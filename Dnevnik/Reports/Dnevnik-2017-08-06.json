{"url": "http://www.dnevnik.bg/sport/2017/08/06/3019979_boui_donese_zlato_za_sasht_i_v_jenskiia_sprint_na_100/", "text": "Американката Тори Боуи донесе златен медал за САЩ и в женския спринт на 100 м от световното първенство в Лондон. Ден след  паметния триумф на Джъстин Гатлин  тя спечели драматичния финал. С много силно бягане в заключителните метри Боуи изпревари Мари-Жозе Та Лу, която водеше през почти цялото време. Американката завърши за 10,85 сек, а състезателката от Кот д'Ивоар остана втора с 0,01 сек зад шампионката. Холандката Дафне Схипърс съумя да се вдигне след слабия старт и се пребори за бронзовия медал с 10,96 сек. \"Беше невероятно. Моят баща винаги ми е казвал да не се отказвам. На финала просто се наклоних напред възможно най-много\", каза шампионката пред \"Евроспорт\". Тя добави, че вече насочва вниманието си към спринта на 200 м. Голямото разочарование остана за  олимпийската шампионка Илейн Томпсън . Спринтьорката от Ямайка се представи слабо и завърши четвърта с 10,98 сек. Българката  Ивет Лалова отпадна в полуфиналите . Тя приключи на 19-ото място в крайното класиране с 11,25 сек. По-рано кениецът Джефри Кируй триумфира със златото в маратона, като измина разстоянието за 2.08:27 часа. Етиопецът Тамират Тола взе среброто, следван от Алфонс Симбу от Танзания. Родената в Кения Роуз Келимо донесе златен медал за Бахрейн в оспорвания женски маратон с 2.27:11 часа. Кенийката Една Киплагат спечели сребърния медал, като изостана само със 7 сек. Бронза взе американката Ейми Крейг. Гъркинята Екатерини Стефаниди добави злато от световното към  олимпийската си титла от Рио  в овчарския скок. С 4.91 метра от първия опит тя беше убедително пред съперничките си. Американката Санди Морис заслужи среброто с 4.75 м, а Робейлис Пейнадо от Венецуела заслужи бронза с 4.65 м. Новозеландецът Томас Уолш изненадващо стана световен шампион в тласкането на гюле.", "date": "2017.08.06", "title": "Боуи донесе злато за САЩ и в женския спринт на 100 м след драматичен финал"}
{"url": "http://www.dnevnik.bg/razvlechenie/2017/08/06/3019903_roni_uud_ot_roling_stouns_razkaza_za_bitkata_si_s_raka/", "text": "Рони Ууд от \"Ролинг стоунс\" е имал рак на белия дроб и е бил опериран по-рано тази година. За това разказа самият той пред британско списание, предава NME. 70-годишната рокзвезда, който миналата година  стана баща на две момичета , е разбрал за болестта си през май. \"За кратко мислех, че ще ми се наложи да кажа сбогом\", споделя той. Като всички от \"Ролинг стоунс\" той е известен с лудия си начин на живот. Китаристът обаче разкри, че от година не пуши, не пие, а от 8 години не е пробвал наркотик. Но ако трябвало да бъде напълно честен, не се изненадал от диагнозата. Образуванието било открито от лекаря на групата точно преди началото  на тазгодишното им турне . За щастие се оказало, че ракът няма разсейки. Ууд обаче категорично отказал да се подлага на химиотерапия. След 5-часова операция музикантът загубил част от белия си дроб. Засега е добре и трябва да минава на преглед всеки три месеца. \"Хванаха го рано. Хората трябва да се изследват, наистина. Извадих късмет Винаги съм имал много силен ангел-хранител\", казва Ууд.", "date": "2017.08.06", "title": "Рони Ууд от \"Ролинг стоунс\" разказа за битката си с рака"}
{"url": "http://www.dnevnik.bg/sport/2017/08/06/3019879_mitko_cenov_shte_se_susredotochi_vurhu_biaganiiata_na/", "text": "Митко Ценов ще се ориентира към бягане на 1500 метра, това призна той след участието си на 3000 метра стипълчейз от  световното първенство  по лека атлетика. Българският състезател  не успя да се класира за финала в дисциплината, давайки 24-о време. \"През цялото време се чувствах много свеж, но, изглежда, не съм толкова подготвен и зареден като цяло да бягам под 8:20 минути. Мисля, че като цяло това е моя вина, тръгнах да водя, защото целта с треньора ми беше да опитам да тръгна на 2:50 минути на километър за горе-долу резултат около 8:25 минути. Но като ме минаха, не се усетих свеж, за да тръгна с групата\", коментира Ценов след финала. Той не е доволен от резултатите си, затова ще се ориентира към по-късата дистанция. \"Бягам по-слабо, откакто бях младша възраст. За следващата година ще сменим изцяло - ще бягам 1500 метра, ще разчитаме малко повече на скорост. Може и да пусна един старт на стипъла, но специално ще се готвя на 1500 метра и за зима, и за лято\", каза Ценов за bgathletic.com.", "date": "2017.08.06", "title": "Митко Ценов ще се съсредоточи върху бяганията на 1500 метра"}
{"url": "http://www.dnevnik.bg/bulgaria/2017/08/06/3019899_pravitelstvoto_shte_podpomogne_oblekchavane_na_trafika/", "text": "Правителството ще подпомогне Варна за разрешаване на инфраструктурни проблеми, обяви министър-председателят Бойко Борисов на работна среща в общината, организирана от кмета Иван Портних. В срещата участваха представители на кабинета и президентът на КНСБ Пламен Димитров, съобщи правителствената пресслужба. Варна заслужава перспектива. Градът има и други дейности, освен туризма, посочи Борисов. Той припомни думи на кмета, че от 30 години не е правено нищо, за да се облекчи трафикът във Варна, и съобщи, че правителството предлага две мерки в това отношение – разширяване с две допълнителни ленти и с две локални платна на централния транзитен булевард, който свързва входа на града и аерогарата, както и нова пътна отсечка, която да облекчи движението от и към пристанището. Финансирането ще бъде от бюджета и от Европейската инвестиционна банка, а дали изпълнението ще се организира от агенция \"Пътна инфраструктура\" или от общината, зависи от общинския съвет във Варна, посочи Борисов. Приоритетни за правителството са също ремонтът на Математическата гимназия и изграждането на трета пречиствателна станция за отпадъчни води, каза премиерът. Борисов подчерта, че още много проекти се нуждаят от финансиране, а в същото време се пилеят пари за ликвидиране на щети от недалновидни решения на предишни правителства\". Той даде примери със зоните по \"Натура 2000\", плащанията за АЕЦ \"Белене\" и американските централи, както и приватизационната сделка за \"Полимери\" – Девня, която определи като грабеж. \"От 4-5 години се води разследване срещу неизвестни извършители, но според мен те са известни. Дори жп линиите са изнесли. Преди няколко дни взехме решение 15 млн. лв. да се дадат на Варна. Тези отпадъци сега трябва да се вземат и да се откарат някъде. Ние сме евтини на брашното и скъпи на триците\", каза премиерът. Според него новият антикорупционен орган трябва да започне с разследванията си оттук и да стигне до НДК, \"за да видим какви приватизационни сделки са правени, да започнем от това което носи щети\".", "date": "2017.08.06", "title": "Правителството ще подпомогне облекчаване на трафика във Варна, обяви Борисов"}
{"url": "http://www.dnevnik.bg/kultura/2017/08/06/3019904_gurciia_se_nadiava_s_brekzit_da_si_vurne_frizovete_ot/", "text": "Гърция разчита, че Брекзит ще й помогне да си върне мраморните фризове от Партенона, които сега се намират в Британския музей, съобщава електронното издание на в. \"Катимерини\", цитирано от БТА. Моментът за връщане в Гърция на мраморните фризове е наближил, смята Алексис Мандеакис, председател на Международния комитет за действие за скулптурите от Партенона. Според него фактът, че окончателното споразумение за Брекзит ще трябва да мине през националните парламенти на ЕС предоставя на Атина допълнителен лост в усилието й да си върне фризовете. Мандеакис смята, че това е вероятно първият път, когато Гърция има дипломатически средства да наложи връщането на ценните предмети. От 1983 г. Гърция иска да й бъдат върнати десетките скулптурни фигури и фризове от Партенона, които са били отнесени през 1803 г. от британския дипломат в Османската империя лорд Елгин.", "date": "2017.08.06", "title": "Гърция се надява с Брекзит да си върне фризовете от Партенона"}
{"url": "http://www.dnevnik.bg/photos/2017/08/06/3019883_snimka_na_denia_djustin_trjudo_da_celune_bulkata/", "text": "Канадският премиер Джъстин Трюдо поздравява младоженците Мишел и Хайнер Грюцнер на случайна среща, докато кара каяк край бреговете на Сидни, Британска Колумбия, Канада.", "date": "2017.08.06", "title": "Снимка на деня: Джъстин Трюдо да целуне булката"}
{"url": "http://www.dnevnik.bg/sport/2017/08/06/3019914_arsenal_grabna_kumjuniti_shiild_sled_triumf_s_duzpi/", "text": "\"Арсенал\" започна сезона в Англия с трофей, спечелвайки \"Къмюнити шийлд\" с дузпи. Носителят на ФА Къп надделя над шампиона \"Челси\" с 2:1, като в редовното време двубоят завърши 1:1. Двата тима изиграха интригуващ двубой, а 83 325 души на \"Уембли\" се насладиха на официалното начало на сезона на Острова, седмица преди първия кръг във Висшата лига. \"Челси\" откри в 46-ата минута чрез Виктор Моузес, а дебютантът за \"Арсенал\" Сеад Колашинац изравни в 82-ата. При ударите от 11-те метра Тибо Куртоа и Мората изпуснаха за \"Челси\", а \"Арсенал\" реализира всичките си четири изстрела, за да грабне 15-а купа от надпреварата. Двубоят беше повторение на финала за  ФА Къп , който тимът на Арсен Венгер спечели с 2:1 в редовното време \"Артилеристите\" влязоха непобедени на \"Уембли\" в последните си осем мача, а с новия триумф увеличиха серията си. \"Това беше мач с голяма динамика, с много интересни моменти и атаки пред двете врати. Мисля, че играхме добре и трябва да развием играта си още. Доволен съм от отборът, новите момчета се вписаха бързо в тима и вярвам, че ще играят важна роля през сезона\", коментира след двубоя Арсен Венгер. След тежките периоди през пролетта и н апрежението около бъдещето му , мениджърът на \"Арсенал\" успява да донесе втори трофей в рамките на два месеца. Шампионите на Англия започнаха без контузения Еден Азар, а новото попълнение Алваро Мората остана на пейката. \"Арсенал\" беше без двамата си най-добри защитници Лоран Косчелни и Шкодран Мустафи, както и без звездите си Месут Йозил и Алексис Санчес. Заради травма отсъстваше и Аарън Рамзи. Положението в отбрана не се подобри и след контузията на Пер Мертезакер, който получи сериозна аркада над дясното око и напусна терена. От самото начало на двубоя си пролича идеята на двата отбора, които разчитаха на идентични постройки. \"Арсенал\" обаче изневери на обичайното си поведение с продължителен контрол над топката. \"Артилеристите\" заложиха на пасове между линиите и постоянно търсене на изостряне на играта към бързите Уелбек и Лаказет. \"Челси\" изцяло контролираше средата на терена чрез Сеск Фабрегас, но търсеше и атаки по фланговете чрез Моузес и Алонсо. По-чистите положения бяха на сметката на \"Арсенал\", а в 22-ата минута Лаказет като по чудо не откри. Мълниеносна контраатака завърши с фалцов удар на французина, който обаче срещна десния стълб на вратата. Малко преди почивката сините поискаха дузпа за сблъсък между Бейерин и Вилиан. Бразилецът беше закачен от коляното на испанеца, но реферът Боби Медли показа жълт картон на нападателя за симулация. В студиото на BT Sport реферът беше защитен от специалния коментатор  Марк Клатенбърг , който определи контакта като минимален. Още в първата минута на втората част \"Челси\" поведе. Гари Кейхил беше най-съобразителен при едно разбъркване след корнер, той върна топката с глава към вратарското поле, където изскочи Виктор Моузес и без проблем реализира. В ситуацията защитата на \"Арсенал\" не се ориентира добре, а Ектор Бейерин изпусна Моузес да го размине елементарно. С попадението си нигериецът се реваншира за червения картон, който получи срещу \"Арсенал\" във финала за ФА къп през май. След попадението \"Челси\" имаше пълен контрол върху мача и се прибра плътно в своята половина, чакайки грешка на съперника. Арсен Венгер потърси промяна, пускайки на терена Оливие Жиру и Тио Уолкот, но \"Арсенал\" нямаше надмощие, с което да наложи натиск. Най-доброто положение за \"артилеристите\" беше далечен шут на Джака, който беше отразен от Куртоа. 10 минути преди края Педро беше изгонен с директен червен картон, заради опасно влизане в краката на Мохамед Елнени, а след изпълнения фаул Сеад Колашинац се разписа с глава, засичайки центриране на Джака. За първи път в историята на английския футбол ударите от 11-те метра се изпълняваха по новия правилник, при който първо изпълнява единият отбор, а след това тимовете се редуват с по два изстрела. За \"Челси\" точен беше единствено капитанът Гари Кейхил, а Тибо Куртоа и Алваро Мората изпуснаха последователно, стреляйки неточно. \"Артилеристите\" не сбъркаха от 11-те метра, като точни бяха Уолкот, Начо Монреал, Окслейд-Чембърлейн и Жиру. В последните си осем срещи, в които трябва да се изпълняват дузпи, \"Арсенал\" не е допускал загуба, като това се случи и в предсезонните контроли, когато беше победен \"Арсенал\". \"Няма големи разлики между нас и \"Челси\" и мачът беше наистина завързан до самия край. Мисля, че показахме страхотен характер, за да се върнем от губеща позиция. Не само, заради червения картон, но просто заслужавахме да вкараме\", каза след мача Петър Чех.", "date": "2017.08.06", "title": "\"Арсенал\" грабна \"Къмюнити шийлд\" след триумф с дузпи"}
{"url": "http://www.dnevnik.bg/photos/2017/08/06/3019783_fotogaleriia_raznocveten_madrid/", "text": "В испанската столица Мадрид се проведе фестивалът \"Холи\".", "date": "2017.08.06", "title": "Фотогалерия: Разноцветен Мадрид"}
{"url": "http://www.dnevnik.bg/bulgaria/2017/08/06/3019918_koloni_ot_avtomobili_zadrustiha_granicite_trafikut_na/", "text": "Петкилометрова колона от товарни автомобили има на гранично-пропусквателния пункт \"Капитан Андреево\", а на пункта \"Лесово\" колоната е от 1.5 км. Българо-гръцките граници пък са задръстени и за автобуси и леки коли, съобщава агенция \"Фокус\", цитирайки информация на граничните служби към 18 ч. На \"Маказа\" има 2 км колона от леки автомобили на входа към България. От \"Гранична полиция\" препоръчват движението да се осъществява през алтернативни маршрути - през пунктовете \"Златоград\", \"Ивайловград\" и \"Капитан Петко войвода\". На българо-румънската граница на \"Дунав мост - Русе\" трафикът е интензивен на влизане, а на \"Дунав мост Видин\" има 3 км колона от товарни автомобили на изхода от България. В неделната вечер трафикът е натоварен и на бул. \"Цариградско шосе\" на източния вход на София, съобщи \"Фокус\". Голямото движение по магистрала \"Струма\" доведе до колони и на входа в с. Владая, където в момента има и  протест на местни жители  заради липсата на тротоари, сфетофари и заради задръстванията. Нормален е трафикът единствено по границата с Македония. Граничните служби предупреждават, че фериботът Оряхово - Бекет работи само в светлата част от деня поради ниско ниво на река Дунав. В Румъния от 12 до 20 часа движението за товарни автомобили над 7.5 т ще бъде ограничено поради високите дневни температури.", "date": "2017.08.06", "title": "Колони от автомобили задръстиха границите, трафикът на влизане в София е интензивен"}
{"url": "http://www.dnevnik.bg/sport/2017/08/06/3019922_shte_ima_seriozni_sankcii_za_referite_na_vereia_levski/", "text": "Съдията на мача между  \"Верея\" и \"Левски\"  Владимир Вълков и помощниците му Георги Калудов и Румен Иванов могат да получат сериозни наказания. Това призна председателят на Съдийската комисия Петър Петров. Сините депозираха официална жалба срещу съдийската бригада, за две много сериозни грешки в техен ущърб. \"Левски\" претендира за засада и игра на Елиаш при първото попадение за домакините, дело на Георги Андонов. По-късно в мача редовен гол на Димитър Пиргов беше отменен заради несъществуваща засада. И при двата случая грешките бяха на асистент  съдиите  – Калудов при първия и Иванов при втория. \"Бяха допуснати груби грешки и съответно ще има тежки санкции за реферите, които с действията си, не отговориха на нивото на Първа лига. В другия мач \"Витоша\" – \"Лудогорец\" също се получиха грешки на асистент съдията\", коментира Петров в ефира на \"Дарик\" радио. След двубоя в Стара Загора спортният директор на сините  Даниел Боримиров  беше бесен. \"Съдиите днес свършиха перфектно работата, за която бяха изпратени. Аз по-голямо клане от това днес не бях виждал. Не знам кой ги е пратил, във всеки случай не съм аз. Питайте тези, които правят нарядите. Това беше безобразно съдийство\", заяви Боримиров след двубоя на \"Трейс арена\". \"Първото полувреме чиста засада при гола, след това имаше несъществуваща засада срещу Обертан и кулминацията беше голът, който ни отмениха. Освен това всяко единоборство се свиреше в полза на \"Верея\" през първото полувреме.\" Финансовият шеф на клуба Красимир Иванов пък открито се заяде с \"Лудогорец\": \"Смятам да се обърна към БФС да ни дадат контактите на кума на г-н  Караманджуков  (бел. ред. Георги Караманджуков е Директор спортна администрация в клуба) от \"Лудогорец\", който беше един от асистент арбитрите, който отмени гола за \"Левски\". Шефът на съдиите Петров обаче отхвърли подобни обвинения: \"Не деля съдиите на синове, братя, кумове и сватове. Имаме ранглиста, от която избирам реферите. Грешки се допускат\", добави той.", "date": "2017.08.06", "title": "Ще има сериозни санкции за реферите на \"Верея\" – \"Левски\", обеща шефът на съдиите"}
{"url": "http://www.dnevnik.bg/sviat/2017/08/06/3019886_germaniia_se_bezpokoi_che_belgiia_e_ukrivala/", "text": "Германският министър на прехраната и земеделието Кристиан Шмит изрази безпокойство във връзка с новината, че белгийските власти са научили за възможно  заразяване на яйцата с инсектицид  още през юни - месец преди проблемът да стане публично достояние, съобщи БТА, като цитира \"Ройтерс\". Шмит планира да се обади на белгийския си колега утре, за да обсъди положението и най-вече новата информация, съобщи снощи министерски говорител. Той добави, че министърът е очаквал, че ще бъде навреме уведомен от белгийските власти при възникването на такъв проблем.  Белгийската агенция за безопасност на храните, цитирана от \"Франс прес\", обясни вчера, че е пазила тайна заради водено съдебно разследване за измама по случая с яйцата. По-рано тази седмица агенцията обяви, че е научила за проблема за първи път в началото на юни, когато птицевъдна компания е алармирала за установени завишени нива на инсектицида фипронил в продуктите й, припомня \"Ройтерс\". Милиони яйца бяха изтеглени от супермаркети в Германия и Холандия заради предполагаемото заразяване, което доведе до разследвания от прокуратурата в Белгия и Холандия и временно затваряне на някои птицеферми. В петък веригата \"Алди\" (Aldi)  съобщи, че спира от продажба яйцата  във всичките си над 4000 магазина в Германия като превантивна мярка. Германската агенция, натоварена да направи тестове за наличие на фипронил, заяви, че очевидно и продуктите, съдържащи яйца, са засегнати от заразата с отровния препарат. Фипронилът е често срещана съставка във ветеринарните продукти за борба с бълхи, въшки и кърлежи при животните. Той е забранен за използване върху животни, предназначени за консумация от човека. При повишени нива може да увреди черния дроб, щитовидната жлеза и бъбреците.  Птицефермите били клиенти на холандска компания, която обезпаразитявала помещенията с препарата \"Дега-16\" (Dega-16). Натуралният продукт, произведен от мента и евкалипт, бил смесен с инсектицида. Не е ясно обаче кога е бил добавен фипронилът. Следователите проверяват белгийски дистрибутор и холандска фирма за почистване.", "date": "2017.08.06", "title": "Германия се безпокои, че Белгия е укривала информация за заразените яйца"}
{"url": "http://www.dnevnik.bg/analizi/2017/08/06/3019924_protestut_na_mestnite_v_goreshtite_turisticheski/", "text": "Хроничното пренаселване на някои от любимите за туристите градове в Европа предизвиква гневна ответна реакция - от възпитани протести до графити \"Вървете си вкъщи\" и дори физически заплахи, разказва текст на Сам Едуардс, Исла Бини и Мая Жувела за \"Ройтерс\". В цяла Южна Европа - от задръстените булеварди на Барселона на Гауди до рояците от круизни кораби, изсипващи пътници в средновековния Дубровник в Хърватия - местните жители се оплакват, че рязкото увеличаване на туристите прави живота им непоносим. Ответната реакция предизвиква безпокойства за един от най-мощните икономически двигатели на региона и накара властите да предприемат действия. Рим обмисля да ограничи броя на посетителите в части от Вечния град, като фонтана Треви. Дубровник планира лимит на круизните кораби. Барселона възнамерява да въведе нов туристически данък. През юли във Венеция местни жители преминаха през навалицата от посетители, за да протестират срещу безконтролния туризъм. Те издигнаха лозунга: \"Моето бъдеще е Венеция\". Млади активисти планират подобен протест в Сан Себастиан, Северна Испания, по-късно този месец. В Барселона, където гневът се надига от известно време, се появиха заплашителни графити. На един от тях, изобразяващ черен силует с червена мишена на главата, може да се прочете: \"Защо да го наричаме туристически сезон, ако не можем да стреляме по тях?\" Испанският премиер Мариано Рахой взе отношение тази седмица, след като гневът срещу туристите придоби физически измерения. Разпространен бе видеозапис, на който маскирани активисти палят огън пред ресторант, пълен с туристи, на остров Палма де Майорка. След това те влизат в заведението и хвърлят конфети по изплашените посетители. Рахой нарече активистите \"екстремисти, които вървят срещу здравия разум\". На туризма се пада дял от 12% от икономиката на Испания. Подобни видеозаписи бяха разпространени тази седмица под лозунга: \"Туризмът убива квартали\". На един от тях няколко души с качулки спират туристически автобус в Барселона, режат му гумите и напръскват със спрей предното стъкло. \"Все още не сме виждали такива неща, но чуваме, че местните не са очаровани от туристите\", каза 20-годишният холандец Рул Теунисзен, докато си почива от карането на взето под наем колело пред популярния парк \"Сиудадела\" в Барселона. \"Важно е да се опитате да не биете на очи като турист в град като Барселона, за да си изкара добре... Също така е важно да се държите внимателно (като турист).\" Нашествие Туризмът в Южна Европа преживя истински бум през последните две години, отчасти защото посетителите предпочитат региона пред други средиземноморски дестинации, където сигурността е повод за безпокойство, като Тунис, Египет и Турция. Туристическите посещения в Испания скочиха с 12% през първата половина на тази година до 36,4 милиона. Барселона привлича поне 11 милиона туристи годишно и планира нов данък, който ще засегне круизните кораби: 65 евроцента за всеки посетител, който остане в града по-малко от 12 часа. Около 750 круизни кораба са пуснали котва в града миналата година. Туристическите посещения в Италия са се увеличили със скромния 1% през 2016 г. до близо 56 милиона, но настаняванията в хотел са нараснали с 4,8% през първата половина на 2017 година. Броят на чуждестранните посетители в популярните Рим, Флоренция и Венеция се е повишил устремно с 31,5% между 2009 и 2015 година. Гневът на местните жители принуди италианските власти да следят туристите по-внимателно, със специални патрули в историческия център на столицата и глоби за хората, които скачат във фонтаните. Във Венеция през юли проведоха експеримент с ограничаване на достъпа до определени райони по време на фестивал за първи път в историята на града, малко след уличния протест. Някои представители на местните власти предложиха на площад \"Сан Марко\", който буквално се пръска от хора през лятото, да се влиза само с билет. Местните и националните власти обаче са против такава мярка.  \"Градът загуби напълно своята идентичност\", заяви Алесандро Бресанело, венециански актьор, който се присъедини към гражданската група \"25 април\". Тя иска да бъдат наложени ограничения на новите места за настаняване на туристи и по-добро управление на туристическите потоци. \"Всички трябва да могат да идват тук, но това нашествие наистина създава проблеми за венецианците и за града, като генерира безкрайно количество боклуци и шум\", каза Бресанело. Дубровник сменя курса Властите в Дубровник, на адриатическото крайбрежие на Хърватия, обмислят намаляване на броя на дневните посещения на круизни кораби до две от пет сега поради опасения от пренаселване на обекта, който е в списъка на световното наследство на ЮНЕСКО. Над 5000 туристи от круизни кораби се стекли в обградения с крепостни стени град в един-единствен ден през юни, плюс хилядите хора, прекарващи там своята ваканция. ЮНЕСКО дори предупреди, че статутът на Дубровник като част от нейното световно наследство е изложен на риск. Преминаването през 300-метровата пешеходна зона в Стария град може да отнеме 40 минути през пиковия сезон. Населението на историческата част на Дубровник се топи, тъй като местните жители напускат, за да избягат от тълпите, задръстванията и шума. \"Идването на повече от два круизни кораба едновременно в града не бива да се повтаря никога повече\", заяви неотдавна кметът на Дубровник Мато Франкович. Броят на туристите в цяла Хърватия е скочил с 10,5% миналия месец на годишна основа, показват данни на туристическа асоциация. Сдружението Cruise Line International Association заяви от своя страна, че очаква още ограничения на туристическите посещения на някои места и е ангажирано с устойчивия туризъм. Португалия прогнозира 27 милиона посетители тази година, а Гърция - рекордните 28 милиона. В нито една от двете страни обаче не се забелязват кой знае какви отрицателни реакции. Във Франция отношенията между туристите и местните жители също изглеждат добри, въпреки опитите на един комик да внуши друго миналия месец. Той нае самолет да прелети над плажа Карнон в Южна Франция през юли, развявайки транспарант с категоричен призив на английски към туристите да си ходят у дома./БТА", "date": "2017.08.06", "title": "Протестът на местните в горещите туристически точки в Европа"}
{"url": "http://www.dnevnik.bg/sport/2017/08/06/3019926_santosh_dava_barselona_na_sud_zaradi_neimar/", "text": "Трансферът на  Неймар от \"Барселона\" в ПСЖ , не само счупи световния рекорд, но и разбуни духовете в световния футбол. В последните няколко дни нападателят беше замесен в спекулации, че ще съди каталунците, заради неполучен бонус за лоялност, но той отрече. Оказва се обаче, че \"Барселона\" все пак ще отиде на съд, но не от Неймар, а от бившия му клуб \"Сантош\". Според Globoesporte от \"Камп Ноу\" не искат да преведат около 9 млн. евро от всичките 222 млн., които получиха от ПСЖ. \"Сантош\" претендира, че на толкова се равнява процентът, заложен при следващ трансфер на играча още при подписването на контракта през 2013 г. \"Барселона\" обаче се възползва от факта, че реално Неймар сам се откупи и подписа с френския тим като свободен агент. Според каталунците реално няма трансфер между клуб-клуб и съответно от \"Сантос\" нямат право да искат нито цент. Отделно клубът от Южна Америка се заканва да съди каталунците и заради друго неспазено според тях споразумение. При сделката за Неймар преди четири години испанците се били обвързали със задължението да организират две контроли между двата тима. Такива мачове обаче така и не са се състояли. За това от \"Сантос\" искат обезщетение в размер на 4.5 млн. евро.", "date": "2017.08.06", "title": "\"Сантош\" дава \"Барселона\" на съд заради Неймар"}
{"url": "http://www.dnevnik.bg/bulgaria/2017/08/06/3019934_jitelite_na_kniajevo_i_vladaia_protestirat_zaradi/", "text": "За  втора поредна неделя  жителите на софийските квартали \"Княжево\" и \"Владая\" излязоха на протест заради лошия обществен транспорт, съобщи БНР. Те се събраха на Александровския мост между двете населени места и заявиха, че протестите им ще продължат до края на август, ако кметът на София Йорданка Фандъкова не вземе мерки за решаване на транспортния проблем. Протестиращите изпълниха обещанието си да не затварят за движение с жива верига път Е-79. Само символично преминаваха през пешеходната пътека, тъй като  задръстването в района към този час беше много голямо .", "date": "2017.08.06", "title": "Жителите на Княжево\" и \"Владая\" протестират заради лошия обществен транспорт"}
{"url": "http://www.dnevnik.bg/sport/2017/08/06/3019933_ivet_lalova_zapisa_nai-dobroto_si_vreme_za_sezona_no/", "text": "Ивет Лалова не успя да се класира за финала на 100 метра на световното първенство по лека атлетика в Лондон, но направи силно представяне в късия спринт. Българската състезателка даде седми резултат в първата полуфинална серия, записвайки 11.25 секунди. Резултатът е най-добър за нея през сезона, с една стотна по-добро от досегашното ѝ Тя беше в много силна компания, като първото място спечели представителката на Кот д’Ивоар Мари-Жозе Та Лу с 10.87 секунди, пред фаворитката Дафне Схипърс (10.98). Българската спринтьорка стартира отлично, давайки четвърта стартова реакция след Нейта от Великобритания, Кели-Ан Баптист и представителката на Ямайка Фейси, но след това не успя да развие бягането си. В края тя все пак връхлетя върху линията с много висока скорост, но остана само на две стотни от шестата позиция. Постижението на  Лалова  обаче е много значимо, след като тя се класира за полуфиналите на четвърто поредно световно първенство. Общо участията ѝ на големи форуми са вече 20. Българката вече обясни, че основната ѝ цел в Лондон е бягането на 200 метра: \"За мен стоте метра са само загрявка. Решиха да ги бягам само, за да натрупам малко повече увереност, да почувствам в какво точно състояние се намирам и да ми даде добра скорост за 200 метра\". За първата серия, в която бягаше Лалова имаше и силен насрещен вятър от 0.8 метра в секунда. За втората серия, той беше само 0.2 м/с, а за последните осем състезателки беше дори попътен. Във финала, който е в 23.50 ч. тази вечер ще бягат две представителки на Тринидад и Тобаго - Баптист и Мишел-Лий Ахие, Схипърс, Илейн Томпсън от Ямайка, Та Лу и Муриел Ахуре от Кот д’Ивоар, американката Тори Боуи, Росанжела Сантош от Бразилия. Изненадващо за финала не можа да се класира и нигерийката Блесинг Окагбаре.", "date": "2017.08.06", "title": "Ивет Лалова записа най-доброто си време за сезона, но отпадна в полуфиналите на 100 метра"}
{"url": "http://www.dnevnik.bg/sport/2017/08/06/3019938_cska_razgromi_lokomotiv_plovdiv_s_krasivi_golove/", "text": "ЦСКА записа втора поредна победа в Първа лига, разгромявайки на свой терен \"Локомотив\" (Пловдив) с 4:1. Червените отново показаха атрактивна и ефективна игра, компенсирайки слабото начало на сезона. Още преди почивката червените поведоха с 2:0, с попадения на Тиаго и Малинов, а през втората част точни бяха Каранга и Манолев. За \"Локомотив\" точен беше Димо Бакалов. Поражението е първо за \"Локомотив\", който в предишните си два мача спря другите два кандидата за титлата –  \"Левски\"  и \"Лудогорец\". След колебливото начало на сезона червените показаха, че не са за отписване и само в два мача реализираха десет гола срещу пловдивските \"Локомотив\" и \"Ботев\". ЦСКА вече е с равни точки с \"Лудогорец\" и \"Верея\" – с по 7 т., но шампионите имат мач по-малко. Стамен Белчев очаквано заложи на почти същия състав, който преди седмица разгроми  \"Ботев\" в Пловдив с 6:2 . Треньорът на ЦСКА пусна изтърпелия един мач санкция Меркадо за сметка на Енрике, а крилото се отчете с много активна игра. За \"Локомотив\" на терена се завърна капитанът Дани Кики и присъствието му веднага се усети. В началото и двата тима заложиха на агресита и търсеха начин да наложат своя стил на игра. Гостите разчитаха на дълги топки към бързия Димо Бакалов, а ЦСКА на трайно притежение на топката. Още в 13-ата минута червените откриха след много красиво попадение на Тиаго. Станислав Манолев центрира отдясно, Илко Пиргов успя да избие топката със сетни сили, но тя попадна в Тиаго. Португалецът заложи на меко докосване и само я насочи в опразнената мрежа, над главите на двама защитници в черно-бяло. В 27-ата минута червените вече водеха с 2:0, като основна роля отново имаше Манолев. Той свали с глава центриране на Меркадо, сервирайки топката на Кристиян Малинов и младокът се разписа. До края на първата част \"Локомотив\" беше по-активен, главно чрез Бакалов. Нападателят веднъж стреля на сантиметри от десния стълб, а след това претендираше и за дузпа, повален от Дюлгеров в наказателното поле. След почивката играта се отвори още повече, като \"Локомотив\" търсеше гол на всяка цена. Вместо това дежурният голмайстор на червените Фернандо Каранга, също не пропусна да се разпише. Бразилецът стори това в 61-ата минута и също реализира по красив начин. Каранга получи топката фронтално срещу Илко Пиргов и само я копна над плонжа на вратаря, за да може тя да влети в мрежата. Червените обаче не успяха да запишат суха мрежа и в четвъртия си мач за сезона, спазвайки тенденцията да допускат поне по един гол. Гостите от Пловдив върнаха за кратко интригата с попадение на най-активния в редиците си Димо Бакалов, но това не трая дълго. Четвърт час преди края Станислав Манолев увенча добрата си игра с попадение. Той засече остро центриране на Меркадо, включвайки се от втора позиция. Голът на Манолев е първи за него в българския елит от 2009 г. насам.", "date": "2017.08.06", "title": "ЦСКА разгроми \"Локомотив\" (Пловдив) с красиви голове"}
{"url": "http://www.dnevnik.bg/sport/2017/08/06/3019607_baiern_specheli_rekordna_superkupa_sled_pobeda_s_duzpi/", "text": "Шампионът \"Байерн\" (Мюнхен) победи \"Борусия\" (Дортмунд) с дузпи и спечели Суперкупата на Германия. В редовното време срещата завърши 2:2, а при изстрелите от бялата точка баварците се наложиха с 5:4. \"Борусия\" беше много близо до трофея, след като два пъти повеждаше в резултата и водеше до 88-ата минута на двубоя. Две минути преди края обаче вратарят Роман Бюрки си отбеляза куриозен автогол, който доведе двубоя до дузпи. \"Байерн\" спечели Суперкупата на Германия за рекорден шести път в своята история. \"Борусия\" остава с пет трофея от надпреварата, с която по традиция се поставя началото на сезона в германския футбол. В официалния дебют на старши треньора Петер Бош \"Борусия\" откри резултата в 12-ата минута чрез Кристиан Пулишич. Американският национал се възползва от много груба грешка на Хави Мартинес, напредна сам срещу вратаря Свен Улрайх и спокойно го преодоля. \"Байерн\" обаче успя да изравни само шест минути по-късно. Джошуа Кимих се измъкна от засадата на десния фланг, напредна към наказателното поле и поднесе топката на Роберт Левандовски, който не сбърка на метър от голлинията. \"Борусия\" отново излезе напред в 71-ата минута след страхотна контраатака. Осман Дембеле изведе Пиер-Емерик Обамеянг очи в очи с вратаря Улрайх и звездата на жълто-черните отбеляза след чудесен прехвърля удар. \"Байерн\" все пак се добра до дузпи след изключително нелеп гол в 88-ата минута. Мартинес стреля с глава след центриране от свободен удар, а топката се отби в гредата, след което последва страхотно меле. Топката някак стигна до крайния бранител Марк Бартра. Той отправи нескопосан шут отблизо, който обаче рикошира в двама играчи на \"Борусия\", а след това и във вратаря Бурки, преди да се озове в мрежата. При дузпите Кимих направи първия пропуск - при третото изпълнение за \"Байерн\", а \"Борусия\" не сбърка при първите си три и поведе с 3:2. Себастиан Роде обаче не успя при четвъртата дузпа за жълто черните, а решаващ пропуск на Бартра при шестата сложи точка на спора. Дузпите 0:1 Роберт Левандовски 1:1 Осман Дембеле 1:2 Франк Рибери 2:2 Максимилиан Филип 2:2 Джошуа Кимих (пропуск) 3:2 Пиер-Емерик Обамеянг 3:3 Себастиан Руди 3:3 Себастиан Роде (пропуск) 3:4 Артуро Видал 4:4 Гонсало Кастро 4:5 Никлас Зуеле 4:5 Марк Бартра (пропуск)", "date": "2017.08.06", "title": "\"Байерн\" спечели рекордна суперкупа след победа с дузпи над \"Борусия\" (Д)"}
{"url": "http://www.dnevnik.bg/sviat/2017/08/06/3019409_jegata_moje_da_ubiva_50_puti_poveche_evropeici_kum/", "text": "Смъртните случаи, причинени от крайности във времето в Европа, може да се увеличат 50 пъти в края на века, като само загиващите от горещи вълни може да надхвърлят 150 000 души всяка година. Това е прогнозата на група учени, опитващи се да илюстритат какви биха били последиците от екстремно време при сценарий, в който не се предприемат никакви мерки за ограничаване на отрицателния за климата ефект от човешката дейност и за овладяване на разрушителното действие на стихиите. Заключенията им са публикувани в списание The Lancet Planetary Health в петък. В  статията  се обяснява, че ако в периода 1981-2010 година заради свързани с времето явления са умирали средно по около 3000 души годишно, то в последните 30 години на века те ще достигнат 152 000. В най-лошия сценарий броят им през 2071-20100 година може дори да наближи 240 000 души. Включените явления са горещи и студени вълни, бурни ветрове, наводнения и разрушителни вълни и приливи по морския бряг, продължително засушаване и горски пожари. Взети са предвид фактори като динамика на населението (разширяване на урбанизацията, стагнация или намаление на населението, както и концентрирането му в градовете), както и как ще се променя делът на възрастните (над 65-годишна възраст) в обществото. За България, например, се посочва, че към 2100 година населението ще е намаляло до 5.34 милиона души, а възрастните ще са се увеличили със 154%. Концентрацията на населението в градовете ще остане непроменена, а това прави особено опасен ефекта от горещи вълни, тъй като в града температурите са по-високи и топлината се задържа по-дълго. Според специалистите, обаче, за смъртоносния ефект в 90% от случаите причината ще са промените в климата и едва в 10% - последиците от урбанизацията. Използвани са данни от хиляди случаи, събрани от белгийския Център за изследване на епидемиологията на бедствията  (CRED) , както и от застрахователния гигант Munich Re. На тази база е направена оценка за степента, в която е застрашена всяка държава и отделните райони в нея, след което се приема, че готовността ѝ да се справи с изброените екстремни явления остава константна до края на века. Изводите са тревожни дори за следващите 23 години - авторите прогнозират 10 пъти увеличение на жертвите от крайности във времето до 32 500 души (в песимистичния сценарий - 59 300 души) за периода 2011–2040 година. Джовани Форциери от базирания в Италия Център за съвместни изследвания към Европейската комисия и един от ръководителите на проучването, изтъква, че \"ако към глобалното затопляне не се подходи с най-спешни мерки\", близо 350 милиона европейци може да са изложени на екстремно време всяка година в края на века. За сравнение, през референтния период 1981-2010г. застрашените европейци са били 25 милиона. Обхванати са 28-те страни от ЕС плюс Швейцария, Норвегия и Исландия, но изводите сочат за задаващи се най-масови проблеми за Южна Европа, под което се разбира изключително средиземноморските държави. Причината е, че пристъпите на изключително високи температури може да причиняват 99% от всички смъртни случаи от екстремно време. Пол Уилкинсън, преподавател в лондонската Школа за хигиена и тропическа медицина, който не е част от изследването, казва за \"Ройтерс\", че заключенията са тревожни. Според него те потвърждават необходимостта от мерки за адаптиране към промените, особено към горещите вълни, увеличаване на усилията за забавяне на промените в климата, причинени от хората, и по-добра защита на здравето на населението. Публикацията съвпада с преминаването на една от най-мащабните горещи вълни от последните години. През седмицата 11 държави от Южна и Централна Европа отправиха максимални предупреждения към жителите си за температури, надхвърлящи 40 градуса. Прогнозите са жегите да се задържат до сряда следващата седмица. Италия съобщи, че с 15% повече хора от обичайното за този период от годината са настанени в здравните заведения, а за някои части от страната, както и на Балканите, има предупреждения за очаквани в неделя температури до 46 градуса. Близо 40 градуса са температурите по адриатическия бряг, а до 43 градуса очакват в популярни испански морски курорти като Коста дел Сол, Ибиса и Майорка. Още по-горещо е във вътрешността на страната в места като Севиля, Малага и Гранада. Европейският температурен рекорд е от 1977г. в Атина, когато са измерени 48 градуса на сянка. В момента в Южна Европа температурите са с 10-15 градуса над нормата. В публикация в списание Environmental Research Letters учени показват свои модели, според които предстои зачестяване на \"горещи мега вълни\" и повишаване на максималните летни температури с между 6 и 13 градуса към края на века.", "date": "2017.08.06", "title": "Жегата може да убива 50 пъти повече европейци към края на века"}
{"url": "http://www.dnevnik.bg/gradska_sreda/2017/08/06/3008485_kogato_etajite_goniat_durvetata/", "text": "Забелязала съм, че децата – поне в България, - щом започнат да си служат с цветни моливи или пастели и ги помолиш да ти нарисуват нещо, те бързо-бързо очертават къщичка на най-много 2 етажа, с островърх покрив и почти винаги с дърво до нея, по-високо и най-често зелено.... Ученичетата в Америка обикновено чертаят кубове или паралелепипеди в различни цветове и с много прозорчета, когато изобразяват своя град или квартал – виждала съм такива детски рисунки в училища отвъд океана. От няколко години гледам как едни високи паралелепипеди се опитват да надраснат дърветата в близката до дома ми гора. Някои дори имитират цвета на стволовете им и намекват за клони с източените си напред тъмни сенници над прозорците. Метафората е забавна, ако не беше тъжна. Така ми казаха съседите на един многоетажен нов блок, извисил се в подножието на гористия хълм, наричан някога Корубаглар... Показаха ми и мястото отсреща, където между по-стари и по-нови къщи и блокчета нагоре по улица \" Арх. Йордан Миланов\" скоро щял да щръкне седеметажен зъб. Открай време Лозенец, един от най-красивите квартали на София, е привличал хората с усет за природа и потребност от нея. пише още през 17 век османският пътешественик Евлия Челеби, посветил на България значителна част от третия том на своя 10-томен \"Пътепис\". Независимо дали името на хълма означавало \"лозя в гората\" или \"сухите лозя\", той е бил естествен резерват на разнообразни дървесни видове.  \" Турски сараи имитирали римските извънградски вили, но и населението на прашното село се ориентирало към хълма за разходки с бохчи и музики. По-късно, изящните литографии на Феликс Каниц, австроунгарси изследовател, археолог и художник, запечатват почти загадъчния релеф, дърветата и хората дори на този южен подстъп към София. А Йозеф Обербауер, австрийският инженер и художник, избрал България за своя втора родина, ни е оставил рисунки на някогашния мост над Перловската река, докъдето е свършвал градът (тогава вече столица!) в подножието на Корубаглар. Балканските бури от началото на 20 век направили хълма истинска утеха за разочарованията, но и място за вдъхновение на поети, писатели, художници, журналисти, които отначало се срещали и се разхождали, но постепенно се и заселили там. Никой не посегнал на съществуващите вече край \"гората с лозята\" малки вилички на търговци и занаятчии, които и градинки с цветя и зеленчук гледали край гората. Дядо Петко Славейков дори купил десет декара от нея, с вековни дървета и изворче между тях, та събратята му по слово морни души да лекуват сред природния дар. Там се разхождал и Вазов, идвали и Алеко Константинов, Тодор Влайков, Александър Божинов и, разбира се, Мара Белчева, поетесата-вдъхновителка на Пенчо Славейков. Горският хлад често уталожвал яростта на спорове и съперничества из софийските кафенета. За безимотни творци, а и за някои ветерани от войните или техните осиротели семейства държавата отредила със закон малки парцели на ниски цени с условието да си построят скромен дом. Така бил създаден обликът на квартала, наречен за по-ясно и кратко Лозенец. Макар и бедна, бохемата била близка до утвърдени вече български архитекти с дипломи от Париж, Виена, Прага и Берлин, които с внушителните си красиви обществени сгради бързо превръщали София от село на кръстопът в привлекателен със зеленината и светлината си европейски град. Така тандемът архитекти Иван Васильов и Димитър Цолов пресъздали върху не една фамилна къща в оформящия се краен квартал елементи и акценти от своите проекти за Българската народна банка, за Университетската библиотека и за сегашния Театър на армията – и до днес арки и сводести прозорци удивляват, пренесени сякаш в умален мащаб от центъра на София. Други, по-малко известни техни колеги са построили къщите на Елин Пелин, на актрисата Адриана Будевска (впоследствие купена от семейството на Валери Петров), на знаменитите актьори Коста и Кица Стоянови, основоположници на театралната традиция в България, на големия театрал Кръстю Сарафов, на журналисти и книгоиздатели . Затова една от уличките се е казвала \"Журналист\" (сега \"Елин Пелин\"), а покрай няколкото с имена на горска флора и фауна се спуска живописната \"Арх. Йордан Миланов\" – почит към един от създателите на българската архитектурна школа, завършил във Виена. Колко ли би бил огорчен, ако можеше да види разностилието по \"своята\" улица и то на няколко крачки от изящния шедьовър на един негов по-млад колега, арх. Георги Овчаров, който през 1926 г. е проектирал уникалната къща на също толкова неподражаемия български интелектуалец Сирак Скитник – писател, художник, културолог. Тя прилича на малък готически замък, рицарски и романтичен, с елементи и от сецесиона, и от неоготиката, подчертани от облицовката от видими тухли (има още само няколко такива в София и из страната). Защото точно там, където уличката с природно име \"Борова гора\" излиза през трамвайната линия на улицата в памет на архитекта Миланов, изникна пред изумените ни погледи за рекордно кратко време този пост-пост-пост модерен екперимент, имитиращ архитекта Овчаров с бриковия цвят на някои стени, а гората – с дълбокото тъмносиво и с ъгловатите издадени сенници-корнизи, досущ отсечени клони.  Но вместо да се впише в хармония с природата наоколо, този нов \"съкварталец\" сякаш я предизвиква на дуел... Така го усещат хората, които ще съжителстват с него. Защото, ако Лозенец мами с природата си, на какво ще заприлича , щом на мястото на къщи, строени с мисъл и смирение от създателите на модерната българска архитектура, се появят стени от многоетажно разностилие, каквито вече на много места преграждат дори морето от гористите хълмове на сушата. Такъв масив от до 9-етажни сгради се вклини преди години между кокетните къщи на съседната ми улица, като разруши две или три от тях със стенобитни машини (гледах и слушах какво правят топузите им). А иначе, кварталното каре уж е обявено за исторически резерват, пазещ спомени за забележителни българи, и за ново строителство има много точни предписания – като за отношение към жив организъм с характерен облик, атмосфера, дух, самочувствие, а в случая и ухание...на гора. Обещанието за възстановяване или социализиране на разрушените къщи се изпарява във въздуха като струя дим, все по-висока, колкото повече растат във височина новите сгради... Интересно, че някъде е намерено и по-хуманно разрешение на този конфликт - вписаните в околния архитектурен контур многоетажни сгради на площад \"Журналист\", със заоблен силует, отдръпнати сякаш назад, за да оставят пространство и на хората... Природа, дом и човек могат да зазвучат като трио, ако се вслушват един в друг. Защото животът в дисонанси е уморителен и неустойчив. ", "date": "2017.08.06", "title": "Когато етажите гонят дърветата"}
{"url": "http://www.dnevnik.bg/sport/2017/08/06/3019618_fotogaleriia_triumfut_na_noviia_kral_v_sprinta_i/", "text": "Американецът   във финала на 100 метра в Лондон. На 35 години спринтьорът от САЩ попречи на ямаеца да се оттегли по шампионски в последната индивидуална надпревара в кариерата си. С много силен финален спринт Гатлин завърши пръв за 9,92 секунди, следван от сънародника си Крисчън Колман (9,94 сек). Болт завърши трети с 9,95 сек.", "date": "2017.08.06", "title": "Фотогалерия: Триумфът на новия крал в спринта и поклонът му пред легендата"}
{"url": "http://www.dnevnik.bg/gradska_sreda/2017/08/06/3019107_avtomobili_shte_mogat_da_vlizat_v_borisovata_gradina/", "text": "В Борисовата градина ще могат да влизат само автомобили и автобуси, които са свързани със спортните събития, които се провеждат на стадионите \"Васил Левски\" и \"Българска армия\", или коли на полицията, пожарната и бърза помощ. Това казаха за \"Дневник\" от пресцентъра на Столичната община. От тази седмица влезе в сила забрана от общинската дирекция \"Зелена система\"  за влизане на автомобили на територията на най-големия парк в София . От пресцентъра на общината казаха, че до стадионите ще бъдат допускани само онези автомобили, за които спорните клубове и Българският футболен съюз са заявили. В това число влизат клубните автобуси, автомобилите на служители, медицинските екипи, масажисти. Желанието на Столичната община е да намали движението на автомобили в парка. Най-сериозен проблем са почивните дни, когато някои части от Борисовата градина се превръщат в нерегламентирани паркинги. За целта от близо около два месеца бариера спира автомобилите, които влизаха в парка по алея \"Яворов\". От общината имат желанието да поставят бариера и при автокъща \"Капитолия\" на бул. \"Драган Цанков\", откъдето най-често навлизат превозните средства.", "date": "2017.08.06", "title": "Автомобили ще могат да влизат в Борисовата градина, но със заявка"}
{"url": "http://www.dnevnik.bg/sviat/2017/08/06/3019067_indoneziia_prashta_armiiata_i_policiiata_sreshtu/", "text": "Индонезия прати армията и полицията да помагат на селяните от остров Джава в борбата срещу маймуни-терористи. Животните крадат храна и дори нападат старци и деца. Дългоопашатите макаци  стават все по-дръзки в последните месеци. \"Започнаха да идват преди два месеца\", разказва пред агенция \"Ройтерс\" директорът на местната полиция Ариес Анди. \"След като застреляхме една, другите не се върнаха, но сега отново се появиха\". Силите на реда ще разчитат предимно на капани, които да изтласкат маймуните обратно в гората, но ще могат и да ги убиват при необходимост. \"Няма да стреляме по тях, ако не тормозят селяните\", казва Анди. Патрули, съставени от селяни и местни държавни служители, полиция, войници и ловци, ще се грижат за сигурността. \"Повечето от нападнатите са стари хора, които живеят сами в колибите си. Нямат съседи и няма кой да им помогне\". Природозащитници заявиха, че убийството на животни е недопустимо и че атаките се дължат на унищожения им хабитат. \"Причината за нападенията върху къщи и градини е, че се нуждаят от храна\", казва Робитохул Худа от International Animal Rescue Indonesia. Той предупреждава, че сплашването на животните ще има само временен успех. \"Животните са умни. Ако хората стрелят с прашка днес, утре ще трябва да измислят нещо друго\".", "date": "2017.08.06", "title": "Индонезия праща армията и полицията срещу маймуни-терористи"}
{"url": "http://www.dnevnik.bg/istorii_na_denia/2017/08/06/3019554_trump_i_putin_ili_nai-komentiranoto_v_dnevnik/", "text": "1.  Пирът на палачите - изминаха 80 години от началото на терора от 1937 г. в СССР  - 381 коментара. 2.  Русия гони 755 американци, Путин забрани на руснаците да ползват VPN  - 302 коментара. 3.  Тръмп подписа новите санкции срещу Русия  - 259 коментара. 4.  Санкциите срещу Русия: удар по финансите, рикошет върху гражданите  - 253 коментара. 5.  Цветан Василев търси закрила в САЩ по закона \"Магнитски\"  - 206 коментара. 6.  От днес България е още по-голям приятел на Македония, обяви Заев  - 201 коментара. 7.  Защо на арабския мъж всичко е позволено  - 194 коментара. 8.  Автоиндустрията в Германия се договори как да спаси дизела  - 193 коментара. 9.  Путин: В отношенията ни с България има значим незадействан потенциал  - 158 коментара. 10.  Православна цивилизация?  - 148 коментара.", "date": "2017.08.06", "title": "Тръмп и Путин, или най-коментираното в \"Дневник\""}
{"url": "http://www.dnevnik.bg/detski_dnevnik/2017/08/06/3019150_aila_nelsun_-_trigodishnoto_momiche_koeto_vze_nagrada/", "text": "Тригодишната Айла Нелсън е най-младият лауреат на комедийна награда, отнасяйки приза за актриса на годината на Шотландските комедийни награди. Тя е звезда на онлайн поредицата News at 3 с подзаглавие \"Възгледите на тригодишните за новините\". В нея Айла и баща й, комикът Марк Спенсър, обсъждат политиката на Великобритания. Клиповете на дуото са гледани повече от 100 хиляди пъти на сайта на Би Би Си. Поредицата, започнала покрай Брекзит миналата година, бе обявена и за най-добро онлайн комедийно шоу. Сред големите хитове на Айла са коментарите й за предсрочните избори във Великобритания и размислите й за Великден. \"Писна ми от избори. Постоянно ми затварят детската градина. В четвъртък трябваше да е мой ред на пясъчника\", ядосва се тя покрай майския вот. Възмущава се и от намерението на консервативния премиер Тереза Мей да премахне безплатната закуска в училище. А програмата на социалистите отхвърля като нереалистична. \"И аз искам водна пързалка в стаята си, но откъде пари!\" Айла не можа да присъства тук тази вечер, тъй като е новият директор по комуникациите на президента Тръмп, заяви на награждаването баща й, препращайки към  сътресенията в Белия дом.  А на втората статуетка каза: \"Честно казано беше крайно време. Абсурдно е, че чак сега получи награда. Нека това е урок за всички тригодишни, че е възможно да разбиеш стъкления таван!\"", "date": "2017.08.06", "title": "Айла Нелсън - тригодишното момиче, което взе награда за политическа сатира"}
{"url": "http://www.dnevnik.bg/bulgaria/2017/08/06/3019263_otkazite_za_bejanski_statut_sa_predimno_za_afganistanci/", "text": "Българските власти отказват бежански или хуманитарен статус на хора, пристигащи от Афганистан. Това показват данните на Държавната агенция за бежанците, поискани от \"Дневник\". От началото на годината до края на юни над 800 души от Афганистан са обжалвили отказа на държавата да им даде статут. На първа инстанция са разгледани общо 400 дела срещу подобни откази. След окончателното решаване на казусите от съда и при отказ държавата трябва да върне тези хора в Афганистан. Една част от тях не изчакват окончателното решение и търсят път към Европа. По-голям е делът на тези, които изчакват последното решение по техните казуси с надежда да получат възможност да останат тук. От началото на 2017 година общо 2276 лица са потърсили международна закрила в България, което е драстично по-малко в сравнение с предходната година. За цялата 2016 над 19 хиляди души са потърсили закрила, от които бежански статут са получила едва 700 души, отказите са над 1000, а прекратените производства са над 8000. Над 2400 са отказите, които страната е постановила от началото на 2017 година. Статут на бежанец е предоставен на 560 лица, а хуманитарен статут – на 683 лица. Вероятно в тези данни се включват и решения по молби, подадени през 2016 година. Основната причина, с която на хората, идващи от Афганистан, се отказва статут е че се приема, че те не идват от зони на война. Това не е съвсем така, защото на практика в Афганистан не е имало мирно време от десетилетия. Преди време в. \"Капитал\" цитира споразумение между Европейската служба за външна дейност (EEAS) и представители на афганистанското правителство в неделя, от което се разбира, че има договорка ЕС да започне да депортира масово афганистанските мигранти, които не са получили бежански или хуманитарен статут в някоя от страните - членки на ЕС.", "date": "2017.08.06", "title": "Отказите за бежански статут са предимно за афганистанци"}
{"url": "http://www.dnevnik.bg/photos/2017/08/06/3019540_fotogaleriia_skok_ot_visoko/", "text": "В село чешкото село Хримездице се проведе състезание за гмуркане от скали. В селото се провежда неофициалното състезание по скачане от скали и гмуркане в свободен стил. То е далеч от блясъка на световните първенства, но изглежда далеч по-забавно.", "date": "2017.08.06", "title": "Фотогалерия: Скок от високо"}
{"url": "http://www.dnevnik.bg/bulgaria/2017/08/06/3019789_intenziven_e_trafikut_kum_gurciia_i_rumuniia_dopulnena/", "text": "Интензивен е трафикът на   на пункта Калотина, съобщиха от МВР за трафика по границите към 10 часа.  На   трафикът е нормален на всички контролно-пропусквателни пунктове. На   движението е натоварено. На пункта Маказа има 3 км колона от леки автомобили на изхода от България. На Кулата също е натоварен трафикът. От МВР препоръчват движението да се осъществява през алтернативни маршрути на пунктовете Златоград, Ивайловград и Капитан Петко войвода. На  трафикът е интензивен и в двете посоки на Капитан Андреево. На   на Дунав мост във Видин трафикът е интензивен, има 1 км опашка от товарни автомобили на изхода от България. Фериботът Оряхово - Бекет работи само в светлата част от деня поради ниско ниво на река Дунав. В Румъния от 12 до 20 часа днес движението за товарни автомобили над 7.5 т ще бъде ограничено поради високите дневни температури.", "date": "2017.08.06", "title": "Интензивен е трафикът към Гърция и Румъния (допълнена в 14 часа)"}
{"url": "http://www.dnevnik.bg/zelen/2017/08/06/3019473_misiia_chista_hrana_-_chesten_pominuk_istoriia_sus/", "text": "Всяка сряда Мая Ангелова е на фермерски пазар и продава сладка, които прави в цеха си в планинското село Превала в Западна Стара планина. Там природата е непокътната, а икономиката неразвита. Сладката й за пазара са красиво опаковани и гордо изложени и търсенето често надвишава предлагането, разказва БТА. Само преди пет години тя е в сивия сектор и бърка сладка на котлона в собствената си кухня, после продава малките партиди на пазар в някой голям град веднъж или два пъти в годината. Оттогава досега тя и партньорката й са се разраснали и имат малък цех за сладка, магазин и демонстрационен център за кори за баница, всички те разположени в сградата на бившата селска фурна. Казва уверено, че е разработила добър продукт и има устойчив бизнес с бъдеще. Сега се надява да може да изгради партньорство с туроператори, които да доведат туристи в демонстрационния център. А после, след като сезонът за правене на сладка отдавна е свършил, планира да започне да пече хляб за съселяните си. Шансът за тях дошъл с петгодишния българско-швейцарски проект \"За Балкана и хората\", който им предоставил финансова и експертна помощ, за да превърнат кухненското си начинание в жизнеспособен малък бизнес. Проектът работи с около 50 ферми и малки бизнеси, като цели да покаже как може едновременно да се опазва природата и да се развива устойчив бизнес в райони с висока екологична стойност. \"За Балкана и хората\" има официален печат за успех: през 2016 печели Наградата на \"Натура 2000\" на Европейската комисия за най-добър проект в категорията \"Социално-икономически ползи\". Според д-р Стоилко Апостолов обаче има много повече от наградата, заради което проектът може да се счита изключително успешен. \"Успяхме да събудим искрата за живот и волята за честен бизнес и честен поминък в малки предприемачи и фермери в Северозападна България. Район, който от 20 години е символ на забрава, отчаяние, бедност и безизходица\", каза д-р Апостолов в интервю за БТА. Екипът на проекта успял да убеди администрацията и контролните органи по храните и по опазване на природата, че работещите и устойчиви семейни предприятия в планинските райони са най-важният фактор срещу обезлюдяването, което е ендемично в селските райони на страната. Д-р Апостолов вижда в работата си с властите голям пробив за проекта. \"Според мен най-големият успех е промяната в нагласите на БАБХ към преработката във фермата. Възможността фермерите да преработват и да продават легално е една огромна промяна, за която през 2008 г. само си мечтаехме. Това може да има огромни последици в бъдеще, да провокира развитието на една истинска ориентирана към клиентите група от фермери, да промени изцяло мнението на гражданите за селяните и т.н. А това е много важно за всички.\" Една от успешните дейности по проекта - преработка във фермата и директни продажби, вече се мултиплицира успешно и в други райони на страната. \"Ферми, които преработват мляко и месо, вече има в Източна Стара планина, в Странджа, в Родопите, в Рила. Умишлено изброявам имена на планини - това са районите със запазена природа в страната, където предложеният от нас модел най-лесно ще се приложи\", казва Стоилко Апостолов. Той смята, че бавно и по естествен път моделите, наложени от проекта, ще продължат да се развиват и да растат устойчиво. \"Но в много райони на страната без помощта на държавата и на общините тези модели нямат шанс да се случат\", добавя той. Според него за целта не са нужни огромни суми и дава пример с инвестициите във фермите от проекта: общо 24 ферми са получили финансова подкрепа за оборудване на обекти за преработка на мляко, мед, месо, яйца. Средствата, които проектът е изплатил на фермерите под формата на безвъзмездна помощ, са в размер на 188 000 лв., или средно по 7833 лева на ферма. Фермерите са инвестирали собствени средства в размер на общо 542 000 лв., или обща инвестиция в размер 730 000 лв. във всички ферми. \"Така всеки 1 лев, инвестиран във фермите от проекта, е привлякъл 3 лева инвестиция на собствени средства от страна на фермера\", казва д-р Апостолов. Това бие с много субсидиите по ОСП, където на всяко 1 евро субсидия фермерите инвестират едва 0.28 евро според данни на \"ИнтелиАгро\". От българския екип на проекта са благодарни за шанса да работят с швейцарските си колеги - хора с дългогодишен опит в природозащитата и в изграждане на биоземеделието в Швейцария, както и технически експерти, които са топ ниво в своята област. \"Но за мен най-важният опит, който почерпихме всички български организации от консорциума, изпълняващ проекта, беше постоянството и максималните усилия за намиране на общо решение, за постигане на консенсус. Тези качества може би са в основата на успеха на Швейцария и ние имахме удоволствието заедно с нашите швейцарски колеги да се научим на това.\" Според посланика на Швейцария Денис Кнобел едно от ключовите постижения на проекта е включването в него на НПО, държавни институции, частни бизнеси и национални паркове. Той бе един от участниците в дискусионен форум в София през юли, когато проектът имаше своето заключително събитие. Координаторът на проекта споменава сред успехите и фермерския пазар, който се организира вече няколко пъти в пространството пред Министерството на земеделието - на място извън общинските пазари. Посланик Кнобел споделя ентусиазма за този фермерски пазар. \"Истински се надявам, че този пазар ще бъде тук редовно, всяка седмица, за да доставя качествена и чиста храна на хората\", каза дипломатът. Проектът \"За Балкана и хората\" е финансиран от Българско-швейцарската програма за сътрудничество и подкрепя усилията на гражданските организации, институциите и малкия и средния бизнес в девет \"Натура 2000\" зони в България за икономическо развитие в хармония с устойчивото ползване на природните ресурси.", "date": "2017.08.06", "title": "Мисия \"Чиста храна - честен поминък\": История със сладко"}
{"url": "http://www.dnevnik.bg/sport/2017/08/06/3019833_manchestur_siti_ne_se_otkazva_ot_kilian_mbape/", "text": "\"Манчестър сити\" не се отказва в опитите си да привлече 18-годишния нападател на \"Монако\"  Килиан Мбапе . Английският клуб опитва да убеди французина да дойде на \"Етихад\" чрез доскорошните му съотборници Бернардо Силва и Бенджамин Менди. Двамата бяха привлечени в тима през лятото именно от \"Монако\", а халфът Силва разкри, че иска да играе отново с Мбапе. \"Мбапе е страхотен играч. Бих искал да дойде при нас и знам, че \"Сити\" има интерес към него. Той вече е на нивото на суперзвездите и скоро ще бъде един от най-добрите в света\", каза португалецът  Силва . Някои от водещите отбори в Европа искат Мбапе в състава си. Доскоро се считаше \"Реал\" (Мадрид) е основен кандидат за подписа на французина, но европейският шампион трябва да се раздели с някои от настоящите си нападатели, за да събере нужните 180 млн. евро за Мбапе. Според английската преса \"Сити\" няма да има проблем с трансферната сума на нападателя и всичко е въпрос на преговори. \"Килиан трябва да вземе решение. Ние обаче не се притесняваме, защото досега той не е изразил желание да си ходи\", коментира вицепрезидентът на \"Монако\" Вадим Василиев.", "date": "2017.08.06", "title": "\"Манчестър сити\" не се отказва от Килиан Мбапе"}
{"url": "http://www.dnevnik.bg/photos/2017/08/06/3019792_fotogaleriia_gradinite_na_izola_madre/", "text": "Изола Мадре – 220 м широк и 330 м дълъг остров – е най-големият от Боромеевите острови, които се намират в италианската част на алпийското езеро Лаго ди Маджоре, в провинция Вербано Кузио Осола, Пиедмонт.", "date": "2017.08.06", "title": "Фотогалерия: Градините на Изола Мадре"}
{"url": "http://www.dnevnik.bg/zelen/2017/08/06/3019837_borisov_obeshta_za_kaliakra_reshenie_koeto_da_ne/", "text": "В преговори между различните страни в казуса около \"Комплекс Калиакра\" може да се намери решение, което да защити интересите и на данъкоплатците, и на собственици на имоти, които попадат в забранителното решение по \"Натура 2000\" на Съда на Европейския съюз. Това оптимистично мнение изрази премиерът Бойко Борисов при насрочената в събота среща с кметовете на общините от района на крайморска Добруджа и инициативни комитети за обсъждане на ситуацията там, съобщи правителствената пресслужба. Вчера Борисов разпореди на министъра на околната среда и водите Нено Димов да  спре изпълнението на заповедта , с която  се забраняват всякакви дейности  в териториите в района на Балчик, Каварна и Шабла, попадащи в \"Натура 2000\". До решението за отмяна на забраната и срещата днес се стигна след земеделци, рибари и представители на туристическия бранш от Крайморска Добруджа протестираха срещу заповедта. Според тях, ако забраната остане, поминъкът им ще бъде унищожен. \"Ние сме осъдени, не става въпрос сега да приемаме нещо. Ние сме осъдени и след като сме осъдени, а процесът е започнал в далечната 2006 година, да търсим кой е подписал през времето е безсмислено. Сега сме изправени пред тази хипотеза. Със сигурност ще се наложи да се плаща и да се компенсира. Това имаме да решаваме\", каза Борисов. Той посочи, че целта на срещата е да се намери решение, което да не увреди ничии интереси – и тези на собствениците на имоти, и тези на данъкоплатците. Премиерът предложи във вторник в 11 ч. в Министерския съвет да се проведе ново обсъждане, но този път и с участието на екоорганизациите. \"НПО-тата са такива, каквито са. За хубаво или за лошо гласът им се чува силно в Брюксел, дори повече, отколкото на правителствата\", каза Борисов. Той призова протестиращите \"да не правят екоорганизациите свои врагове, защото тяхната помощ е много нужна\", а на масата на преговорите да се потърси съчетаване на различните интереси. В петък коалицията от неправителствени организации  \"За да остане природа в България\" обвини Министерството на околната среда и водите  (МОСВ), че представя манипулативно информацията за забраната за строителство в защитената зона и че там не може да се извършва земеделска дейност, като целта е да се настрои обществото срещу европейската мрежа \"Натура 2000\". Екокоалицията настоява МОСВ да се съобрази със съдебното решение и \"да не се опитва да прави политически сделки с когото и да било в полза на олигархични кръгове в България\". Решенията на Европейския съд  задължават България да възстанови унищожените степи и коридори за миграция на птици, като демонтира ветрогенератори и голф игрище, защото българското правителство ги е разрешило незаконно. Министърът на околната среда Нено Димов заяви на извънредна пресконференция в петък, че решението не предвижда премахване на изграденото до момента. Според природозащитниците е налице \"замазване очите на обществеността и местните хора\", което обаче поставя управляващите във финансов риск да плащат неустойки на частните фирми и да носят политическата отговорност за това. В петък Нено Димов каза, че ще се поиска за новия програмен период  да бъдат насочени средства по Програмата за развитие на селските райони  за компенсаторни мерки заради забраната за строителство там. \"Във вторник започваме отначало. Когато има три страни, с общи усилия трябва да намерим решение. Нека се изслушаме. Имот по имот, нива по нива ще разглеждаме. По-добре, вместо да плащаме глоба, тези пари на българи да ги дадем, да останат в Добруджа, там, където е неразрешим проблемът. Имаме компенсаторни инструменти, с които да започнем. Трябва да намерим едно българско решение, което да не ощети нито вас, нито останалите български данъкоплатци. С цялото ми уважение към всички, българската земя е на българския народ\", заяви Бойко Борисов. Той допълни, че ще продължи да се търси съдействие от Европейската комисия и ще бъде отправена покана към комисаря по околна среда, морско дело и рибарство Кармену Вела да посети района, за да види на място цялата ситуация и да се увери, че \"ние по никакъв начин не сме съсипали природата\".", "date": "2017.08.06", "title": "Борисов обеща за Калиакра \"решение, което да не увреди ничии интереси\""}
{"url": "http://www.dnevnik.bg/kultura/2017/08/06/3019477_ostanahme_tuka_samo_ubedeni_komunisti/", "text": "Какво си спомнят те от България и как са съхранили връзките помежду си близки хора на далечно – географски и политически – разстояние? Как различните реалности и различните идеологии моделират личните разкази? И дали и как промененото настояще променя погледа към миналото? В откъса от \"Разкази от България\" писателят Виктор Барух разговаря с журналистката Ивайла Александрова. Изданието е част от съвместната поредица \"Минало несвършено\" на издателство \"Сиела\" и Института за изследване на близкото минало. \"Останахме тука само убедени комунисти\" Разговора води Ивайла Александрова Аз съм роден през 1921 г., колкото и неудобно да ми е да го казвам. Поживял съм доста Роден съм в София. Майка ми беше домакиня, баща ми учител. А иначе по баща родът ми е от Кюстендил, по майка е от Пазарджик. Той е бил учител в кюстендилското първоначално училище, но по-късно, през войната, заболява и в 1936 г. умира. Заради него ние от София се върнахме в Кюстендил, в родния му град, той там почина. Беше от голям кюстендилски род. Тука в София учих първите четири отделения в еврейското училище. Имаше две еврейски училища, едното централно, аз учех в него. Точно на \"Цар Калоян\", където беше \"Кореком\", до една мъничка църква, \"Св. Николай Мирликийски\", там беше нашето училище. Голямо, две сгради двуетажни. Имаше общообразователна програма, спусната от Министерство на просветата, по нея учехме, плюс езика, иврит. И друго еврейско училище имаше в Ючбунар. Религия нямаше, но учехме Танаха. Танах са части от Библията, петте Моисееви книги, първите части на Библията. След това отидох в Шеста прогимназия \"Константин Фотинов\", на \"Христо Ботев\", между улиците \"Пордим\" и \"Иларион Макариополски\", то е от \"Цар Симеон\" към гарата, на една пряка по-нататък. Там учих. После се наложи поради заболяването на баща ми, той имаше туберколоза, да се преместим в Кюстендил. Аз там завърших прогимназия. И постъпих в Кюстендилската гимназия, вече първия гимназиален клас, тогава се наричаше четвърти клас. Там имах много интересни учители. Например моя класна и учителка по френски беше Пена Славейкова, племенница на Пенчо Славейков; тя беше завършила в Швейцария, страхотно интелигентна жена. Другият ми учител, от който имам много добри спомени, е Антон Баталов по български език и литература. Оказа се по-късно, че той е бил състудент с Димитър Талев, съквартиранти са били. Аз по български език винаги някакси се отличавах, още от прогимназията. Винаги домашните и класните ми правеха впечатление. И в този четвърти гимназиален клас имахме едно класно на тема \"Отец Мириам от \"Клетниците\" според филма \"Клетниците\", който се прожектираше тогава в Кюстендил. Виждате какви учители са били – прожектира се филм на такава тема по голямо литературно произведение и той ни дава да пишем класно за това. Написа всеки, каквото написа и той ни раздава класните. Не знам как се случи, бяхме събрани два класа. Той казва: \"Сега ще чуете най-доброто произведение от класните!\" и вика мен. Аз чета, нали си спомняте отец Мириам, дето Жан Валжан открадва свещниците от него, а той му прощава, тази история от \"Клетниците\" Аз чета и той каза тогава: \"За съжаление едно еврейче направи най-доброто класно!\" – ама нямаше никаква нотка на обидност (смее се). По-късно станах главен редактор на издателство \"Български писател\", това е в годините 1977-78-ма и там имаше една поредица, да речем, Димитър Димов, Димитър Талев и кой беше третият, \"През погледа на съвременниците\", излезе в няколко тома. Съвременници разказваха за тия големи имена. По едно време пристига един ръкопис за Димитър Талев. Кой е авторът? – Антон Баталов. Аз, неговият ученик, трябваше да одобрявам неговия текст! И той излезе в този том. Ходихме от издателството в Кюстендил и аз исках непременно да го видя. Докато другите отидоха на среща в Околийския комитет на партията, аз помолих да ми покажат къде живее Антон Баталов, той е известна личност там, макар и пенсиониран вече учител по български, гимназиален. С една от кюстендилските поетеси отидохме в едно блокче, кооперативно такова, не особено угледно. Звъним ние, излезе един мъж и тя пита: \"Търсим Антон Баталов?\" – \"А, бай Антон ли, излезе сега на пазар!\" И ние трябваше да се прибираме, а исках много да установя връзка с него. Ами хората се държаха много легално. Живеехме на улица \"Софроний\". Там съм израснал с момчета бежанци, много бежанци имаше: от Македония, от Беломорието след Първата световна война. Там живееха арменци, евреи. Изобщо не можеше да помисли човек за някакво различие между хората. Заедно. Абсолютно. Аз помня. Защото вече бях член на РМС. Моят брат, той също беше писател и много активен комунист. И влязохме в Еврейското читалище. То беше център, там се \"вербуваха\" читалищните деятели и даваха различни книги. И аз там влязох, в една ремсова група се оказах, това е в 1939 г. И има пакт Германия–Япония–Италия и пакт Рибентроп–Молотов, Германия си осигури гърба откъм Русия, а Сталин знаеше, че Германия ще нападне, но искаше да отложат, това е голямата политика. Те са се готвели. Соболевата акция беше, за да се сключи договор за приятелство със Съветския съюз, понеже знаеха, че България се ориентира към Германия. Е, ние, разбира се, позицията на СССР да се сключи тоя договор. Имаше лозунги, позиви се разпространяваха: \"Сключете договора! Той е пълното спасение на България.\" И в защита на тази акция на Соболев бяха всички агитации. Ние работехме в ІІІ район, Ючбунарския. На ръка се пишеха тия позиви. Цар Борис минаваше за приятел на евреите. Имаше един полковник Таджер, който по време на Първата световна война води полк тука на завоя на Черно море, човек уважаван, с контакти в двореца – той винаги изпращаше поздравления на цар Борис, цар Борис му отговаря. Или някакви книги пишеше, праща ги на царя, той му благодари. Докато се стига до Закона за защита на нацията, той се гласува в 1941 г. В Съюза на писателите има едно чудесно писмо против този закон. Подписано е от Влайков, тогава той е председател на Съюза, от Елин Пелин. Така да се каже, елитът на българските писатели, всички са го подписали това писмо, в което се казва: \"Ние не защитаваме едно малцинство, ние защитаваме честта на България.\" Около този закон имаше много силна съпротива на обществените организации – на писатели, на адвокати, на запасните, не офицери, а по-низшите чинове имаха своя организация, занаятчийски организации – масови протести срещу този закон. Аз имам някъде записки на ХХV-то Обикновено народно събрание, когато се обсъжда. Там има чудни речи срещу този закон. В моя книга цитирам тези речи срещу този закон на Петко Стайнов, на Никола Мушанов, те осмиват даже някои моменти от закона. Тогава се говори за \"чиста раса\" и Петко Стайнов казва: \"Абе каква \"чиста раса\", бе! Тука през Балканите кой не е минавал, каква \"чиста раса\"! Това – казва – е тайната на Ева!\" Запомнил съм го този израз (смее се). И най-странното, между другото, в този Закон за защита на нацията между всички други мерки срещу евреите – значки трябва да носят, лишават ги от туй, лишават ги от онуй и между другото: \"Не могат да бъдат писатели!\", не може да издаваш книги и такива работи. \"Еди колко си лекари може да има, еди колко си адвокати може да има. Не може да се сключват бракове между евреи или еврейки и българи...\" И тука вече е Димитър Пешев, знаете тази история, който прави подписка с 43-ма правителствени депутати. Той не е искал опозиционните тогава земеделци и комунисти да подпишат. Но той пише писмо до Филов, приподписано от 43-ма правителствени депутати срещу опасностите от тоя закон. За което Филов го бламира, сваля го, а той е заместник-председател на Народното събрание. Има една книга сега на един италиански писател, Габриеле Нисим, но там вече е защита на Пешев, той става основният човек, който обръща историята. Има някакъв конфликт между тия две групи – подръжниците на Габриеле Нисим и подръжниците на тезата, че царят е спасил евреите. Истината е, че приносът е на Димитър Пешев, той е героична фигура, да събереш толкова души против! Между другото, от тия 43-ма половината се отказват после, когато Филов вече почва да чисти, те се отказват от подписите си. Това е факт. Сега там, до Народното събрание, има едно паметниче, знаете ли го? И там през месец март се чества спасяването на кюстендилските евреи, които ги вдигат и ги връщат, преди да ги качат на влаковете след това писмо, след тия протести. Да, да. Имаше тука слухове Защото аз съм участник в демонстрацията на 24 май 1943 г., протестната демонстрация. Даниел Цион, равинът, той беше напред Имаше много комунисти. И аз като ремсист бях там, както и много ремсисти. Но съм против, защото първо казаха, че големият водач е Тодор Живков. След това една жена, забравих й името, и тя била в центъра Какво беше? Опити на партията тогава да се организира някаква протестна демонстрация имаше. Царят не беше умрял, той умира през август. И аз съм свидетел, това е на \"Света Богородица\", участник съм там. Така че имаше някакви опити. Макар че лично аз не бях предупреден. И винаги при наши събирания по тия въпроси казвам: \"Не до всички уши е стигнал този призив!\" Но тази демонстрация беше предимно спонтанна. Защото тогава се случиха, освен неделния ден, преди това или след това имаше още един празничен ден. И това се използваше от Комисарството по еврейските въпроси да може по-тайничко да се пратят съобщенията по всичките еврейски жилища, че \"в тридневен срок вашето семейство трябва да напусне София\". Посочваше се в кой град, в колко часа от Софийската гара трябва да се тръгне и т. н. Така и аз с майка ми заминах за Пазарджик. Но демонстрацията беше многолюдна, според мен две–три хиляди имаше, ако не и повече. Главно евреи. Може да е имало и българи. Така, като върви демонстрацията, може да са се присъединили и българи. Но предимно, всички бяха евреи. От Ючбунар семейства разтревожени, майки с деца, някои даже по налъми бяха тръгнали. И се събираха около Ючбунарската синагога, за да разберат какво ще правим. Разтревожени хора! По едно време пристигна този равин, Даниел Цион. Какво става? Идват и влизат в синагогата, а ние всички сме събрани отвън, на двора. По едно време излизат и той каза: \"Братя! Всичко ще се оправи\", не знам какво си. Но тогава един Соломон Левиев, Тошо му казваха, той беше мой ремсист, но аз нямам пръст в неговото участие, той се качва на една каменна скамейка в двора и почва да говори: \"Това е лъжа, ще ни пратят в Полша на унищожение! По-добре да умрем тук, отколкото там!\" И така постепенно се формира и тръгна, с всяка минута тревогата и решителността за протест се увеличаваха. Тръгнахме от \"Шар планина\" по \"Осогово\" до \"Стамболийски\", тогава се наричаше улица \"Княгиня Клементина\". Там на завоя има една фабрика, стара сграда. И тогава една група евреи се опита да препречи. Това са ционистически организации и привърженици на царя. Те искаха да ни спрат. Казаха: \"Какво правите? Ще ни влошите положението! Спрете!\" и прочее, но демонстрацията, вече възбудена, не можеше да бъде спряна от един кордон, направен от няколко души от единия тротоар до другия на \"Клементина\". Което значи, че демонстрацията запълваше цялото платно. Като поток вървеше. Затова казвам, хиляди имаше. И разбира се, не можаха да я спрат. Тръгна, продължи демонстрацията, мина по \"Опълченска\" и стигна до площад \"Възраждане\". И там полицейските камионетки чакаха. Имаше два реда ли, три реда полицаи. И ние като наближавахме, те изскочиха с карабини насреща и започнаха да разгонват, да удрят с карабините. Някои казват, че са стреляли. Аз не мога да си спомня. Не чух изстрели. Но ни удряха, гонеха, псуваха. И арести почнаха. Арести. Така се образува лагерът в Сомовит, от арестуваните. Не. С едно момиче Марги, аз й бях ръководител, излязохме в обратната посока, към Коньовица, и спряхме там. Престояхме известно време и аз се прибирам. Тогава разбрах, че има арести. Обаче продължих до нас. Оказа се, че не са идвали. Целта на това изселване от София по градовете беше хората да се разбият на по-малки части, за да е по-удобно за следващо вдигане. Главно от Плевен нататък в Северна България, Враца, все нагоре към Дунава. Така че целта беше да не са компактна маса, 25 000 души от София... Както евреите от Беломорието и Македония. От Лом ги взеха с кораби и не се върнаха... Според договора с Данекер... Така е, те са ги дигнали в три часа сутринта ли, нещо такова. Комисарството по еврейските въпроси, целият състав на това огромно Комисарство по еврейските въпроси се пренася там и организира това. Влизат и изхвърлят евреите. След това им ограбват всичко. И тука се прибират след това с разните бельо, чаршафи-маршафи Да, апартаментите заедно с покъщнината... Ами вижте, ние бяхме по-скоро един беден дом, но все пак имахме скрин с огледало, имахме гардероб Дойде тука по едно време един американец от Музея на Холокоста във Вашингтон, който работи по тия направления. Те са прегледали архивите на Комисарството. По едно време той попита: \"От кой адрес те дигнаха?\" И аз му дадох адреса на \"Софроний\". След време получавам протокол, подписан от майка ми. Изброяват, законно нали, какво са взели, какво сме оставили. Нито легло, нито тоя гардероб, нито... Все пак имахме легла, имахме на какво да седим, имахме гардероб за дрехите, имахме тоя скрин и разни работи Не са го описали. И фалшив подпис на майка ми. А останалото, което не са описали, са го обрали (смее се). Изселиха ни в Пазарджик. Тя почина там. Мене ме взеха в един лагер в Куртово Конаре. Бяхме там някъде петдесетина души. Там разбрахме за смъртта на царя. Аз бях избягал в Пловдив с още един. Околийският началник на Пловдив идва в това време в лагера. Защото лагерите повечето бяха под ръководството на Министерството на благоустройството и трудовите войски. По тая линия ни мобилизираха, като трудоваци ужким. Но всеки със своите дрехи, така, като пленници бяхме в лагерите. Аз имах братовчедка в Пловдив и при това бягство с приятел от лагера отиваме у тях и на двора ни слагат да вечеряме, в шест-седем часа, август 28-ми. И както вечеряме, по радиото – съобщението за смъртта на царя, чете го Богдан Филов. Веднага се вдигаме на другия ден и се прибираме в лагера. Като наближаваме, ни посрещат там другари от лагера и казват: \"Идваха тука, правиха околийска проверка, всички, дето ги нямаше, ги записаха\" Корекция на река Въча. Дълбаехме мокър пясък, спасяват се площи при прииждане на реката. То си е оправдано, че трябва да има такава корекция. Но ни използваха, нали, там да работим. И така по сумрачно се прибираме по бараките, по наровете. Топла нощ, ние по едни гащета. И по едно време: Е-еее-е-е, свиква ни техническият ръководител. \"Тия, всички, дето бегаха!\" Излизаме. И един чете кои номера са бягали, техническият взема пушката и ни подкарва напред. Имаше между лагера и селото една горичка. И там, като минаваме през горичката, той стреля над главите ни. В лагера мислят, че ни избива, понеже се чува. А то, едно че издевателства по тоя начин, а е било знак и за полицая в селото, който ни чака, да му съобщи тоя, че идваме. И той ни посреща и бой! – един по един, той стои с пушката пред вратата на канцеларията на полицая, пуска ни при него, оня където свари. Една селска ръка такава голяма (смее се). И в кауша. А каушът е като дупка, в една дупка ни вкараха, пет души бяхме. Един върху друг, цялата нощ. Брат ми преди това още имаше досие, беше познат на полицията. В 1941 г., когато германците нападат Съветския съюз, започват превантивни мерки. Арестуват такива, сумати народ арестуват и ги пращат на лагер в \"Еникьой\". Там е селище на Държавна сигурност. Тодор Павлов е бил там, македонският поет Венко Марковски, Жак Натан. Всички ги събират в тоя лагер, да са под око. Той дойде по-късно в Пазарджик, в 1943 г. аз бях още в Куртово Конаре, там ни държаха до ноември месец, топло време, работим. А той в това време идва от лагера в Пазарджик. И аз го заварвам. На Девети бях в лагер, друг вече, към трудови войски във Вакарел. Правехме шосето София–Пловдив, там минаваха колите на придворни и други и отиваха към Чамкория. Там имахме началник капитан от трудовите войски. А пък преките ми началници по роти бяха едни запасни подофицери, кой с военна шапка без козирка, кой с кафявите потури, които са военни уж, наполовина военни. А ние като пленници. Ходехме сутрин на обекта и връщахме се вечер под строй, с инструменти, с колички. Но този капитан беше много човечен. Когато германците бягаха, бяха спрели да искат бензин на Веринско, едно село. А тогава беше Муравиевото правителство и имаше някаква заповед да не се дава. Освен това близо до нашия лагер, в гората, беше бронираната бригада. И те отначало ги пускаха. След това спряха да им дават и на другия ден нашите вече спираха германците и ги събираха в двора на църквата, вакарелската. Ние ги гледахме отгоре. И изведнъж след това се появи един германски самолет, махна така, защото видя, че там са струпани германски войници, махна с криле за поздрав и бомбардираха след това резервоарите във Веринско. А камионите, това исках да ви кажа, те претоварени. Даже изхвърляха куфарите, защото не можеха вакарелските височини да ги вземат с тежкия товар. И един ден минава една офицерска кола от тия с отворените гюруци – шофьор и на задната седалка двама германски офицери, минават край нас и ни гледат. А ние полуголи и те разбират веднага, че това са групи еврейски. И единият като извади един шмайзер и залегна на гюрука. Другият обаче го издърпа. Явно, че те бяха отчаяни и бягат вече. Той, ако беше пуснал поредицата, както се канеше (смее се) щеше да изтреби поне пет-шест души Това бяха последните дни преди 9-ти септември. Ами много добре. Обикновеният народ – много добре. С изключение на някои млади момчета, бранници, някакви закачки си позволяваха по някой път. Е, преди изселването, преди да ме изселят от София из Ючбунар ходехме така, аз тръгвах вече да се прибирам и един, който го знам, ходеше с една верига от колело, той имаше работилница за велосипеди. И ме спира. Около него малчугани. Спира ме: \"Защо не се прибираш?\" – \"Още няма девет\" А малчуганите стоят. Явно, че той предварително ги е викал да го гледат. И тука (сочи лицето си) разби ми всичко. Това е как да кажа... унищожава те някакси. А на 9-ти септември? На 7 септември разбрахме накъде отиват работите и си отидохме в Пазарджик. Брат ми беше също там, но го извикаха в София. Нямаше вече кой да те спре. Войските си тръгваха, всичко беше в движение насам-натам. И след петнайсетина дена и аз се прибрах в София. А имаше, в Пазарджик имаше страхотни митинги. Голяма радост. Шубе нямаше. Обаче там, 27-ми полк ли беше, командира на полка го търсеха, защото той пък е командвал войниците, които преследваха по Пещера отряд \"Антон Иванов\". Носеха се слухове, че има още затворени. Изобщо бурни и неспокойни дни. Имаше брожение. Събираха не доброволци, а мобилизираха за фронта. Аз отидох да се пиша доброволец, но понеже не фигурирах в пазарджишките списъци на младите хора, не искат да ме приемат. Абсолютен късмет! Защото тия момчета, които отидоха, много от тях бяха убити. Те не бяха подготвени, така ги изтрепаха. Оттам, след като се прибраха, кой ранен, кой А колко бяха убити от тия момчета, познати! На единия Мишоян му беше името, другия Сиди. Други не мога да си спомня. Но някои се върнаха живи и здрави и след това се виждахме. Съдба, всеки със съдбата си... След Девети, вече тука, в София, търсех си някаква работа и постъпих най-напред, къде беше, май в \"Партиздат\" като технически редактор, уредник тогава се водеше. И все пак направихме две издания. Първото след Девети – Вапцаров има едно издание от преди 9-ти септември на \"Моторни песни\" – а след Девети Шмиргела, има един художник, с него работихме, той направи кориците на едно много хубаво издание. И на Маяковски едно издание направихме. Еееее, кой не ме пита, като уредник на това издание Абе, не знам Е, не знам, не знам. Помня, че е \"нечакан\" и нежелан. Нежелан. Ами де да знам, не съм видял нищо от това. Кой знае докъде е истината, откъде са вече тия работи Но питаха много. Понеже работех там по това издание и мислеха, че може би нещо Радвам се, че фигурирам като редактор и уредник там. Тогава \"Партиздат\" нямаше собствена печатница, печатаха книгите \"Книпеграф\", пет-шест печатници имаше в София. И аз имах задължението да следя процеса, набора, коригирането, как върви движението на всички тези издания по различните печатници. (Отминава въпроса.) Това издание излезе в 1946 г. А след това, в 47-ма, постъпих във в. \"Народна младеж\", това беше органа на ЦК на ДМ, Комитет на демократичната младеж – бяха се събрали младежи от Земса, от \"Звено\" младежите, от РМС и не знам друга младежка организация И това беше органът на демократичната младеж, така се наричаше – Централен комитет на демократичната младеж. Във вестника работих до 1950 г., когато се преместихме на \"Калоян\" 10, на ъгъла на \"Калоян\" и \"Съборна\", в тази голяма сграда, \"Командарев\" се нарича. Там се преместих. А първото място, дето постъпих, беше на \"Московска\" 5, там е сградата на Централния архив сега. Какви бяха хората, които работеха там? По това време става изключването от Съюза на писателите на голяма група от предишни известни писатели: Фани Попова-Мутафова, проф. Константин Гълъбов, Жана Николова-Гълъбова, изключват ги по обвинение, че са \"фашистки писатели\". Четиридесетина души изключват тогава, документът е подписан от Людмил Стоянов. А! Аз не знам такова нещо. За първи път чувам за такова изключване. В 1957-ма... Но аз съм присъствал на процеса срещу Айхман в Йерусалим в 1961 г. като пратеник на Съюза на писателите – единственият представител на печата, не само от България, а предполагам и от Източния блок, защото в Съветския съюз бойкотираха този процес. Той дълго трая, много месеци продължи. Аз съм виждала документални кадри от тогава с Айхман, той е в една стъклена кабинка? Затворен е като животно в стъклена клетка. Да. От двете му страни по един полицай. Обаче той е официално облечен, в бяла риза, с вратовръзка, с очила, които си сменя постоянно. Пращаха му от време на време прокурорът и адвокатите му, там той имаше немски адвокат, и му пращаха документи да ги види. Процесът се водеше в Йерусалим в Бетаам, значи дом на народа, това е преводът. Както има Софийски Бетаам, това е Еврейският културен дом. А на долния етаж, той май почти партерен беше, там беше обзаведена залата за журналисти. Като тогава телевизори нямаше, но имаше стенен екран, голям, на който се прожектираше през цялото време залата. И имаше масички за всеки, можеш да си сложиш машинката там, можеш да си пишеш. Имаше телефонни кабини, от които можеш да влезеш във връзка, да съобщаваш новините. Можеше да влезеш и в залата, имаш пропуск. Обаче, за да влезеш отначало, когато започва ново заседание, трябва да стоиш на опашката, за да те претърсят, за жените – жени-войнички. На покрива, те са едни плоски покриви, имаше картечници. Защото смятаха, че може да се направи някоя провокация или да направят опит да го освободят, или пък да го убият, за да не говори Нормално. Като един чиновник, който е изпълнявал заповеди, да. Това му беше тезата. Е, не може да бъде невинен, според мене не може да е невинен. Но защитата му беше тази – че е изпълнявал заповеди стриктно, понеже се е клел във вярност, не може да бъде нарушител на клетвата. Тогава прокурорът го пита: \"Добре, ако Хитлер ви беше заповядал да убиете баща си?\" Той отговори: \"Ами това е твърде деликатен въпрос\", нещо от тоя род, аз говоря вече приблизително. – \"Не, не, не, ще отговорите!\" – \"Ами ако бъда убеден...\" – \"Ами ако Хитлер ви беше убедил, че трябва да убиете баща си заради него?\" – \"Ами\", горе-долу би приел и това. И другият момент беше, когато председателят на съда му задава въпроса: \"Един милион и петстотин хиляди еврейски деца са убити. Смятате ли, че Хитлер е бил един убиец?\" А той: \"Аз не мога да вникна в душевността на Хитлер\" – \"Не, не, вие ще трябва да ми отговорите на този въпрос.\" – \"Господин председателю, след като вие настоявате толкова много, ще кажа, че аз ще напиша една книга, в която ще отговоря на всичко, което вие ме питате.\" – \"Не, не, не когато напишете книга, а сега трябва да кажете: смятате ли, че преследването и убийствата на евреите са престъпление?\" И той каза: \"Да, да\", тоест приема, че тия неща са престъпления. Имаше и един друг момент. Беше интересно, защото аз заварих времето на неговия разпит. И в един момент, когато го разпитваха, бях се случил в залата горе, изведнъж се чува шум, викове. На другия ден от вестниците разбрах, че са го разпитвали, ако си спомням правилно, за лагера в Лодз. Някой му казва: \"Там имате едно участие в убийство лично\" или е присъствал. Той казва: \"Не, не.\" И от залата някой извиква: \"Не си ли бил там по това време, куче такова!?\" – това е някой от присъстващите, от пострадалите. Пълна е залата с такива. Ето това беше този инцидент, който аз видях, но не разбрах. Мога, разбира се. Един чиновник, стриктно облечен, с очила, които си сменя постоянно, за да чете, и който внимателно слуша и чака какво ще го питат, мисли какво да отговори. Това беше един изящен тип на чиновник, на изпълнителен чиновник. Който, каквото се каже – трябва да се изпълнява, тъй като за това има положена клетва. Това беше, един типичен такъв чиновник. Не искам да кажа немски, защото всички чиновници са горе-долу такива. Изпълнителен и изряден. Изряден изпълнител. Да. Изряден и в облеклото си. Не беше притеснен, не беше притеснен В нормално състояние. Следеше. Следеше всичко, за да разбере какво става. Как ще отговори – правилно ли е, неправилно ли е. Аз само съм чувал. Чувал съм след време, по-късно, като разбрах, че апартаментите на някои, които са или махнати от София и изселени, или може би пострадали по някои процеси, са заети от такива някакви функционери Беше възмутително, като се разбра всичко това. Никой не ги принуди. Напротив, смята се, че Георги Димитров, за разлика от другите страни, където не ги пускаха, например в Съветския съюз не можеше да се изселиш и да напуснеш. Докато тука е абсолютно легално, с багажите, каквото искаш можеш да вземеш, пътуваш. Никой от нас не е спрян. Всички се изселват. 48 000 души бяхме всичките евреи в България, 45 000 се изселват, масово. Останахме тука само убедени комунисти. Абсолютно. Когато се създава еврейската държава в 1948 г., имаше силно ционистическо движение, тука е идвал Бен-Гурион, първият президент, сказки е изнасял. Аз не бях, но той идва и говори за идеята за отиването в Израел, ционистическата голяма идея е това. Така че изселването е главно след създаването на сегашната еврейска държава в Израел. И тия 45 000 души заминаха. Останаха тука комунистите евреи. Ние останахме с убеждението, че тука след войната социалистическите идеи ще разрешат всички национални въпроси, че антисемитизмът ще изчезне, това различие ще отпадне, ще станем една опора, нали Ами, нищо не се е разрешило (смее се). Нищо не се е разрешило, напротив, той си съществува антисемитизмът. Така че, такова беше отиването, изселването на евреите от България. И те, в първите години много трудно им е било там, било е ужасно. Едно, че още преди 9-ти септември едни групи тука, да речем, някои евреи – испански поданици имаше, други поданици – почнаха да се опасяват като чужди поданици и започнаха да се уреждат и да си заминават там. Обаче англичаните имаха протекторат в Палестина, не ги пускаха. Има цял кораб, върнат от Хайфа на Кипър с международни евреи. Не ги пускат да слязат Приемаха ни най-приятелски, както всички останали. Нямаше прояви на антисемитизъм и такива работи. Ние получихме сега по един медал \"Иван Вазов\", ето го там, по случай сто години на Съюза на българските писатели – тия, дето сме над 90-те и бившите председатели, Левчев, Кольо Георгиев Имаше една самоцензура. Нали знаеш, че каквото искаш да напишеш, не можеш да го напишеш, някои го пишеха по-завоалирано. Аз като журналист в \"Народна младеж\" ходех, правех репортажи разни, виждам нещо там не е в ред – не става, не можеш да го напишеш това. Няма как. Ужас беше! Ужас Вече се разбираше, че стават страшни неща, че набеждавания има, че измислици има А Трайчо Костов имаше много влияние, и то като един културен човек, много културен секретар на партията. Трайчо Костов искаше освен търговия и контакти със Съветския съюз, той и с Франция отвори някакви икономически връзки, оттам идва цялата работа, нали Вече беше ясно, че става жестока работата, че терорът започва да действа. Унищожаване на хора. Защото имаше и други убийства. Горуня имаше един, и него го убиха. Имаше вече такива признаци, на убийства и на смълчаване, това го имаше. Което засилва мълчанието в книгите. Естествено, естествено. Но самоцензурата абсолютно вървеше, нямаше как. За Солженицин имаше събрание. Джагаров беше председател тогава (подсмихва се). И трябваше да се гласува някаква резолюция срещу Солженицин, че е клеветническа книгата \"Архипелаг Гулаг\" и прочее. И някои, като Валери Петров, Христо Ганев професор Гочо Гочев не знам дали, но кой друг беше който не беше член на партията, но беше член на Съюза, те не гласуваха тази декларация. И ги изключиха. Аз не бях на това събрание. И се създаде по едно време Клуба за гласност и преустройство. Там бяха Искра Панова, (Чавдар) Кюранов Влизаше се с писмено искане, с адреса. И аз дадох на Искра Панова, която беше там: \"Запознат съм с възгледите ви, така-така, адрес, телефон\" Подадох си заявлението. След време, учудих се, Евгения Иванова, бяхме в \"Хисаря\" в Дома на писателите и тя ми каза: \"Вие имате заявление, ще ви запиша.\" – \"Ами запишете ме\" (смее се). Имаше хора, които се страхуваха. Аз не се страхувах, защото в моите квартири на \"Софроний\" са ставали такива събрания, че ако бяха разкрити, отивах и аз. Така че тука беше въпрос на навик, абсолютно. Една вечер Чавдар Кюранов и Искра казаха: \"Може ли едно събрание?\" и идват с Желев. Аз не трябваше да присъствам, между другото Като влязоха Искра, Чавдар и Желев и един професор от Софийския университет, и той беше в ръководството на Клуба, аз ги оставих. Както и ония, един човек със смъртна присъда ръководеше събрание на \"Софроний\", ама в ония години, когато убиваха и бесеха. Та това ли ще ме уплаши тука (смее се). Ей така, тук-там нещо да пробуташ, ако може, не критика, да разкажеш случка. Случи се с някой си човек, което подсказва за нещо си. Дотам. Не мога да се похваля. Не са ме преследвали за нещо написано. Не съм помислял даже. Имаше спирания, например на Христо Ганев филма, \"Партизани\". Има спирани пиеси. На Джагаров \"Прокурорът\" е спирана. \"Лицето\" не е спирана, излезе в \"Български писател\", не е спирана. Имам надписана \"Пътуване към себе си\" на Блага Димитрова, аз съм й редактор в издателство \"Народна младеж\", която се смята за един от първите есеистични романи. Ето тази книга на Блага минаваше за а аз я пуснах като редактор. Можеше при някой друг да бъде спряна (смее се). Те измислиха много, че има книги спирани. Те излизаха, но после се пишеше, че тука така или онака. После някои такива третостепенни автори се хвалеха, че му спрели книгата, ужас било, не знам какво си, чекмеджетата им били пълни. Но аз не знам чак такива страхотни книги, че да са били спрени. Защото имаше издателства все пак, ако не в едно издателство, отиваш в друго. Но имаше редактори, които, макар че виждаха тия работи, пускаха книгата. Защитаваха я. Защо в другите соц. страни всичко протестно тръгва от писателските среди, а тука не се роди съпротива? Знам ли защо е така. Аз не мога да виня за това някоя душевна нагласа на българския народ, но така или иначе, нямаше. Но интересното е, че все пак, доколкото имаше нещо, идваше от тия, да речем комунистически среди като Клуба за гласност и демокрация. Тогава имаше големи надежди. Аз все си мисля за тия две големи разочарования в моя живот. Първото беше от това, което се получи уж от социализма, зрелия социализъм и прочее. И другото, след надеждите в тоя Клуб за гласност и демокрация. Това, което се получи, голямото разочарование след 1989 г. Загубени години, които погубиха много неща в духовната сфера, които бяха постигнати така или иначе при социалистическото, така наречено, общество. Не може да изключим тази намеса, партийна и прочие в изкуството, което е ужасно, но така или иначе, за духовното развитие на страната – театри във всеки областен град, симфонични оркестри във всеки областен град, научни институти и те работеха и постигаха. За съжаление, това беше погубено. Това беше второто разочарование. Вместо да се постигне нещо, загубиха се и надеждите Моят първи разказ излезе под псевдоним \"В. Бешков\". В Пазарджик, където бях изселен, там написах един разказ, който се наричаше \"Търговия\". Имаше познати едни, които се занимаваха с кооперативно движение, то беше ляво движение. И те издаваха един вестник \"Горски кооператор\". Те го отпечатиха. Това ми е първият отпечатан разказ. Е, после, след 9-ти септември, 46-та, 47-ма, пишех. В 1947-ма започнаха да ми печатат разкази и в \"Литературен фронт\". На улица \"Леге\" 6 беше редакцията, Фурнаджиев беше главен редактор, Радой Ралин – редактор-уредник, тогава имаше такава длъжност. И там носех разкази, така доста разтреперан (смее се). При Фурнаджиев отивах разтреперан, оставях разказа и после виждах, че излиза. И след това пак, още някакви разкази. Почнаха да излизат и така се събраха. Имаше една библиотека \"Смяна\", в 1948 г. излезе първата ми книга със заглавие \"Разкази\". Найо (Атанас Нейков) ми беше оформител, на корицата е неговата рисунка. И след това почнах повест, опитах роман, излезе \"Отречени от закона\", той е във връзка с преследването и участието в съпротивата. Седем издания имам до 2004-та, седем! Други книги имам. \"Късно око\" – там е малко автобиографично. И там има писано за процеса на Айхман. Имам книга с разкази \"Парфюм Мицуко в кристален флакон\", което е заглавие и на един от разказите. Три месеца в Париж живях при една хазяйка и една вечер се прибрах от концерт на пианиста Рубинщайн в операта. Някъде по горните етажи бях, близо до рисунките на Шагал на тавана. Пианото отгоре се виждаше като кибритена кутийка, аз в тоя разказ съм го описал. Влизам вкъщи, отварям, но много внимателно, защото е късен час вече, да не шумя много на хазяйката, която е в нейната стая, тя беше шивачка. Обаче видях, че свети, още работи. Тя ме повика: \"Как беше вечерта?\", тя жадна за разговор. Аз й разказах за концерта. И не знам как стана дума, казах: \"Дами, да, много в операта, парфюми\" – \"А, каза, аз ще ви покажа!\" Отиде в стаята и донесе един флакон, шишенце за парфюм. Празно. С една стъклена капачка. Отвори тя капачката и ми каза: \"Дайте си ръката\" И с тази стъклена похлупачка натисна: \"Помиришете!\" Аз нищо не усетих, но казах: \"Ау, да! (смее се) Много хубаво!\" Обаче празно. Никаква миризма не е останала. И си мислех – щом го е запазила през годините, а тя беше на възраст вече, сигурно има някакво преживяване. И разказът завършваше така: \"И в стаята сякаш се появи трети човек.\" А в стаята имаше един бюст, на който тя слагаше ушитите рокли. Един лъскав бюст. Манекен. Не. Нали ви казах, ние бяхме доста (смее се) По-късно е вече късно. Там, като стане късно, няма какво да правиш. Тия хора, които при тия големи изселвания в 1948–49 г. бяха млади хора още, в силите си Е, някой път съжалявам. Някой път съжалявам. Аз съм ходил седем пъти в Израел. В Йерусалим има един Музей на книгата, много е хубав. И вътре в кръг, като се качиш на една платформа, са изложени част от ръкописите от Кумран, чували ли сте за кумранските ръкописи? И мен такава мъка ме обзе, че не мога нищо да разбера от това Нищо! Нищо! А това е един хубав, дълбок език. Това е езикът на Библията. Това е поезия, Библията. Трябва нов превод на Библията. Поетите трябва да се заемат. Какво съм пропуснал? Ами първо пропуснах да си завърша правото. В 1947-48 г., когато почнах да пиша \"Отречени от закона\", тогава разбрах, че или ще пишеш, или ще следваш, няма друг изход. И реших да пиша. А в личния живот, мисля, че не съм пропуснал нищо, като си премислям. Семейството хубаво, син, дъщеря, правнучка си имам И си казвам: Какво искаш повече? Какво повече? Имаш най-обикновеното и най-ценното, най-същественото. Мога още да ходя, да се разхождам, да работя на компютъра. Какво още?", "date": "2017.08.06", "title": "\"Останахме тука само убедени комунисти\""}
{"url": "http://www.dnevnik.bg/bulgaria/2017/08/06/3019839_burgas_obiavi_chastichno_bedstveno_polojenie_zaradi/", "text": "Късно снощи кметът на община Бургас Димитър Николов обяви частично бедствено положение заради  пожара между селата Миролюбово, Банево и Изворище . Огнената стихия обхвана голяма територия близо до вилните зони, а на място бе изпратен военен вертолет, припомня БТА. Военни и техника на Сухопътните войски участват и днес в гасенето на горския пожар, съобщава Министерството на отбраната. Рано тази сутрин в действията са се включили още 65 военнослужещи и 8 броя специализирана техника. Сигналът за пламване на иглолистна гора е подаден вчера малко след 12.35 часа. В гасенето на пожара се включиха екипи на противопожарната служба, техника от общината и земеделски производители. Движението по пътят Миролюбово - Изворище бе ограничено заради влошена видимост, но от тази сутрин отново е пуснато. Няма превишения в нормите на въздуха заради пожара, казаха от РИОСВ - Бургас. По-късно от общината ще предоставят информация за обстановката в района на селищата тази сутрин, ще бъде направен оглед за локализиране на незагасени огнища, а бедственото положение ще бъде отменено след преценка, че ситуацията е напълно овладяна.", "date": "2017.08.06", "title": "Бургас обяви частично бедствено положение заради пожара край Изворище"}
{"url": "http://www.dnevnik.bg/sviat/2017/08/06/3019568_viktor_kanzurov_jurnalist_ot_skopie_iskam_samo/", "text": "\"Цял живот чакаме това и не можахме да го видим, попречиха ни.\" Така македонският журналист с българско самосъзнание Виктор Канзуров и негови приятели описват опита си да присъстват на церемонията, с която по-рано тази седмица премиерите Бойко Борисов и Зоран Заев положиха цветя на гроба на Гоце Делчев в Скопие. Обвиняват македонските власти за затегнатите мерки за сигурност, които според тях целят да държат широката публика далеч от събитието. А то, смята Канзуров, е дори по-значимо от самия  Договор за добросъседство . \"Не мисля, че договорът е нещо зрелищно. Няма всичко да тръгне по мед и масло след него. Крачка напред е, може би две крачки, и е хубаво, че ги направихме\", казва той за \"Дневник\", в компанията на няколко свои приятели, които също се определят като българи. \"Но никакъв друг положителен ход няма от правителството. За мен положителен ход е, ако се обективира историята.\" \"Дори ако броим българофилите\" Канзуров е сред македонските българи, които не търсят признание или права за общността, а настояват да се спре с \"фалшифицирането на истината за исторически личности, които се тачат и от двете страни\". Журналистът на свободна практика отстоява тази позиция редовно в телевизионните студиа - оспорва версии на официалната историография за \"общи събития\" от историята и за произхода на редица исторически личности, от Григор Пърличев до цар Самуил. Твърди, че все повече зрители реагират на публичните му прояви и се свързват с него, за да ги коментират. \"Вече няма такъв страх, какъвто е бил допреди десетина години\", разказва журналистът. Добавя, че все още получава заплахи за убийство - получил и миналата седмица след участие в програма на \"ТВ НОВА\" - но намаляват с годините. \"Обществеността започва да приема това по-мирно. Някои хора вече констатират като факт, че в Македония има и хора с българско самосъзнание. Не е като преди - няма учудване и омраза. Започна да става все по-нормално в публичното пространство. А кой как приема нещата лично за себе си, няма как да знаем.\" Според него не се знае колко души ще се самоопределят като българи на бъдещо преброяване. \"Няма обаче да бъдат много. Няма много хора с подобни нагласи, дори като броим \"българофилите\" - онези, смятащи българския народ за най-близък и убедени, че с българите допреди 70-80 години сме били една народност, все сме си били българи. Те обаче считат и че след време се е сформирала и македонска народност и искат да се идентифицират с нея. Просто не искат тя да бъде на антибългарска основа.\" \"И без гражданство пак ще си обичам България\" Корените на семейството му са в Егейска Македония. През годините работи за изданията \"Вечер\", \"Нова Македония\", \"Македонско дело\" и \"Старт\", отразява работата на редица кинофестивали на Балканите и в други части на Европа. През 2003 г. остава без работа, след като Владимир Тулевски, бившият кореспондент на официоза \"Нова Македония\" в София, приема поста главен и отговорен редактор на в. \"Вечер\". Малко по-рано СДСМ печели изборите и поема контрол върху вестника, тогава все още държавна собственост и част от издателското предприятие \"Нова Македония\". \"Казал на колеги, включително и на редактора на отдела за култура, където работих: \"Ще го изгоня от работа, защото e българин!\" По-късно работи и за онлайн портала \"Трибуна\", който обаче днес не съществува. В последните години намира работа в център за настаняване на мигранти. През 2008 г. е задържан за ексхибиционизъм в интернет кафе въпреки наличието на редица свидетели, които го оневиняват. Тогава той изнася кратко слово на откриването на паметник на Тодор Александров в двора на бизнесмен в град Велес (по-късно ще се включи в подобна инициатива за паметник на Иван Михайлов). В него призовава всички македонски граждани, които се чувстват българи, да изрекат това гласно. В резултат някога уволнилият го Тулевски, тогава вече близък близък до управляващата ВМРО-ДПМНЕ, го нарича \"кандидат за македонски лидер на татарите в Македония и новоизпечен \"хан\". През миналото десетилетие обяснява пред български медии, че \"България изобщо не е заинтересована за Македония и това се чувства дори сред обикновените хора\", а представите в София за живота от другата страна на границата нямат връзка с реалността. Предупреждава, че от имащите българско гражданство македонци повечето не се чувстват българи и го имат само от икономически интерес. През 2010 г. критикува политики и изказвания на министъра без портфейл за българите в чужбина Божидар Димитров, който в отговор го нарича \"професионален българин\", \"посредник за паспорти\" и \"част от паспортната мафия\". Оттогава журналистът очаква извинение. \"Това са думи от представител на българската държава. Така че докато не получа официално извинение, няма да (си получа) българското гражданство. С него или без него пак ще обичам България, разказва журналистът. Имам номерче от лятото на 2011 г., но първо чакам извинение.\" Други македонци с българско самосъзнание в Скопие, с които \"Дневник\" разговаря, но пожелаха да останат анонимни, разказват, че от опита им и от този на близки и познати даването на гражданство често е бизнес както за българските власти, така и за техни посредници. На масата на Канзуров пък Владимир Николов, нефролог, работил десетилетия наред в клиники в Белград и Скопие, единствен желае да говори публично, но не спекулира с хипотези. Подал документи за българско гражданство преди 10 години, но получил отговор, че навярно са се изгубили. \"Документите ги имам - баща ми имаше български паспорт. Гонен съм от УДБА на Македония (съкращението на югославските служби до 1966 г. - бел.ред.) заради българщина. Ако документите са изгубени, не съм виновен. Ако проблемът е, че съм работил във Военномедицинска академия (в Белград), да ми го кажат.\" Не разбира как е възможно някогашният негов приятел Владо Димов, по думите му оказал се доносник за УДБА, да получи българско гражданство, въпреки че известява тайните служби за негови пробългарски прояви. \"Пише го директно в досието ми. Той работил срещу България, а му дадохте гражданство.\" \"Доносникът\", който е министър в някогашното социалдемократическо правителство на Владо Бучковски, беше издирван от властите по време на управлението на ВМРО-ДПМНЕ. Когато партията му се върна на власт обаче, Димов обяви, че България сама му е предложила гражданство. \"Направо дежа вю\" Виктор Канзуров вижда възродилия се спор за отношението към българите като ситуация, доста сходна с тази отпреди 11 години. \"Което е актуално сега в Македония за сближаване с България и честване на общи дати, беше и тогава - около последните парламентарни избори в редовен срок. Тогава министър-председател беше Владо Бучковски, премиер и лидер на СДСМ. Една от основните му идеи беше заедно с България да честваме някои празници. ДПМНЕ беше категорично против. Не че поради тази причина спечели с малка преднина, но тя беше сред водещите социалдемократите да изгубят част от основните си гласоподаватели.\" \"За македонските граждани, които редовно следят политическите въпроси в страната, това е направо дежа вю. Ако някой е изпаднал в коматозно положение тогава и се е събудил след 11 години, ще види абсолютно същото - спорът отново е актуален точно в най-горещото време на лятото.\" \"Лично за мен нищо не значи преброяването\"  Още оттогава, а и отпреди това няма доверие на големите партии. Приветства всяко признание за общата история на региона, независимо дали то идва от македонците или от албанците: припомня инициативата на Зиядин Села, като кмет на Струга през 2013 г., за отбелязване на стогодишнината от Охридско-Дебърското въстание, общо между българи и албанци. Безразличен е обаче към идеята му за преброяване, в което да има отделна графа за българи, вместо те да влязат в графа \"други\", както през 2002 г. \"Лично за мен нищо не значи. Един-единствен въпрос има, който трябва да се реши - да се обективира историята. Не е важно дали българите ще бъдат записани в конституцията. Македония (трябва) да мине през процес на дешовинизация в обществото по подобие на Западна Германия - от това се нуждаем. От това обаче се нуждае и България - тя е изключително националистическа по някои въпроси. Разликата е, че в Македония тези проблеми не са добре прикрити.\" От години обаче предупреждава и че определени части от българското и гръцкото общество още отказват да разберат, че макар в началото македонистката етнонационална интеграция в Македония да съдържа елементи, на насилие, \"за новите поколения това става в известна степен естествен процес\". \"Само тактически ход\" Дори след подписването на договора от Борисов и Заев Канзуров е скептичен към поведението на Социалдемократическия съюз. Допуска, че са по-мек и по-малко лош вариант за управници на Македония от задържалата се над десетилетие ВМРО-ДПМНЕ. Приема обаче действията им спрямо България за \"тактически ход, за да няма Македония втора Гърция в лицето на България\". Съзира частичен подтик и в \"личните приятелски отношения\" между Борисов и Заев. Признава, че размразяването е \"крачка напред\", но не смята, че се случва в главите на хората. \"По начина, по който СДСМ защитава отношенията Македония - България, не виждам никакво размразяване. Пропагандата за масовата публика е, като че ли България приема югославското виждане за историята. Някои казват, че това е един положителен ход, но всяка страна ще си тълкува историята като преди. Сякаш казват: Сега ще се бъзикаме с България, сега ще ги излъжем!\" Вярва, че \"част от поддръжниците на СДСМ със сигурност искат искрено сближаване с България\", но дори те принадлежат към мнозинството, автоматично приемащо югославската трактовка на историята. Не е убеден и в искреността на Заев. \"Имаше един митинг в Куклиш, Струмишко, където СДСМ винаги са били по-слаби от старото ВМРО-ДПМНЕ. Агитирайки там  през март 2013 г. , той им каза: Ето, ние толкова сме направили за Струмица, а те като държавна власт почти нищо не са направили освен една спортна зала. Но защо са ѝ сложили име Тодор Александров? Една спорна личност, настоявала за българщината на македонския народ?\" \"Македонският Соломон Паси\" \"Виктор преувеличава, но донякъде е прав\", казва Александар Генчов от СДСМ, близък с Канзуров от години, когато пристига на масата в оживен търговски център. \"Председателят ни не е антибългарски настроен. За жалост тези, които сега са около Заев, са предимно група, за която може би е вярно - преди не гледаше благосклонно на България. Сега, ако не \"пробългарска\" партия, СДСМ носи флага на \"ненебългарското отношение\",\" обяснява Генчов. И той, като дългогодишния журналист Владимир Перев,  с когото \"Дневник\" също разговаря , е до голяма степен \"сръбски възпитаник\" - ден по-рано си е дошъл от Белград, а на масата оставя наръч сръбски вестници, някои от които носи на приятеля си журналист. Въпреки това натъртено изговаря \"България\" и \"българин\" – вместо \"Бугария\" и \"бугарин\", както правят повечето македонци. \"Ето тук е прав Виктор - има една група, която наричам \"специалисти за рушение на председатели на СДСМ.\" Тази група, основно в медийната сфера, наричат соросоиди. Има връзки в предишното ръководство на СДСМ и с тях Заев трябва да внимава. Няма никога да ви го кажат, но се въртят около него и чакат функции. Това е комунистическата номенклатура, която сега е проамериканска и му се е качила като на кърлеж. Няколко опита да го свалят завършиха безславно. А той според мен не разбира колко са опасни.\" Твърди, че е близък със Заев, макар и да е в известна \"немилост\" в СДСМ, партията, в която все още членува, от 2008 г. насам. Говори \"в лично качество\", защото смята, че СДСМ \"тези неща не иска да ги каже\". В хода на миналото десетилетие е активист на НАТО, съветник по въпросите на Алианса към македонското министерство на образованието и ключова фигура в Евроатлантическия клуб на страната. През 2009 г. обаче е задържан и обвинен, че е взел подкуп от 700 евро, за да запише студент във Военната академия на страната. Отрича и припомня, че по онова време вече не е бил в министерството - като кадър на СДСМ е сменен от правителството на Груевски три години по-рано. В активните си години обаче обяснява в македонското общество и пред представители на алианса, че името далеч не е единственият проблем за влизане - такива според него са обслужващият Русия и Сърбия македонизъм и враждебните отношения с България. На шегата дали се смята за нещо като \"македонския Соломон Паси\" отговаря: \"Ама без \"нещо като\"! Нарича България \"много голям приятел\" и дори допуска, че от трите тези за македонския държавно образуващ процес (\"антична\", \"произлизаща от България\" и \"основана от Югославия\") свързаната с източната съседка нищо чудно да се окаже най-правдоподобната. Македония обаче трудно може да се държи по различен начин от сегашния, тъй като създаването ѝ като компонент на Югославия и последвалото обявяване на независимост изградили силна просръбска идентичност. Показва на телефона си снимки с български приятели. Твърди, че същия ден ще се срещне с бившия национален селекционер Ивайло Петев, споменава имена на обществени личности, които познава. С българите на масата говори оживено за Белград, но и за България, интересува се и от Петър Дънов. Смята, че Македония има много по-големи проблеми от връзките с България, на които трябва да обърне повече внимание - например фактът, че демографските показатели не работят в полза на определящите себе си като \"македонци\" и че властите в Скопие трябва да подготвят населението за \"новия феномен, политически, антропологически, социологически - Македония с македонско малцинство в нея\". Все пак приветства стъпките към сближаване с България. \"Процесът на връщане към реалните корени на македонизма е много значителен исторически момент за държавата ни. Смятам, че е много важен процесът за историческо откриване на истината.\"", "date": "2017.08.06", "title": "Виктор Канзуров, журналист от Скопие: Искам само Македония да спре с фалшифицирането на истината"}
{"url": "http://www.dnevnik.bg/sport/2017/08/06/3019845_mitko_cenov_otpadna_v_seriite_na_3000_metra_s/", "text": "Митко Ценов отпадна още в сериите на 3000 метра с препятствия на  световното първенство в Лондон . Той завърши на 11-о място в своята втора серия. Рекордьорът на България финишира с 8:45.81 минути, далеч от местата даващи право на участие във финала. Ценов беше по-бавен с 15 секунди от най-доброто си време за сезона. По-бавни от него в серията бяха само японецът Цуетаки, Бубакер от Тунис и британецът Томас. Българският бегач даде общо 24-о време от стартиралите 29 състезатели в стийпълчейза. Първи трима в първата серия завършиха Софиан ел Бакали от Мароко, Махидин Мехиси от Франция и Гетнет Вале от Етиопия, които се класираха по право за финала. В серията на Митко Ценов най-добро време даде американецът Евън Джагер пред Себока от Етиопия и Йоан Ковал от Франция. Именно втората серия беше най-силна, като първите четирима завършиха в по-малко от секунда. Към финала от третата серия продължиха Консеслус Кипруто от Кения, Стенли Кебеней, който се състезава за САЩ, както и Матю Хюс от Канада.", "date": "2017.08.06", "title": "Митко Ценов отпадна в сериите на 3000 метра с препятствия"}
{"url": "http://www.dnevnik.bg/sviat/2017/08/06/3019843_oon_edinodushno_uvelichi_sankciite_sreshtu_severna/", "text": "Съветът за сигурност на Организацията на обединените нации прие с единодушие значителното засилване на санкциите срещу Северна Корея в отговор на извършените от Пхенян ракетни изпитания, предаде БТА. Резолюцията, гласувана снощи, предвижда забрана на износа от Корейската народнодемократична република (КНДР) на въглища, желязо, желязна руда, олово, оловна руда и морски продукти. Това може да доведе до съкращаване с една трета на годишния износ на Пхенян, който сега възлиза на 3 милиарда долара. В текста на проекторезолюцията се забранява на страните, в които работят севернокорейци, да увеличават техния брой. Забранява се също създаването на нови съвместни предприятия с КНДР и допълнителни инвестиции във вече съществуващите. Санкциите предвиждат също замразяване на авоарите и забрана за пътуване относно 13 физически лица и предприятия, свързани с ядрената и ракетната програма на Пхенян. САЩ са изготвили първоначалния текст и са преговаряли по него с Китай в продължение на няколко седмици, отбелязва \"Асошиейтед прес\". В резолюцията се призовава за възобновяване на \"шестстранните преговори\" - международния форум за денуклеаризация на Корейския полуостров с участието на двете Кореи, Китай, САЩ, Русия и Япония, предаде ДПА. Посланикът на САЩ в ООН Ники Хейли заяви след гласуването, че новата резолюция \"позволява да се изпрати силно послание на севернокорейския режим\". \"Не трябва да се заблуждаваме, че сме решили проблема. Ни най-малко. Севернокорейската заплаха продължава да тегне върху нас и бързо става все по-голяма\", добави Хейли, цитирана от \"Ройтерс\". \"Необходими са още действия. Съединените щати предприемат и ще продължат да предприемат предпазливи отбранителни мерки, за да защитят себе си и своите съюзници\", изтъкна тя, добавяйки, че Вашингтон ще продължи съвместните годишни военни учения с Южна Корея. По думите на Хейли новите санкции ще засегнат една трета от икономиката на Северна Корея и ще станат най-строгите мерки, налагани напоследък. Китайският посланик в ООН Лю Цзеи изтъкна след гласуването, че единодушното одобряване на резолюцията е показало \"единството на позициите на страните по света по въпроса за постигане на мир на Корейския полуостров\", предаде ТАСС. В същото време представителят на Пекин изтъкна, че разполагането в Южна Корея на американските системи за противоракетна отбрана ТААД (THAAD) не помага за стабилността региона. \"Разполагането на ТААД няма да доведе до решаване на севернокорейския проблем и няма да спре ракетните и ядрените изпитания на КНДР\", заяви китайският дипломат. За уреждането на кризата около КНДР са необходими нестандартни подходи, изолацията и натискът трябва да отстъпят място на диалога и преговорите заяви руският постоянен представител в ООН Василий Небензя. Днес китайският външен министър Ван И обяви, че ситуацията навлиза в \"критична фаза\" и целта на санкциите е всички страни да се върнат на масата за преговори, предаде ДПА. Китайският външен министър каза, че се е срещнал със севернокорейския си колега И Йон-хо и чрез него е приканил Пхенян да спазва резолюциите на ООН и да престане да \"провокира добрата воля на международната общност\" с изпитания на ракети и ядрени опити. Президентът на САЩ Доналд Тръмп приветства новите санкции срещу Северна Корея, които според него ще имат \"много голямо финансово въздействие\".", "date": "2017.08.06", "title": "ООН единодушно увеличи санкциите срещу Северна Корея"}
{"url": "http://www.dnevnik.bg/evropa/2017/08/06/3019848_sundi_telegraf_velikobritaniia_e_gotova_da_plati_na/", "text": "Великобритания е готова да плати до 40 милиарда евро в рамките на споразумение с Брюксел за излизането си от ЕС, съобщава в. \"Сънди телеграф\", цитиран от \"Ройтерс\", ТАСС и БТА. Според вестника, който се позовава на три неназовани правителствени източници, Лондон е готов да плати тази сума като част от по-голяма сделка, включваща подписване на търговско споразумение с ЕС. Европейският съюз предлага Великобритания да плати около 60 милиарда евро за покриване на поетите ангажименти към бюджета на общността и иска постигането на значителен прогрес по уреждането на британските финансови задължения, преди да започнат преговорите по такива сложни въпроси като бъдещо търговско споразумение, припомня \"Ройтерс\". \"Знаем, че позицията (на ЕС) е 60 милиарда евро, но в действителност долната граница е 50 милиарда евро. Нашата позиция е за 30 милиарда, но приемливата сума е 40 милиарда евро, макар обществеността и политиците още да не са стигнали до това положение\", цитира вестникът \"високопоставен източник от правителството\" в Лондон. Друг източник заявил, че Великобритания оценява сумата на минимум 30 милиарда и максимум 40 милиарда евро, а трети посочил, че премиерът Тереза Мей желае да плати \"над 30 милиарда евро\". Британското министерство по въпросите на Брекзит отказа да коментира съобщението на \"Сънди телеграф\", отбелязва агенцията.", "date": "2017.08.06", "title": "\"Сънди телеграф\": Великобритания е готова да плати на Брюксел до 40 милиарда евро за излизането си от ЕС"}
{"url": "http://www.dnevnik.bg/sport/2017/08/06/3019847_pireli_shte_dobavi_oshte_edin_vid_gumi_vuv_formula_1/", "text": "Доставчикът на гуми за  Формула 1  \"Пирели\" ще увеличи броя на различните смеси от пет на шест, съобщи директорът на компанията Марио Изола. Италианският концерн вече тества смесите за сезон 2018 и планира да даде по-голям избор на отборите. \"Все още тестваме гумите и в зависимост от резултатите ще изберем колко вида да са те. Решението е изцяло наше, защото ФИА винаги се съобразява, няма защо да са против\", коментира Изола. В момента компанията има на разположение пет смеси за сухо време – хард, медиум, софт, суперсофт и ултрасофт, като за всеки уикенд се доставят три от тях. \"Ние имаме хомологирани общо 10 типа – пет основни, както и още пет резервни. До началото на септември ще обявим плановете за сезон 2018, а преди последното  състезание в Абу Даби  всичко ще е напълно уточнено\", добави Изола. \"Пирели\" търпи големи критики заради това, че гумите през сезон 2017 се оказаха много издържливи и не водят до разлики между основните тимове. Основните обвинения към италианците са, че гумите не предлагат възможност за различни стратегии, а до голяма степен всичко зависи от това дали отбор и пилот успяват да съхранят гумите по-дълго.", "date": "2017.08.06", "title": "\"Пирели\" ще добави още един вид гуми във Формула 1 за 2018 г."}
{"url": "http://www.dnevnik.bg/sport/2017/08/06/3019699_fotogaleriia_magiiata_na_velonosniia_pohod_ot_kom_do/", "text": "Борислав Йорданов   с колело, като завърши за три дни, девет часа и една минута. Той премина през много красиви гледки, но и огромни изпитания, включващи каране, бутане и носене на колелото на гръб.", "date": "2017.08.06", "title": "Фотогалерия: Магията на \"Велоносния поход\" от Ком до Емине"}
{"url": "http://www.dnevnik.bg/sport/2017/08/06/3019859_zlodei_ili_geroi_-_gatlin_ima_miasto_v_istoriiata_na/", "text": "Световното първенство по  лека атлетика в Лондон  ще се помни винаги като последното състезание на Юсейн Болт. Легендарният ямаец реши да сложи край на кариерата си в английската столица, но не можа да го направи по подобаващ начин – със златен медал. Попречи му Джъстин Гатлин – човекът, който ще бъде записан в историята като най-спорния шампион на 100 метра. В Лондон американецът трябваше да се бори не само с Юсейн Болт, но и със себе си, бремето на 4-годишната забрана, което носи вече дълго време, но и с агресивно настроената публика. На 35 години той го направи, добави златен медал на 100 метра, 12 години след първата си титла в Хелзинки. В историята няма друг атлет, който да спечели в спринта при толкова голямо разстояние във времето. За Гатлин е казано всичко – той изтърпя 4-годишна санкция за забранени стимуланти и въпреки това успя да се върне на най-високото ниво по впечатляващ начин. Той е най-бързият мъж над 30 години, записвайки 9.74 сек. през 2015 г. Американецът дълго беше в сянката на Болт, като пет пъти поред беше със сребърния медал, на стълбичката до великия ямаец. Той не успя да го победи на световните първенства в Москва и Пекин, както и на  Игрите в Рио  преди година. Бягане, което промени историята Победата на Гатлин едва ли ще промени мнението на хората за него. Американецът винаги ще си остане с онова огромно черно петно в своята биография, белязало кариерата му. Мнозина обаче се запитаха дали Гатлин е толкова отричан, защото реши да се върне на пистата, или защото се осмели да се състезава срещу Болт. \"Нека не забравяме, че в леката атлетика никога нещата не са черни или бели. За много хора беше странно как Гатлин се върна и започна да дава по-добри резултати, отколкото когато беше млад. Но някои помнят и как Болт изведнъж свали най-доброто си постижение от 10.03 до 9.69 сек, за да спечели на Игрите в Пекин\", припомня ESPN. Независимо дали ще продължи да бъде освиркван и постоянно разглеждан като недостоен шампион, Гатлин вече си заслужи място в историята. Американецът е първият спринтьор, който успя да нанесе загуба на Юсейн Болт от 2008 г. насам. От Пекин Светкавицата не спечели един-единствен финл и това беше заради дисквалификацията му в Дегу 2011 г. \"Аз искам да служа като пример на другите атлети. Да вдъхновявам младите, които са допуснали грешки, че могат да се върнат, да поемат по правилния път. Работих много, за да спечеля златния медал и не искам някои хора да го омаловажават\", каза новият шампион в 100-те метра. За господство на Гатлин не може да става и дума, защото на 35 години неговите най-добри дни са зад гърба му. Няма да е изненада, ако американецът също спре и даде път на младите, с което да се сложи начало на нова епоха в спринта - тази след Юсейн Болт. А като част от ерата \"Болт\" Гатлин също ще отиде в историята. Всички срещу Гатлин Повече от 60 хиляди зрители на Олимпийския стадион в Лондон и милиони пред екраните очакваха поредна титла за  Юсейн Болт . Светкавицата, който от 2008 г. насам си извоюва статута на непобедим, отново беше фаворит. Фактът, че любимецът на всички, героят, който промени атлетиката, се състезаваше отново срещу лошото момче Гатлин, настрои публиката срещу американеца. В седмицата преди спринта битката на 100 метра беше представена именно като класически сблъсък на злодей срещу супергерой. Освиркванията в Лондон обаче далеч не бяха първия акт срещу 35-годишния спринтьор. В седмицата преди стартовете надеждата на Америка беше подложен на кръстосан огън не само от чужди, но и от свои. \"Това далеч не е перфектният сценарий. Не мога да възхвалявам човек, който два пъти е бил наказван, а после идва и печели. Правилата обаче му го позволяват\", каза след състезанието президентът на Международната федерация по лека атлетика (IAAF) Себастиан Коу. Болт като Али и Джордан \"Знаете ли какво е общото между Мохамед Али, Майкъл Джордан и Юсейн Болт? И тримата останаха прекалено дълго\", това написа ESPN часове след историческото бягане на 100 метра. В последните години Болт беше разглеждан не просто като един от най-великите атлети, но и като емблема на спорта, достигаща по мащаб Али и Джордан. \"Най-великият боксьор беше нокаутиран в последния си мач, а след шестте титли с \"Чикаго булс\" Джордан незнайно защо реши да играе в \"Уизърдс\". Същото е при Болт – той трябваше да се откаже след Рио, тогава, когато докосваше безсмъртието.\" Светкавицата обаче не съжали за решението си, но още веднъж напомни, че връщане назад няма. \"Не съжалявам, че не се отказах след победата в Рио. Отдавна бях решил, че ще се състезавам още една година, направих всичко възможно да завърша с победа и естествено съм разочарован от третото място. Няма шанс да преразгледам решението си да се откажа. Резултатът не играе роля в това решение\", коментира Болт. А накрая, както подобава на голям шампион, Светкавицата защити своя съперник: \"Той не заслужава тези освирквания. Това, което се случва, не е хубаво за спорта.\"", "date": "2017.08.06", "title": "Злодей или герой - Гатлин има място в историята на атлетиката"}
{"url": "http://www.dnevnik.bg/razvlechenie/2017/08/06/3019865_neizluchen_epizod_na_igra_na_tronove_izteche_onlain/", "text": "Неизлъчен епизод от седмия сезон на сериала на HBO \"Игра на тронове\" е изтекъл онлайн, съобщи \"Ройтерс\", цитирайки партньора на канала в Индия Star India. Става дума за четвъртия епизод, озаглавен \"Плячките на войната\". Той вече може да се намери в повечето торент сайтове.", "date": "2017.08.06", "title": "Неизлъчен епизод на \"Игра на тронове\" изтече онлайн"}
{"url": "http://www.dnevnik.bg/skorost/2017/08/06/3007241_fotorazkaz_suzuki_iznenadva_otnovo/", "text": "\"Сузуки\" продължава да демонстрира възход с пореден свой модел. За мнозина \"Суифт\" е синоним за \"Сузуки\", а новото поколение има качества да стъжни живота на конкурентите си.", "date": "2017.08.06", "title": "Фоторазказ: \"Сузуки\" изненадва отново"}
{"url": "http://www.dnevnik.bg/sviat/2017/08/06/3019838_venecuela_otstrani_glavniia_si_prokuror_osporil/", "text": "Новото Учредително събрание във Венецуела, което подкрепя социалистическия режим на президента Николас Мадуро, отстрани с единодушие главния прокурор Луиса Ортега в петък вечер. По-рано през съботния ден войници от Националната гвардия обкръжиха сградата на прокуратурата в Каракас и не позволиха на Ортега да влезе там. Критици определиха този ход като крещящо посегателство върху демокрацията, предадоха \"Ройтерс\" и БТА. Откакто опозиционните протести във Венецуела започнаха през април, Ортега се превърна в основния вътрешен \"дисидент\" в режима. Тя обвинява правителството на Мадуро в нарушаване на човешките права, а от изборите миналата неделя насам - и във фалшификация на вота. САЩ и Европа  също не признават резултата, а САЩ наложиха на Мадуро и санкции.  Щатите осъдиха уволнението на Ортега. Новото Учредително събрание, което според Ортега е било избрано с измама, реши единодушно тя да бъде отстранена от поста. За нов главен прокурор бързо бе избран омбудсманът Тарек Сааб. Върховният съд, по чието искане бе отстранена Ортега, й повдигна обвинения в извършване на груби нарушения при изпълнението на нейните служебни задължения. Подробности не бяха дадени. Новото Учредително събрание на практика разполага с неограничени правомощия и според критиците отстраняването на Ортега е мрачна индикация, че Венецуела ще се превърне в истинска диктатура на президента Мадуро, отбелязва \"Ройтерс\". Новият главен прокурор Тарек Сааб е представител на режима, когото опозицията обвинява, че като омбудсман си е затварял очите за злоупотребите на властта. За да засили опасенията на критиците, Учредителното събрание прие днес резолюция, съгласно която ще може да функционира до две години, а не първоначално предвидените шест месеца. Междувременно венецуелският опозиционен лидер Леополдо Лопес беше върнат под домашен арест, след като прекара четири дни във военен затвор, съобщи вчера в Туитър неговата съпруга Лилиан Тинтори. Лидерът на партията \"Народна воля\" беше освободен от затвора на 8 юли и поставен под домашен арест, след като излежа три години от 13-годишната си присъда по обвинения в подстрекаване към насилие по време на протести на опозицията. Много правозащитни организации го смятат за политически затворник.  На 1 август Лопес отново беше откаран в затвора заедно с друг лидер на опозицията - бившия кмет на столицата Каракас Антонио Ледесма. Според Върховния съд на Венецуела решението за връщането на двамата зад решетките било свързано с нарушаването на условията на домашния арест и съобщения, че подготвяли бягството си. В петък Ледесма също беше върнат под домашен арест. ", "date": "2017.08.06", "title": "Венецуела отстрани главния си прокурор, оспорил резултатите от вота"}
{"url": "http://www.dnevnik.bg/photos/2017/08/06/3019539_fotogaleriia_ucheben_voenen_lager_za_deca_v_ukraina/", "text": "Учебен военен лагер за деца се се проведе близо до Киев, Украйна. Тъй като смъртоносният конфликт в Източна Украйна навлезе в третата си година, някои родители в Украйна искат да подготвят децата им да се борят с него, вместо да плуват и да играят волейбол. На снимката: упражнение с дървени пушки.", "date": "2017.08.06", "title": "Фотогалерия: Учебен военен лагер за деца в Украйна"}
{"url": "http://www.dnevnik.bg/sport/2017/08/06/3019890_mark_markes_vze_vtora_poredna_pobeda_v_motogp/", "text": "Световният шампион  Марк Маркес  записа втора поредна победа в MotoGP и увеличи преднината си в генералното класиране на 14 точки. Испанецът се оказа най-съобразителен в променливите условия в Гран при на Чехия, а скоростта му на пистата в Бърно беше изумителна. Успехът е още по-ценен за \"Репсол Хонда\", след като вторият пилот на тима Дани Педроса завърши на втора позиция. Двамата асове на \"Ямаха\" Маверик Винялес и Валентино Роси останаха трети и четвърти, пред Кал Кръчлоу и Андреа Довициозо. Състезанието започна на влажна писта, което накара пилотите да стартират с гуми за мокър асфалт. Още в началните обиколки обаче трасето започна да изсъхва много бързо, което доведе до загуба на темпо на Маркес. Той беше изпреварен първо от Хорхе Лоренсо, а после потъна в класирането, преди Роси да поведе колоната. Маркес обаче първи смени мотоциклета си с резервната машина, снабдена със сликове, и веднага започна да прави рекордни обиколки. Роси се забави с решението си да влезе, а след смяната на мотора беше едва 16-и. Маркес се озова начело на колоната и имаше комфортен аванс пред съотборника си Дани Педроса. До края двамата испанци не бяха поставени под напрежение и финишираха с двойна победа. Подиумът е 150-ти за Педроса, който става едва третият пилот с подобно постижение. Пред него са само легендите Роси и Джакомо Агостини. Доктора си проби път до четвъртата позиция с много силно каране в края, но изрази съжаление, че е допуснал тактическа грешка. Преди състезанието в Чехия разликата между първите четирима в  световния шампионат  беше едва 10 точки. Сега Маркес води с 14 пункта пред Винялес, 21 пред Довициозо и 22 пред Роси. Следващият старт е след седмица на \"Ред Бул ринг\" в Шпилберг, Австрия.", "date": "2017.08.06", "title": "Марк Маркес взе втора поредна победа в MotoGP"}
{"url": "http://www.dnevnik.bg/sport/2017/08/06/3019895_neviana_vladinova_specheli_pulen_komplekt_medali_v/", "text": "България спечели два златни медала на Световната купа по художествена гимнастика в Минск. В индивидуалната надпревара на обръч  Невяна Владинова  беше над всички. Злато грабна и ансамбълът на пет обръча. Резултатът на Владинова беше 18.850 точки, като тя изпревари рускинята Александра Солдатова (18.550) и представителката на домакините Катсиерина Халкина (18.200). Българската гимнастичка спечели пълен комплект, след като добави сребро на бухалки и бронз на лента. На бухалки титлата грабна рускинята Юлия Бравикова, докато Катрин Тасева се нареди пета. В съчетанието с лента Владинова записа 17.250, нареждайки се зад Юлия Бравикова от Русия и Алина Гарнаско от Беларус, а Тасева пак завърши пета. На топка Владинова остана седма, а Тасева - шеста. Момичетата на Весела Димитрова  се справиха отлично в съчетанието си, като постигнаха 18.700 точки, което бе с 0.600 повече от оценката на представителките на домакините от Беларус, които завоюваха сребърния медал. На трето място остана ансамбълът от Япония с резултат 17.700, а Италия и Русия се наредиха на четвърто и пето място с оценки от 17.650 точки. Малко по-късно Симона Дянкова, Лаура Траатс, Теодора Александрова, Мадлен Радуканова и Елена Бинева спечелиха и бронз на три топки и две въжета. Те получиха оценка 18.350, със същия резултат италианският ансамбъл спечели среброто, заради по-висока стойност на изпълнение. Златото е за Беларус с 18.500.", "date": "2017.08.06", "title": "Невяна Владинова спечели пълен комплект медали в Минск, ансамбълът - със злато и бронз"}
{"url": "http://www.dnevnik.bg/photos/2017/08/06/3019450_fotogaleriia_svetovnite_snimki_na_denia_-_5-6_avgust/", "text": "Деца пускат хартиени фенери в река в памет на жертвите от атомната бомбардировка преди 72 години над японските градове Хирошима и Нагасаки.", "date": "2017.08.06", "title": "Фотогалерия: Световните снимки на деня - 5-6 август 2017 г."}
{"url": "http://www.dnevnik.bg/sport/2017/08/06/3019954_stamen_belchev_na_prav_put_sme_no_mojem_oshte_mnogo/", "text": "Треньорът на ЦСКА Стамен Белчев изрази задоволството си от втората поредна убедителна победа на тима, дошла след  4:1 над \"Локомотив\" (Пловдив) , но имаше и забележки. \"Доволен съм, че вкарваме, че играем добър футбол, но искам още. Факт е, че вкарахме 10 гола в последните ни два мача, но допуснахме три, а това не е добре\", коментира Белчев. Според специалиста ЦСКА е на прав път и се представя все по-добре в срещите си. \"Надиграхме отбор, който преди това не загуби от  \"Лудогорец\"  и \"Левски\", това не е случаен съперник. Аз нямам притеснения, ако показваме нашата игра и вкарваме положенията си\", добави треньорът. Играчът на мача Станислав Манолев обясни, че победата не е дошла толкова лесно, въпреки категоричния резултат. \"Не беше никак лесно, предвид тежкото време. Много е задушно, много е тежко, няма как да покажеш всичко, което можеш. Беше важно, че вкарахме два гола рано, за да имаме хубав аванс още преди почивката. През второто полувреме за малко отстъпихме инициативата, но не беше проблем\", анализира двубоя с \"Локомотив\" Манолев. Той коментира и новата си роля на десен халф, където треньорът Стамен Белчев разчита на него в последните две срещи. \"Когато ме слагат на крилото се чувствам по-сигурен. Имам повече сила да атакувам, но не винаги съм толкова напред\". Националът се надява добрата серия на червените да продължи, но не смята, че всеки мач тимът ще вкарва толкова много голове. \"Най-важни са трите точки, а не с колко гола идват. За нас е от голямо значение да си вкарваме положенията, защото като пропускаме се получава, както с \"Лудогорец\". Следващият ни мач със \"Септември\" пак няма да бъде лек, имат опитни играчи\", добави играчът на мача.", "date": "2017.08.06", "title": "Стамен Белчев: На прав път сме, но можем още много"}
