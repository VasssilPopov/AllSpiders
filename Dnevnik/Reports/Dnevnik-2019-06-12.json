{"url": "https://www.dnevnik.bg/sviat/2019/06/12/3924474_erdogan_shte_tursia_smetka_na_vseki_koito_ni_izkljuchi/", "text": "Турция вече е купила руските зенитни системи С-400, които се надяваме да бъдат доставени през юли, и ще търся сметка на всеки, който изключи страната ни от програмата за самолетите F-35. Това заяви на партийна среща президентът Реджеп Тайип Ердоган, цитиран от \"Ройтерс\". Това става броени седмици преди 31 юли - крайният срок, който САЩ дадоха на Анкара да спре покупката и разполагането на ракетните системи, които при интегрирането си с турската отбранителна система според Пентагона може да получат секретни данни, компрометиращи основни предимства на F-35. В писмо от 6 юни министърът на отбраната Патрик Шанахан предупреди турския си колега, че след тази дата започва процес за замяна на турското участие в програмата и производството от \"Локхийд Мартин\" на вероятно най-модерния боен самолет на въоръжение в момента. В понеделник Камарата на представителите в американския Конгрес одобри резолюция с препоръчителна сила \"За изразяване на загриженост за съюза САЩ-Турция\", в която се настоява за спиране на сделката за руските ракети и се призовава за санкции, ако доставката бъде реализирана. \"Рядко се вижда нещо подобно, но това е проблем без нюанси. Няма нищо по средата между двата избора - господин Ердоган или спира руската сделка, или продължава с нея\", коментира в понеделник конгресменът Елиът Енгел, председател на комисията по външна политика. \"Изключено е Турция да има едновременно и руски оръжия, и американски F-35. Трети вариант няма.\" В отговор турското външно министерство каза във вторник, че външната политика и правосъдната система са обект на \"нечестни\" и \"необосновани\" обвинения в резолюцията. \"Неприемливо е да се взимат решения, които не служат на увеличаване на взаимното доверие, които продължават да използват езика на заплахи и санкции и които поставят различни изкуствени срокове\", се казва още в позицията. Писмото на Шанахан използва език, който не отговаря на духа на съюза помежду ни, заяви и министърът на отбраната Хулуси Акар във вторник. От министерството допълниха, че за 13 юни е предвиден телефонен разговор между двамата. Анкара продължава да поддържа версията, че отказ на Вашингтон да ѝ продаде ракетни системи \"Пейтриът\" са я принудили да потърси други предложения и че руснаците са предложили по-добра сделка, включваща и предаване на технологии. Във вторник рейтинговата агенция \"Фич\" предупреди, че ако последват американски санкции, те ще имат \"значително въздействие\" върху отношението на инвеститорите към турската лира. И без това турската национална валута е в спад от края на март, отчасти заради споровете с Вашингтон за зенитната система. \"Ако бъдат наложени санкции, ефектът ще е относително смекчен и директните последици ще са минимални. Но въздействието върху настроенията (на инвеститорите) ще е значително\", обясни Пол Гембъл, старши директор и ръководител на \"Фич\" за възникващите икономики в Европа.", "date": "2019.06.12", "title": "Ердоган: Ще търся сметка на всеки, който ни изключи от програмата за F-35"}
{"url": "https://www.dnevnik.bg/gradska_sreda/2019/06/12/3924365_stroejut_na_akvapark_vuzrajdane_shte_prikljuchi_prez/", "text": "Строежът на аквапарка в близост до \"Зона Б-5\" върви по график и очакванията са да приключи до края на годината, обяви Йорданка Фандъкова. След като направи инспекция на Женския пазар, тя посети и строителната площадка в новия парк \"Възраждане\". Началото на строителната дейност е на 28 януари 2019 г. и планираната продължителност е 282 дни. Строителен надзор на важния обект е фирма \"Трансконсулт БГ\". Тя надзирава и ремонта на ул. \"Граф Игнатиев\". Пускането в експлоатация ще стане през следващата година, тъй като предстои вземането на лицензи за експлоатационните режими на басейните, обясни Димитър Шивачев, изпълнителен директор на общинското дружество \"Софийски имоти\". То е възложител на обекта, в който се инвестират 9.544 милиона лева. \"В зоната на аквапарка ще има 5 открити басейна - бебешки, детски, за възрастни... Всичко необходимо за отдиха на цялото семейство\", обясни тя. Всички те ще са с минерална вода от извор, който е наблизо. Сондажът е на 700 м под земята, а дебитът е 11 л/сек., уточни Шивачев. Изгражда се и закрит басейн с размери 25 м на 15 м. Той ще е в сутерена на СПА центъра, в който ще има и ресторант за бързо хранене. На покрива му, на височина 8.5 м, ще са стартовите площадки за спускане по улеите с вода. Общата площ новото съоръжение е близо 25 дка, като 19 дка са парково пространство, в което ще има пейки, чешми... Предвижда се и водоналивен кът със свободен достъп за гражданите, където ще могат денонощно да ползват минералната вода, обеща Шивачев.", "date": "2019.06.12", "title": "Строежът на аквапарк \"Възраждане\" ще приключи през декември, очаква Фандъкова"}
{"url": "https://www.dnevnik.bg/sviat/2019/06/12/3924285_bratovchedi_ukrepvat_semeinata_vlast_v_irakski/", "text": "Двама братовчеди оглавиха Иракски Кюрдистан - Нечирван и Масрур Барзани. Идването им на власт по демократичен начин, затвърждава \"монархическото\" управление на автономния регион, ръководен вече десетилетия от два съперничещи си клана, смятат експертите. Новият президент е племенник, а новият премиер на Кюрдистан - син на историческия лидер Масуд Барзани. Независимо от смяната на поколенията сянката на бившия кюрдистански президент, властвал над региона от създаването на поста през 2005 до референдума за независимост през 2017 г., все така ще витае над кюрдската политика, добавят същите аналитици. В понеделник 52-годишният бивш министър-председател Нечирван Барзани, който е и зет на Масуд Барзани, положи клетва като президент. На другия ден 50-годишният Масрур Барзани, шеф на кюрдските служби за сигурност, бе назначен на премиерския пост. Дядо им Мустафа Барзани е основал първата партия в Иракски Кюрдистан - Демократичната партия на Кюрдистан (ДПК), спечелила с разгромен резултат изборите през 2018 г., получавайки 45 от общо 111 места в парламента. Днес \"фамилията Барзани набира все повече сила\" в органите на властта, посочва Камал Чомани от Института за близкоизточна политика \"Тахрир\". \"Те знаят, че няма как да наложат по законен път монархия в Ирак или в Кюрдистан, но всъщност са установили такава\", твърди той пред АФП. \"Истинският шеф\" Според Меган Конъли, експерт по Иракски Кюрдистан от Ню Йорк, политическият център на тежестта дори се е изместил от официалните институции към неформалните и семейните среди. \"Главната квартира на Барзани се наложи като алтернативна институция и днес това още повече бие на очи\", уверява тя пред АФП. Така официалните президентски пълномощия се стесняват и \"ще е трудно за Нечирван Барзани да излезе от сянката на Масуд Барзани\", който все още е лидер на ДПК. Още през март Нечирван Барзани заяви в интервю за онлайн изданието \"Ал Монитор\", че Масуд Барзани остава \"истинският шеф\" и \"единственият човек, който не може да бъде изтласкан от сцената\" на кюрдската политика. Символично изглеждаше в понеделник, че веднага след клетвената церемония на Нечирван Барзани чичо му пръв се качи на сцената, за да произнесе реч. Изпреварвайки примерно новия президент и президента на Ирак. Освен с невидимото присъствие на семейния патриарх двамата нови управници ще трябва да се съобразяват и с вътрешните съперничества. \"Нечирван и Масрур Барзани ще останат единни в борбата с предизвикателствата, идващи отвън, но вътрешните им конфликти за власт и активи ще се изострят все повече в богатия на петрол регион\", смята Чомани. И тогава Масуд Барзани ще може да се наложи като арбитър, додава Меган Конъли. Клановата или семейна структура на властта впрочем не е запазена марка на ДПК. Основният й съперник, Патриотичният съюз на Кюрдистан (ПСК), чийто лидер бе покойният иракски президент Джалал Талабани, действа по същия начин, напомнят експертите. Синът на Джалал, Кубад Талабани, между другото бе вицепремиер на Нечирван Барзани. И според наблюдатели може да запази своя пост. \"Едно голямо семейство\" Политическата вражда между клановете Барзани и Талабани датира от десетилетия и съперничеството им е причинило дори гражданска война, взела хиляди жертви през 90-те. В наши дни по-старото поколение \"сяда на масата и предава щафетата на деца и внуци\". Дори да са от съперничещи лагери, кюрдските политици са \"нещо като едно голямо семейство\", обяснява Меган Конъли. Чувството, че двете големи семейства обсебват цялата политика, роди през последните години ред малки опозиционни партии. Сред тях е и \"Ново поколение\", излязла последна на кюрдската политическа сцена, но постигнала пробив на изборите и в Ербил, и в Багдад. \"Назначаването на Масрур Барзани за премиер е последен щрих от установяването на фамилна власт в Кюрдистан по демократичен път\", смята и Саркаут Чемседин, депутат от \"Ново поколение\" в централния парламент в Багдад. По думите му липсата на съревнователно начало е знак за \"опасна нормализация\". Иракските кюрди, заявява той през АФП, \"са деморализирани, уморени от политики и поляризация\". С течение на времето обаче според него ще стават все повече несъгласните, искащи да излязат извън рамките на антагонизма между Барзани и Талабани. \"Мисля, че промяната ще дойде така\", заключава той. /БТА", "date": "2019.06.12", "title": "Братовчеди укрепват семейната власт в Иракски Кюрдистан"}
{"url": "https://www.dnevnik.bg/politika/2019/06/12/3924409_podslushvaniiata_se_uvelichavat_prez_2018_g_no_niamalo/", "text": "През 2018 г. в 5328 случая съдът е разрешил прилагане на Специални разузнавателни средства (СРС), като предишната година подслушване и следене е одобрено от съда в 4624 случая. Отказите са 771. За 12 месеца службите са следили 3046 души. Данните са от годишния доклад на Националното бюро за контрол на специалните разузнавателни средства (НБКСРС), който днес бе приет от парламента без никакви дебати. Той бе внесен от новия председател на Бюрото Пламен Иванов. Той бе избран на мястото на Бойко Рашков, който на няколко пъти алармираше, че при подслушването и проследяването се вършат нарушения. Ефективността от използването на СРС е ниска. По тях са изготвени само 1714 веществени доказателства, тоест в останалите случаи резултатите от подслушване и следене не стигат до съда. Най-много СРС-та през миналата година са разрешили специализираният съд и окръжният в Пловдив. Службите най-често искат да подслушват, става ясно от статистиката. Нито едно нарушение при прилагането на специални разузнавателни средства (СРС) не е открито през миналата година. \"През 2018 г. бюрото не е констатирало неправомерно прилагане на СРС. През 2014 г. са уведомени 4 граждани; през 2015 г. – 10; през 2016 г. – 5, а през 2017 – един. Това в известна степен се дължи на факта, че през периода 2014 - 2017 г. гражданите са уведомявани за неправомерни действия спрямо тях, които са извършени преди създаване на бюрото. С повишаване на контрола върху процедурите намалява и рискът от възможни нарушения на закона\", пише в отчета. В навечерието на избор от парламента на нов състав на Националното бюро за контрол над специалните разузнавателни средства (НБКСРС) в края на миналата година стана известно, че  трима от сегашните членове на бюрото  са извършвали нарушения и въпреки това са издигнати от парламентарните партии за нов петгодишен мандат.", "date": "2019.06.12", "title": "Подслушванията се увеличават през 2018 г., но нямало незаконни случаи"}
{"url": "https://www.dnevnik.bg/bulgaria/2019/06/12/3924269_specprokuraturata_s_mediina_akciia_v_ofisa_na_alfa/", "text": "Служителите на Специализираната прокуратура влязоха в ранния следобед днес в офиса на \"Алфа финанс\" - компания, в която участие има съиздателя на \"Дневник\" и \"Капитал\" Иво Прокопиев. За акцията първо съобщи сайтът \"Пик\", който се включи със студио на живо и сензационни съобщения за обиски и претърсване. Свързваният с депутата от ДПС Делян Пеевски \"Канал 3\" направи живи включвания в новините си. До момента официално съобщение от спецпрокуратурата няма, а потърсени от \"Дневник\" за коментар оттам отказаха подробности с аргумента, че утре ще оповестят информацията пред всички медии. Последователността на събитията и кратките коментари на Димитър Франтишек Петров, временен началник на Специализираната прокуратура пред офиса на \"Алфа финанс\", оставят вречатлението, че това е по-скоро ПР акция на спецпрокурорите за употреба в медиите, тъй като става дума за старо разследване. Претърсване и обиски не е имало, а на прокуратурата доброволно са били предадени документи, казаха от \"Алфа финанс\" като потвърдиха информацията за акцията. Димитър Франтишек Петров също е бил част от екипа на прокуратутара и на излизане той съобщи пред журналисти, че в края на миналата седмица Иво Прокопиев и няколко други лица са били привлечени като обвиняеми по водено от спецпрокуратурата дело. От изявлението стана известно, че става дума за делото за приватизацията на завода \"Каолин\", което е от 2018 г. (виж надолу) \"Оценявам показното събиране на документи, които могат да бъдат поискани с писмо и повечето от които са вече предоставяни, като чист цирк с пропагандни цели. Лично аз и фирмите, които ръководя, ще продължим да спазваме закона и да съдействаме на властите. С подобни поръчкови акции обаче, ръководството на прокуратурата все повече затвърждава представата на обществото, че действа основно като бухалка за натиск върху неудобните на властта хора и свободни медии\", коментира Прокопиев в изявление до медиите. Той казва още, че репресията продължава вече с години и води дело срещу държавата в съда в Страсбург. Миналата година Софийската градска прокуратура повдигна обвинение на Прокопиев за пране на пари. За него беше съобщено  с няколко месеца закъснение, като публикуването на информацията съвпадна по време с поредица от критични за властта статии в \"Капитал\" . Пред \"Дневник\" прокурорът Петров отказа да уточни защо сега специализираната прокуратура е повдигнала обвинения и какви са те. Пред събралите се на входа на \"Алфа финанс\" журналисти той отказа да съобщи и кои са другите обвиняеми, но уточни, че е един от тях е в момента в офиса. До момента тезата на държавното обвинение е, че чрез продажбата на \"Каолин\" е извършено пране на пари. По думите на прокурора спецсъдът е разрешил днес претърсване на \"Алфа финанс\", за да се търсят документи, \"за покупко-продажбата и всякакви транзакции, свързани с \"Каолин\". Той подчерта изрично, че претърсването не касае по никакъв начин издателския бизнес на Иво Прокопиев. В края на 2017 г. водената от Пламен Георгиев антикорупционна комисия (КПКОНПИ) обяви, че  започва да разследва сделката   за \"Каолин\" между \"Алфа финанс\" и германската компания \"Кварцверке\" през 2013 г. , като смята, че парите, получени от продажбата, са незаконни, защото през 2000 г. \"Каолин\" бил приватизиран незаконно, а оттук - и всички последващи сделки с дружеството са незаконни също. С тази проверка беше обяснен наложеният малко преди това по искане на комисията запор на имуществото на Иво Прокопиев, който продължава и до момента, а  бизнесменът съди държавата в Съда по правата на човека в Страсбург държавата  за това, че повече от година не е започнало съдебно дело, в което да има възможност да се защити. Комисията се задейства, въпреки че приватизацията на \"Каолин\" е разследвана преди години, прокуратурата е предявила претенциите си, а съдът с влязло в сила решение се е произнесъл, че няма нарушение на закона.", "date": "2019.06.12", "title": "Спецпрокуратурата с медийна акция в офиса на \"Алфа финанс\" на Иво Прокопиев"}
{"url": "https://www.dnevnik.bg/sport/2019/06/12/3924384_antuni_djoshua_e_svurshen_za_boksa_zaiavi_taisun_fjuri/", "text": "Бившият световен шампион в тежка категория Антъни Джошуа е свършен за бокса, заяви Тайсън Фюри. Той се аргументира с това, че е видял нежелание в Джошуа в  мача му с Анди Руис . \"Когато някой не иска да е там веднъж, това остава завинаги и е трудно да се върне обратно\", каза Фюри пред Би Би Си преди мача си с Том Шварц в събота. \"Това се е случвало много пъти с много различни боксьори. Той го направи онази вечер и не мисля, че ще се върне. Свършен е. Попитайте който и да е водещ треньор, който е бил цял живот в спорта\", заяви Фюри. И добави: \"Когато (Джошуа) се качи на ринга, видях, че не искаше да е там.\" Джошуа загуби изненадващо от Руис, с което остана без поясите си. След това  англичанинът каза, че трябва да приеме мъжки поражението , като вече гледа към реванша с новия шампион.", "date": "2019.06.12", "title": "Антъни Джошуа е свършен за бокса, заяви Тайсън Фюри"}
{"url": "https://www.dnevnik.bg/bulgaria/2019/06/12/3924425_kazusut_s_otpisvaneto_na_peevski_i_karadaiu_niama_da/", "text": "Пленумът на Върховния административен съд (ВАС) няма да сезира Конституционния съд във връзка с жалбата на Десислава Иванчева срещу решението на ЦИК да отпише като евродепутати Мустафа Карадайъ и Делян Пеевски от ДПС, въпреки че са избрани. Решението на съдиите от ВАС е било взето с гласовете на 53-ма магистрати от 71 присъствали на заседанието. Подкрепа за искането на Иванчева и сезирането на Конституционния съд по въпроса са заявили с вота си 18 съдии. На първите две места в листата на ДПС бяха лидерът на партията Мустафа Карадайъ и депутатът Делян Пеевски, но след изборите  те се отказаха от постовете  на евродепутати, а местата им заеха Атидже Алиева и Искра Михайлова. Според Иванчева зачетените от Централната избирателна комисия (ЦИК) заявления на Карадайъ и Пеевски да оттеглят съгласието си за участие в изборите след провеждането им, представляват институционално легитимиране на злоупотребата с пасивното избирателно право и с демократичните принципи на страната, посочват от ВАС. Иванчева беше написала още в мотивите си в жалбата до съда, че решението на ЦИК нарушава конституцията, според която не се допуска злоупотреба с права, както и тяхното упражняване, ако то накърнява права или законни интереси на други. Само преди дни  ВАС прекрати две дела , заведени от сдружение БОЕЦ, които също възразиха срещу решението на ЦИК за отписване на двамата избрани за евродепутати. Основанието бе, че сдружението няма правен интерес да оспорва. Десислава  Иванчева бе осъдена  на първа инстанция на 20 г. затвор за подкуп, а междувременно бе издигната от инициативен комитет \"Непослушните\" за евродепутат и влезе в предизборната надпревара.  Тя получи 30 310 гласа (1.55%) , което е повече от подкрепата за управляващите Валери Симеонов и \"Атака\".", "date": "2019.06.12", "title": "Казусът с отписването на Пеевски и Карадайъ няма да влезе в Конституционния съд"}
{"url": "https://www.dnevnik.bg/bulgaria/2019/06/12/3924390_koshlukov_obiavi_che_bnt_e_v_prakticheski_falit_i_se/", "text": "Българската национална телевизия е в практически фалит, а ситуацията е критична. Това съобщи временно изпълняващият длъжността на генерален директор на обществената телевизия Емил Кошлуков пред Съвета за електронни медии. Днес той представи пред медийния регулатор отчета за програмната дейност и финансовото състояние на БНТ за периода март - май 2019 г., докато телевизията още беше под ръководството на Константин Каменаров, предаде \"Медиапул\". Кошлуков призова правителството да спаси медията и се дистанцира от решенията, взети по време на мандата на Каменаров, който през есента на 2018 г. го назначи за програмен директор на БНТ 1. Кошлуков заяви, че  , от които 30 млн. лв. са за сключени договори за спортни предавания и права. По негови думи до края на 2019 г. бюджетният дефицит ще нарасне до 44 млн. лева. Той изтъкна, че откакто временно изпълнява длъжността генерален директор на телевизията, е успял да ограничи дефицита с между 8 и 9 млн. лв. чрез спиране на обществени поръчки, прекратяване на договори за закупуване на програми и реклами и обществени поръчки, които нарече \"съмнителни\". Кошлуков отбеляза, че БНТ е закупила правата на Световното първенство по футбол, но след това не е успяла дори да преполови разходите с реклама. За него това е знак, че телевизията не се нуждае от тези програми. Най-скъпите програми пък са вътрешната продукция \"Референдум\" заради \"тежък и скъп\" договор със социологическа агенция (\"Алфа рисърч\" - бел. ред.) и външната продукция \"Стани богат\", която може и да е най-гледана в ефира на телевизията, но струва 4.4 млн. лв., от които с реклама се покриват едва 10 процента. Кошлуков коментира, че в БНТ се е получило  . \"Хем ще ни осъдят да си платим неустойките, хем няма да предаваме нищо. А какви са неустойките и техните адвокати, не е за разправяне\", каза той. Кошлуков твърди, че всички решения са вземани от управителния съвет на БНТ, но самият той нямал общо с всичко това. На фона на критичната ситуация бил поръчал правни и експертни анализи на договорите. Кошлуков изтъкна, че в тях има \"обезпокоителни неща\" и че телевизията дължи на данъкоплатците прозрачност. На въпрос на Бетина Жотева от СЕМ , Кошлуков отрече каквато и да било отговорност за купуване на програми. Пред СЕМ той каза, че сега за пръв път се е запознал с договорите. Ако информацията стане публична, ще се разбере кои външни продуценти са били толерирани от предишното ръководство на телевизията, което на свой ред е увеличило и разходите на телевизията, беше категоричен той. От управата на БНТ алармираха, че Извън това текат лихви за просрочени задължения по договори с частната компания НУРТС, която е отговорна за разпространението на телевизията. Членовете на СЕМ отбелязаха, че задълженията на БНТ са главно към доставчици, и обявиха, че финансовият отчет ще бъде публикуван както на страницата в интернет на обществената телевизия, така и на  тази на медийния регулатор . Така всички кандидати за поста генерален директор на БНТ ще могат да се запознаят с положението. Юристката на БНТ Зина Трифонова и член на управата й нарече изслушването \"публичен линч\". Според нея  . Тя обяви, че подава оставка и в края на заседанието връчи на Кошлуков ръчно подписано заявление. Бюджетът на БНТ за 2019 г. е 67.7 млн. лв. Емил Кошлуков е един от кандидатите за поста генерален директор на БНТ. За мястото се борят още Сашо Диков, Сашо Йовков, Никола Тодоров, Стоил Рошкев, Явор Симов и Радостслав Главчев. Вчера стана известно, че  до изслушване няма да бъде допуснат Кръстю (Къци) Вапцаров .", "date": "2019.06.12", "title": "Кошлуков обяви, че БНТ е в практически фалит, и се дистанцира от предишното ръководство"}
{"url": "https://www.dnevnik.bg/sviat/2019/06/12/3924440_jubur_shte_zapochne_eksperimenti_s_letiashti_taksita_v/", "text": "Компанията за споделено пътуване \"Юбър\" (Uber) ще започне експерименти с \"летящи таксита\" в Мелбърн, съобщи агенция \"Ройтерс\". Преди това за първа тестова територия извън САЩ бе избран Дубай, но забавяния накараха фирмата да потърси друго място. Пилотният проект за услугата UberAIR ще започне през 2020 г. в Мелбърн и американските гардове Далас и Лос Анджелис; търговските му операции са предвидени да бъдат открити за широката публика през 2023 г. \"Юбър\" ще превозва пътници от мол до международното летище на града. Очаква се 19-километровото разстояние да бъде изминавано за 10 минути по въздух. С кола то отнема около 25 минути. \"Въздушните таксита\" ще се поръчват през приложение за смартфон, по същия начин, по който се поръчват и коли през услугата.", "date": "2019.06.12", "title": "\"Юбър\" ще започне експерименти с \"летящи таксита\" в Мелбърн догодина"}
{"url": "https://www.dnevnik.bg/evropa/2019/06/12/3924279_konservatorite_koito_se_boriat_za_premierskiia_post/", "text": "Великобритания се готви да избере нов премиер, но само членовете на Консервативната партия ще имат думата при вземане на това решение. Консерваторите провеждат избори за наследник на премиера  Тереза Мей , която се оттегли миналата седмица от поста си на партиен лидер, след като не успя да изведе страната от Европейския съюз по график. След края на срока за обявяване на номинациите, който изтече в понеделник,  10 депутати  участват официално в  надпреварата  за неин наследник. Борис Джонсън, 54-годишен Бившият кмет на Лондон и бивш външен министър обожава да е център на вниманието и ухажва медиите, разрошвайки русата си коса, за да я направи още по-стърчаща, и изпъстряйки речите си с шеги, остроумия и латински изрази. Един от най-добре известните британски политици, той е популярен сред редовите членове на Консервативната партия, които смятат, че умее да разбира обикновените хора. В момента той е фаворит на букмейкърите за наследник на поста на Мей. Джонсън беше водеща фигура по време на кампанията за напускане на ЕС и заема твърди позиции за Брекзит. Той  обеща, че Великобритания ще напусне ЕС  на 31 октомври, със или без сключено споразумение. Освен това заплаши да не плати договорената сума от 39 милиарда паунда (50 милиарда долара) за раздялата, ако блокът играе твърдо. Джонсън  обещава и намаляване на данъците  за хората със средни и високи доходи. Джереми Хънт, 52-годишен Хънт е заемал различни правителствени постове и е външен министър от юли миналата година, когато Джонсън подаде оставка заради Брекзит. Смятан за уравновесен и компетентен, по времето, когато беше министър на здравеопазването, той успя да се справи с разгорещения спор за трудовите договори с докторите от Националната здравна служба на Великобритания. Макар че е изключително умел в общуването, някои изпитват съмнения дали е достатъчно зрелищен, за да вдъхнови избирателите. На референдума за членството на Великобритания в ЕС Хънт подкрепи загубилата страна. Сега той казва, че ще договори по-добро споразумение и ще изведе Великобритания от блока. Майкъл Гоув, 51-годишен Гоув помагаше в ръководството на кампанията за напускане на ЕС, но провали опита на своя приятел Джонсън да стане премиер през 2016 г., като неочаквано оттегли подкрепата си и реши самият той да се кандидатира за поста - стъпка, която му придава остатъчна следа на предателство в очите на някои консерватори. Гоув е заемал няколко поста в правителството на Мей - в момента е министър на околната среда - и подкрепи нейната политика за Брекзит, докато бивши колеги критикуваха постигнатото от нея споразумение за изтеглянето. Това навреди на позициите му сред твърдите привърженици на Брекзит, които смятат, че той е проявил липса на твърдост, подкрепяйки споразумението на Мей. Гоув е подложен и на сериозен натиск, след като призна, че е вземал кокаин повече от веднъж, преди да влезе в политиката. Доминик Рааб, 45-годишен Бившият министър за Брекзит, заемал поста от юли до ноември 2018 г., подаде оставка в знак на противопоставяне на сключеното от Мей споразумение с ЕС. Твърд поддръжник на Брекзит, той казва, че Великобритания е била \"унизена\" от ЕС и не трябва да се бави с оттеглянето си след 31 октомври. Той дори заяви, че може да разпусне парламента, ако той се опита да отложи или възпрепятства Брекзит. Рааб, изглежда, се опитва да се хареса и на традиционалисткото крило в партията, заявявайки, че \"вероятно не е\" феминист, и се противопоставя на улесняването на желаещите да сменят пола си. Саджид Джавид, 48-годишен Биографията на Джавид като син на пакистански имигранти го отделя от мнозина от останалите консервативни претенденти за премиерския пост. Бивш банкер, избран за депутат през 2010 г., той е поддръжникът на либертарианското крило на партията. По време на референдума за Брекзит през 2016 г. Джавид подкрепяше оставането в ЕС, но след това прегърна Брекзит. Някои поддръжници на напускането на ЕС обаче продължават да изпитват съмнения доколко държи на идеята. Той заяви, че постигането на споразумение с ЕС би било неговия приоритет номер едно и не подкрепя изтеглянето без споразумение. Като министър на вътрешните работи, отговарящ за имиграцията и границите, през последните месеци Саджид Джавид привлече общественото внимание, предприемайки агресивни действия, за да попречи на пристигането на лодки с мигранти през Ламанша. Мат Ханкок, 40-годишен Министърът на здравеопазването Мат Ханкок се представя като лицето на по-младото поколение в Консервативната партия, стремящо се към модернизация. Обещавайки енергизираща смесица от социален либерализъм и икономически динамизъм, той казва, че Консервативната партия трябва да гледа отвъд Брекзит - послание, което може да е прекалено подранило за много членове на партията. Андреа Ледсъм, 56-годишна Ледсъм, която през 2016 г. участва в кампанията за напускане на ЕС, подаде оставка като лидер на Камарата на общините заради несъгласие със споразумението за Брекзит, постигнато от министър-председателя Тереза Мей, с което помогна за провала й. През 2016 г. тя си оспорваше с Мей поста на партиен лидер, но се отказа от кампанията, след като беше подложена на остри критики заради изказването си, че майчинството я прави квалифицирана за водач. Мей няма деца. Ледсъм отхвърля договореното от Мей споразумение с Брюксел за раздялата с ЕС и казва, че Великобритания трябва да напусне ЕС на 31 октомври с поредица от миниспоразумения, за да гарантира, че търговията и пътуванията ще може да продължат. Според критици това е пожелателно мислене, защото блокът няма да се съгласи. Рори Стюарт, 46-годишен Кандидат със слаби шансове за успех, министърът на международното развитие Рори Стюарт привлече рязко общественото внимание с разумна кампания, при която обикаляше страната, разговаряйки с гласоподаватели, и снимаше симпатично аматьорски видеоклипове за социалните медии. Той има най-интересна биография от всички кандидати: някогашен учител на принцовете Уилям и Хари, Стюарт е обикалял Афганистан и беше заместник-губернатор на провинция в Ирак след американската инвазия през 2003 година. По-рано поддръжник на оставането в ЕС, той вече подкрепя Брекзит, но призовава за компромис, заявявайки, че Великобритания няма реалистичен вариант за напускане на блока без споразумение за раздялата. Той е критикувал обещанията на Джонсън и други поддръжници на Брекзит, определяйки ги като нереалистични. Самоопределя се като \"анти-Борис\" кандидата. Естър Маквей, 51-годишна Бивша телевизионна водеща и министър от кабинета, Маквей е безкомпромисен привърженик на Брекзит и казва, че има способността да намира общ език с поддръжници на консерваторите, чиято работа е свързана с физически труд. Според нея Великобритания трябва да напусне ЕС на 31 октомври независимо от ситуацията. Също като Рааб тя не изключва възможността да разпусне парламента, за да прокара Брекзит без сделка. Марк Харпър, 49-годишен Бивш Марк Харпър, бивш лидер на парламентарната група на консерваторите, отговарял за спазването на партийната линия, е един от по-малко известните претенденти. Той се опитва да използва това в своя полза, заявявайки, че избирането му би представлявало скъсване с администрацията на Мей, която не успя да осъществи Брекзит. /БТА", "date": "2019.06.12", "title": "Консерваторите, които се борят за премиерския пост след оттеглянето на Мей"}
{"url": "https://www.dnevnik.bg/sviat/2019/06/12/3924445_feisbuk_iska_da_subira_danni_na_potrebiteli_sreshtu/", "text": "Фейсбук\" иска да купува от потребителите данни за това как използват други приложения. Това ще се случва през новото приложение Study, което ще предава на компанията данни за това какво и колко дълго правят потребителите на телефоните си, пише в. \"Гардиън\". \"Вярваме, че тази работа е важна, за да ни помогне да подобрим продуктите си за хората, които използват \"Фейсбук\", писа компанията. Тя не уточни как ще се изчисляват цените на изпратените данни. Study ще може да се използва само от пълнолетни хора. Друго такова приложение на \"Фейсбук\" - Facebook Research - плащаше на деца между 13 и 15 години до 20 долара месечно, за да събира информация за другите платформи, които използват, преди да бъде закрито.", "date": "2019.06.12", "title": "\"Фейсбук\" иска да събира данни на потребители срещу заплащане"}
{"url": "https://www.dnevnik.bg/kultura/2019/06/12/3924258_v_oblastta_na_kulturata_lipsvat_redica_finansovi/", "text": "Когато се пише стратегия, трябва да има много ясен план за нейното изпълняване, а за постигането на целеви насоки, трябва да съществува финансов механизъм. Това отбеляза днес главният експерт в Дирекция \"Култура\" на Столична община Ирина Дакова по време на общественото обсъждане на  проекта за стратегия за развитие на културата в следващите 10 години . Артмениджърът на Derida Dance Cente Атанас Маев на свой ред се спря на нуждата от финансови инструменти за международни сътрудничества в областта на културата. Той изтъкна три основни проблема в това отношение: липсата на фонд за съфинансиране на проекти, необходимостта от програми за насърчаване на малките културни оператори, които да създават културна инфраструктура и публики, както и механизми за насърчаване на съвместната дейност на културните оператори и творческите индустрии.  Маев посочи и неконкурентоспособността на независимите компании за изпълнителски и сценични изкуства спрямо субсидираните театри. По негови думи принципът на финансиране от Министерството на културата пречи на генерирането на финансови резултати. \"Ако искаме да създаваме пазар в творческите индустрии, това означава, че трябва да използваме основните права на микроикономиката на търсене и предлагане. Не можем да предлагаме продукт на нулева стойност\", изтъкна той. В областта на образованието в сферата на културата беше посочена практиката  . Според директора на Националното музикално училище \"Любомир Пипков\" Столина Добрева трябва да се търси как тези отношения да бъдат регулирани чрез договори или по някакъв друг начин. Беше посочена възможността това да става чрез отделяне на средства от страна на държавата. Отбелязана беше и необходимостта от финансиране на пътните разходи на учениците, както и на международното сътрудничество между образователните институции. Директорът на Националната гимназия за приложни изкуства \"Тревненска школа\" Орфей Миндов отбеляза, че образователната система в областта на културата е много остаряла. За него терминът \"изобразително изкуство\" би трябвало да се замени с \"изкуство и визуални изкуства\", а учителите трябва да преминат курсове, в които да се запознаят със съвременното изкуство. Според Миндов може да се помисли и за механизми за дофинансиране на бюджета на училищата, които отдавна се използват в други европейски страни. Като добра практика в това отношение той посочи арт лотото, което успешно действа във Великобритания.  Друг проблем, който беше засегнат в дискусията, е липсата на добра комуникация с Министерството на културата. Колкото и да се говори за съвместни усилия, липсва пряк диалог между заинтересованите институции, изтъкна Ирина Дакова. За нея това е знак, че в стратегията са пренебрегнати културните оператори. По нейни думи липсва диалог дори при синхронизирането на културните програми на Столична община и Министерството на културата", "date": "2019.06.12", "title": "Принципите на финансиране на културата пречат на резултата, заявиха експерти"}
{"url": "https://www.dnevnik.bg/bulgaria/2019/06/12/3924454_bulgarite_viarvat_nai-mnogo_na_obshtestvenite/", "text": "Обществените медии се ползват с най-високо доверие сред българите - това показва годишният доклад на Института за  журналистика на \"Ройтерс\",  анализирал тенденциите през 2018 г. за онлайн медиите. Той се основава в значителна степен на онлайн проучване на близо 75 000 потребители от 38 държави. Обществените телевизия и радио се ползват с най-високо доверие, следват ги новините на \"Нова телевизия\" и Би Ти Ви, вестниците \"24 часа\" и \"Труд\", сайтът \"Дневник\", \"Биволъ\", вестник \"Сега\", \"Офнюз\", \"Блиц\" и \"Пик\". \"Нова\", Би Ти Ви и БНТ са най-разпространените сред традиционните медии; следват ги \"24 часа\", \"България он еър\" и телевизия \"Европа\". Двете частни телевизии са съответно втора и трета и сред най-потребяваните онлайн медии. На първо място са ABV News online. Следват ги novini.bg, онлайн изданието на \"24 часа\", dir.bg, сайтът на БНТ, \"Блиц\", \"Дневник\", petel.bg и \"Биволъ\". Според доклада 66% от 7-милионното население на страната има достъп до интернет. 88% разчитат на онлайн медиите, за да се информират за текущите събития, 83% - на телевизиите и 71% на социалните мрежи. Основните употребявани устройства за компютрите (74%) и смартфоните (72%), докато таблетите са далеч назад с 19%. Доверието в медиите е ниско – 40% от българите вярват на новините като цяло, а 43% - конкретно на избраните от себе си източници. 31% вярват на новините в социалните мрежи. Проучването е проведено от YouGov по поръчка на института \"Ройтерс\" и се базира на представителна извадка. От него обаче са изключени респондентите, заявили, че в последния месец не са потребявали новини и авторите изрично предупреждават изводите от текста да се мислят като присъщи за хората, които четат новини поне веднъж месечно. Също така не бива да се правят преки сравнения между различните държави заради различния дял хора, които използват интернет активно. Такава е България със своите 66% население, до които мрежата достига. По-нисък процент е регистриран само в Южна Африка.", "date": "2019.06.12", "title": "Българите вярват най-много на обществените телевизия и радио"}
{"url": "https://www.dnevnik.bg/photos/2019/06/12/3924432_fotogaleriia_svetovnite_snimki_na_denia_-_12_juni_2019/", "text": "Полицейски служители изстрелват сълзотворен газ по време на демонстрация в Хонгконг, Китай. Продължава общественото недоволство срещу законопроект, който ще даде възможност за екстрадиция в останалата част от Китай, а опасенията на гражданите са, че това ще се използва за саморазправа с неугодните на властта. След натиск законопроектът отпадна от дневния ред \"за допълнителни поправки\".", "date": "2019.06.12", "title": "Фотогалерия: Световните снимки на деня - 12 юни 2019 г."}
{"url": "https://www.dnevnik.bg/sport/2019/06/12/3924395_video_shest_minuti_po_stupkite_na_jurgen_klop_v/", "text": "Мениджърът на \"Ливърпул\" Юрген Клоп изживя незабравима вечер на 1 юни, когато воденият от него отбор  стъпи на европейския връх за шести път в историята си . Червените победиха с 2:0 \"Тотнъм\" и спечелиха Шампионската лига в Мадрид. Близо две седмици по-късно \"Ливърпул\" публикува видео, проследяващо поведението на Клоп в първите шест минути след последния съдийски сигнал на финала. Без монтаж и без коментар. Германецът най-напред поздравява колегата си Маурисио Почетино, след това хората в щаба си и се насочва към терена, където празнува с футболистите си и казва окуражителни думи на играчите на съперника.", "date": "2019.06.12", "title": "Видео: Шест минути по стъпките на Юрген Клоп в най-сладките му мигове"}
{"url": "https://www.dnevnik.bg/detski_dnevnik/2019/06/12/3922870_dochka_kirova_konsultant_ucheneto_izvun_klas/", "text": "- Най-важно е да се съобразим с индивидуалността на детето, с неговите интереси в училище, в спорта и да сме сигурни, че то ще се чувства комфортно и спокойно далеч от близките си. Когато детето е по-малко и пътува за първи път самостоятелно, предлагаме 2-седмична програма, която съчетава обучението със забавления и спортни занимания. Целта в този случай е да се изгради повече самостоятелност, да се създаде желание за комуникация на чуждия език, да се преодолее езиковата бариера и да се съчетае полезното с приятното. Подходът при по-големите ученици е по-различен. Тук изхождаме от плановете за бъдещо развитие и обучение, от необходимостта от задълбочаване на знанията по чуждия език, както и за по-високи резултати в училище и по-добра реализация в бъдеще. - По време на езиковите ваканции в чужбина децата придобиват увереност не само при общуването на чужд език, но и се научават на повече самостоятелност и дисциплина. Те надграждат своите езикови знания, общувайки със свои връстници от цял свят, и по този начин разширяват кръгозора си. Целта е детето да се потопи максимално в естествената среда, където се говори чуждият език и да повярва в собствените си сили, което от своя страна влияе върху мотивацията за учене. - Лятната ваканция в България е сравнително дълга, за по-малките ученици тя е 3 месеца и половина, а това е доста дълъг период. Децата на тази възраст бързо отвикват от навиците за учене придобити през учебната година. При по-големите ученици обикновено предстоят изпити, матури, кандидатстване за висше образование. За нас родителите е важно да намерим баланса в редуването на почивка и учебни занимания. След завършване на учебната година е добре детето да се отдаде на отдих и спорт. През годината децата нямат много време да спортуват активно, а не трябва да забравяме, че спортът не само укрепва физиката, но и оказва благоприятен ефект на психиката. След това може да се организира езиков курс, който да е по-ваканционен, в комбинация с любим спорт или хоби, или по-интензивен, съобразен с бъдещите планове за образование. Важно е да обсъждаме и разговаряме с децата и заедно да чертаем плановете за лятото, а не да налагаме своите решения. - Съвременните методики за изучаване на чужди езици са изключително гъвкави и иновативни. Те изместват фокуса на обучение от усвояването на граматически структури и наизустяване на думи и фрази към умението да се използва езика като средство за комуникация. През годините, с устремното развитие на съвременните технологии, се наложи необходимост от по-ефективна и гъвкава организация на учебния процес. Обучението по чужд език може да се съчетава с участие в различни дейности – спорт, изкуства, програмиране, креативно писане, фотография и др. По този начин децата развиват умението да общуват на чуждия език и да използват спонтанно и адекватно усвоените структури и лексика. Изнасянето на учебния процес извън класната стая е много успешен подход, защото предразполага ученика към по-свободно и спонтанно ползване на езика.", "date": "2019.06.12", "title": "Дочка Кирова, консултант: Ученето извън клас предразполага към по-свободно ползване на чуждия език"}
{"url": "https://www.dnevnik.bg/analizi/2019/06/12/3923797_vashata_zemia_-_tova_sum_az_zashtoto_ia_obicham/", "text": "Промените в Закона за държавната собственост, предложени от кабинета \"Борисов 3\", натрапват аналогии с разказа \"Няма вече римско право\" на великия общественик и писател на ХХ век Луи Арагон. Герой на този разказ е немски майор, военен съдия, бивш професор по римско право, обсебен от възхищението си към фюрера, отменил в името на националния интерес безапелационно всички действащи закони в Германия. Един от знаменателните моменти в разказа е съжалението на бившия професор, че поради вътрешното им съвършенство мислите на фюрера не могат да бъдат кодифицирани, за да заменят съществуващия правен ред. Как прекрасно би звучало Хитлеров, а не Наполеонов кодекс! – си мисли професорът нацист. Седемдесет години по-късно в малка България от мислите и проповедите на първия човек в държавата, в защита отново на националния интерес, се роди нов закон – Законът за държавна собственост, кодифициращ успешно 10 години (посредством всички изменения и допълнения, приети след 2009 г.) несъвършената мисъл на премиера. Мисълта, както всички знаят, е една: магистрала, а нейния пророк, естествено, се явява Законът за държавната собственост (ЗДС). Според самия вдъхновител на ЗДС пречка за просперитета на държавата са всички собственици на земи, имали Самият премиер в изказванията си трескаво представя собствеността като враг на прогреса и държавата, като така се отдава на най-тежкия политически грях – печелейки магистрала, противопоставя едни българи – собствениците на земя, срещу други българи – пътуващите. Две групи българи, едните са просто излишни, според Борисов, и за тези, вторите, парламентът приготви малка българска Вартоломеева нощ – с багери, асфалт и инвеститори, и познатите на всички изпълнители (строители). Законът за държавната собственост е новата библия на кабинетите \"Борисов 1,2,3\". От инаугурацията на първия Борисов кабинет през 2009 г. този закон е променян 26 пъти, и то предимно в частта, с която трябва се кодифицира и укрепи идеята и пътя за отчуждаването. Знаменателно е, че дори Конституционният съд, все повече впечатляващ с правния си конформизъм, не успя принципно да приеме правния живот на чл. 34 от ЗДС, предвиждащ предварително изпълнение на решенето за отчуждаване, и го отмени през 2013 г. Сега с последните промени в закона парламентът, като обикновен спекулант, заобикаля решението на КС и отново предлага предварително изпълнение, но този път постановено от Сред вносителите на законопроекта няма депутат с юридическо образование, освен един, представил се на сайта на парламента като инженер юрист. Кое е възмутителното на тези 26 промени, включително последната, внесена от депутати патриоти и такива за европейското развитие на България, или както ги знаят – ГЕРБ? Завършеният вече вид на ЗДС е не просто ария на експроприацията, а на национализацията, ЗДС е просто ДС. Разбирайте го както искате. Обикновеното опростачване на закона за 10 години доведе до следните нетърпими положения: До 2010 г. ЗДС допускаше отчуждаване на имоти и части от имоти – собственост на физически или юридически лица, само при наличие на влязъл в сила подробен устройствен план за задоволяване на държавни нужди, които не могат да бъдат задоволени по друг начин. В съда Министерският съвет трябваше да доказва всички предпоставки, за да отчужди - включително, че нуждата е \"голяма\", и не може да се задоволи по друг начин. Съдът беше последователен и отменяше заповеди за отчуждаване, ако държавната администрация не можеше да докаже неотложна нужда. От 2010 г. кабинетът \"Борисов 1\" се измъкна от това съдебно неудобство да доказва очевидното за него и невидимо за съда и страните. Наличието на държавна нужда, която не може да бъде задоволена по друг начин, според измененията, публикувани в ДВ, бр. 87, 2010 г., се установява с влязъл в сила подробен устройствен план. Какъв съдебен аванс от парламента към тогавашния кабинет: устройственият план всъщност е административен акт, нищо повече, който може да е приет и преди 10 години. С тази промяна един административен акт служи като доказателство и фактическо основание на друг административен акт. Това не е обикновена законодателна необорима презумпция, това е процесуална магия, която се опитва да ни убеди, че както човек винаги има нужда от вода, така Ако първата промяна има по-скоро \"диуретичен\" характер и облекчава МС в съдебна фаза, то втората промяна в §1 а, т. 2 от ЗДС от 2014 г. е ятаган за истинската Вартоломеева нощ на отчуждените собственици. В тази си част законът се занимава с най-важното – оценката на отчуждаемите недвижими имоти. Заблуждение е, че оценката трябва да е справедлива, такова изискване българският закон не поставя. Принципът е, че имотът, който се експроприира, следва да бъде оценен по пазарна стойност, като се вземат предвид сделки със сходни имоти. Какво сътвори кабинетът \"Борисов 2\" веднага след като пое управлението през 2014 г.? От сделките, които служеха като аналог, отпаднаха 80% от банковите ипотеки и останаха само тези, обезпечаващи покупко-продажба на имот. Известно е, че банковото кредитиране в бизнеса рядко е за придобиване на имот, а е за инвестиционни дейности, оборотни средства. Кредитът се отпуска приблизително на 70% от стойността на имота, служещ за обезпечение, и по тази причина тези сделки, сравнително обективно, установяват стойността на един имот. От друга страна, ипотеки, обезпечаващи покупко-продажба на имот, са т. нар. ипотечни кредити, с които се купуват предимно апартаменти. Със същото изменение от аналозите отпаднаха и \"другите възмездни сделки, по които поне една от страните е търговец\", и продажбите на идеални части от имоти, т.е. – значителна група пазарни сделки от 2014 г. не могат да служат при оценяването на частните имоти в случай на отчуждаване. При липса на аналози обезщетението се определя по цени в Правилника за прилагане на закона за държавната собственост (ППЗДС). Ефектът и целта от тези промени е да няма пазарни аналози, т. е. да няма справедлива оценка, за да може обезщетението да бъде символично, като се определи в размер, посочен в ППЗДС или в Наредбата за определяне на цени на земеделски земи, която в основната си ценова част не е променяна от 2006 г., а в своя чл. 6, ал. 2 препраща към допълнителни, необнародвани инструкции на министъра на земеделието. С редакциите в ЗДС от 2014 г. една голяма група собственици не само бяха лишени от притежанията си почти безвъзмездно, но и от справедлив процес, доколкото цената на имотите им, дадена от МС, е неоспорима, определя се не от потенциала им, а от отчуждаващия – администрацията, по \"държавни\", \"нормативно регулирани\" цени. Един кръг на нормативна поквара, в който МС отчуждава, МС обезщетява по оскъдни цени, определени пак от МС, а не от пазара. В случая след 2014 г. част от съдебните решения бяха заместени от предварителните калкулации за размера на обезщетението, определени от Министерския съвет, приел ППЗДС. Тези промени имат едно послание – няма нужда от съд, а от калкулатор. Абсолютно идентичен беше отчуждителният процес през социализма, тогава вместо правилник за ДС имаше Наредба за държавните имоти – съвършеният нормативен изчислител за отчуждаване. Едно тихо завръщане в миналото, предложено от \"Борисов 2\". Логичен завършек на подетото от 2010 г. са последните промени в ЗДС – ДВ, бр. 44 от 2019 г. С тях НС е успяло да прескочи, заобиколи, лиши от смисъл и действие решението на КС от 2013 г., с което се отрече принципно възможността за предварителното изпълнение на заповедта за отчуждаване. Сега вместо от административния орган – МС или областния управител, предварително изпълнение ще се допуска от съда по искане на МС. Според закона т.е. в 99,99% от случаите предварителното изпълнение ще бъде допуснато, съдът просто няма избор, законът (парламентът) е решил вместо него, като му е посочил какво и как да реши. По този начин, според парламентаристите, се защитават особено важни държавни или обществени интереси. Как и по какъв начин държавните интереси се различават от обществените е въпрос, който никой от вносителите не може да обясни. Производството на подобни законодателни \"отпадъци\", при които мисълта отсъства от нормативния текст, не е тревожно. Тревожна е законодателната вулгарност, с която НС се отнася към КС, тъй като, според НС, това, което КС прие като противоконституционно, невъзможно и неправилно през 2013 г., всъщност се явява за парламента една временна пречка, отстранима при малко повече парламентарна изобретателност. Така опитът да се създаде традиция и правна сигурност с принципни решения на КС е саботиран от законодателно конюнктурно бракониерство.  С открояваща се безочливост е и промяната, която предвижда, че при вече допуснато предварително изпълнение верни до доказване на противното са фактическите констатации на администрацията, отразени в протокол - опис за състоянието на имота преди завземането му, дори и описът да е извършен при отсъствие на собственика. Описанието на имота има значение за оценката на имота, преди да бъде завзет или разрушен, ако е постройка. След като вече отчуждаемият обект е унищожен, ако е постройка, възможността да се установява пред съда действителното състояние, респективно справедлива оценка, е невъзможно. Съдът ще реши тези въпроси от оценка, направена от администрацията и протокол - опис, съставен също от администрацията с презумпция за истинност. Подобни норми и презумпции са вече принцип в законодателството повече от 10 години. Това, което един държавен орган е констатирал, вече е безусловно, и следва да се приема за вярно от съда до доказване на противното, само че няма как да се докаже противното. Това е истинското лице на планирания саботаж срещу разделението на властите. Отнемаш на съда възможността да установява фактите и го задължаваш да приеме за факт само това, което се поднася от изпълнителната власт, гарантирано с презумпция за правилност от парламента. По този начин се отнема най важната гаранция за независимостта на съдебната власт – сама да прави извод за фактите и обстоятелствата. Това е истинският удар срещу съда и независимостта на съдията, който следва да решава въз основа на формално – обвързващи и задължаващи доказателства, и необорими презумпции – методи, характерни за средновековния, а не за съвременния процес. Промяната, която предвижда отчуждаване да може да се извърши и за изграждане на индустриални зони или технологични паркове, ако последните са обявени за национални обекти с решение на МС, е Значението на тази промяна е следното – държавата ще може да преразпределя собственост между гражданите и предприятията, и то само с едно решение на МС. Тази норма предполага имотен тероризъм. Само да си представим как би се развил проект, ако членът на работодателската организация Х реши да гради индустриална зона върху земя на член на друга работодателска организация, която си няма премиер за патрон. В ХХІ век биха започнали преговори, оферти, контра оферти, и др. Сега, след тези промени, инвеститорът просто трябва да се разходи до МС. Кабинетът бързо ще обяви бъдещия обект за национален – нов Димитровград, ще отчужди обекта по базисни държавни цени от работодателя У, и ще го сервира на Х. Защото важните и неотложни държавни интереси винаги налагат да се вземе от един, за да се даде на друг. Ако не вдъхновена, то тази промяна е сякаш преписана от нацистките закони от 30-те години на миналия век, според които собствеността е разглеждана само като предпоставка за увеличаване на националното богатство, като притежатели на собственост могат да бъда само онези, които служат на тази цел, а отклонилите се от тези ограничения и задължения, следва да бъдат лишени от нея. Критериите за това кое служи за увеличение на националното богатство и тогава, и сега, са неустановими, но сигурно е, че подобни пропагандни и плакатни законодателни съображения са основа на произвол. Убедени сме, че след многократното приложение на Закона за държавната собственост в последната му редакция, възклицанието L’etat, c’est moi ще звучи така: Вашата земя - това сме ние, защото я обичаме безплатно.", "date": "2019.06.12", "title": "Вашата земя - това съм аз"}
{"url": "https://www.dnevnik.bg/sviat/2019/06/12/3923752_shindzo_abe_pristigna_v_edin_iran_vse_po-razocharovan/", "text": "Иран тази седмица е арена на дипломация с високи залози, маркирана от първото посещение на японски премиер в Техеран след ислямската революция от 1979 г. Шиндзо Абе ще пристигне днес в Иран след среща с президента Доналд Тръмп, чийто максималистичен подход към Ислямската република доведе до повторно налагане от Америка на санкциите, отменени от споразумението от 2015 година, и дори до въвеждане на нови, още по-строги. Германският външен министър  Хайко Маас  също посети Техеран тази седмица. Остава неясно какво Абе ще бъде в състояние да постигне, тъй като Иран вече предупреди Европа, че към 7 юли ще започне да  обогатява уран  до равнища, близки до подходящите за използването му за военни цели, ако тя не предложи нови условия по (прилагането на) споразумението. Това става на фона на опитите на Япония да договори свои собствени търговски споразумения с Тръмп, който не се бави  да налага мита  срещу други страни. Но Абе, чиято страна е силно зависима от близкоизточния суров петрол за своята мощна икономика, вече призна предизвикателството. \"Необходимо е тясно сътрудничество между Япония и САЩ, за да може това напрежение около Иран да бъде смекчено и намалено, и то не трябва да кулминира до въоръжен конфликт\", каза Абе по време на обща пресконференция с Тръмп през май в Токио. Сегашната криза, довела до спешното изпращане на американска военна ескадра начело със самолетоносач и на бомбардировачи Б-52 в региона, се корени в решението на Тръмп от миналата година да изтегли САЩ от  ядреното споразумение , което накара Иран да се съгласи да ограничи обогатяването на уран в замяна на отмяната на икономическите санкции. Изтегляйки се от споразумението, Тръмп се аргументира с това, че то не ограничава иранската балистично-ракетна програма, нито пък третира проблема, обозначен от американски официални лица като \"зловредното\" иранско влияние върху целия Близък изток. Тези, които навремето сключиха споразумението, го представиха като базисна стъпка към по-нататъшни преговори с Иран, чието ислямско правителство е в изострени отношения с Америка от превземането на  посолството на САЩ в Техеран през 1979  г. и последвалата заложническа криза. Някои членове на администрацията на Тръмп, особено съветникът по националната сигурност Джон Болтън, преди това подкрепяха свалянето на иранското правителство. Тръмп обаче подчертава, че \"Нямам никакво намерение да нападам Иран. Това, към което се стремя, е Иран да каже \"не\" на ядрените оръжия, - посочи Тръмп на същата пресконференция в Токио. - Точно сега ние имаме достатъчно други проблеми в света с ядрените оръжия. Нека Иран се откаже от ядрени оръжия и мисля, че ще се споразумеем.\" Реакцията в Иран е смесена. Неговата валута - риалът - понастоящем се разменя при курс 120 000 за 1 долар. По време на споразумението от 2015 г. курсът бе 32 000 за 1 долар. Япония някога купуваше ирански петрол, но сега е спряла заради американските санкции. Близкоизточният петрол обаче си остава от жизнено значение за нея и неотдавнашните заплахи на Иран да затвори  Ормузкия проток  - тясната \"пролука\", през която минава една трета от световната морска търговия с петрол, предизвика опасения. Абе пристига в Техеран днес и ще остане там до петък, съобщи в неделя иранската държавна агенция ИРНА. Говорейки в ирански университет в неделя, Зариф приветства посещението на Абе, но подчерта, че Тръмп е започнал \"икономическа война\" срещу Иран чрез налагането на санкции. \"Ние ясно казахме, че икономическата война съвсем не е различна от (същинската) война. Една икономическа война е насочена главно срещу обикновените хора и всъщност представлява тероризъм. Тази политика трябва да бъде прекратена\", каза Зариф. Междувременно Иран в неделя обяви наречена \"Хордад 15\". Тази система използва ракети местно производство, наподобяващи ракетите \"Хок\", които някога САЩ продаваха на шаха, а по-късно и на Ислямската република в рамките на скандала \"Ирак-контри\" от 1980-те години. Разкритията за ракетите идва на фона на присъствието в региона на самолетоносача  \"Ейбрахам Линкълн\" , повикан по-рано, който засега остава в Арабско море. Той все още не е преминал през Ормузкия проток, за да навлезе в Персийския залив, вероятно за да защитава един кораб, който вече се намира в обсега на въздушни удари от Иран, а вероятно и за да не предизвика реакция от иранската полувоенна \"Революционна гвардия\", която редовно провокира американските бойни кораби. Преди Абе, в Иран в понеделник пристигна германският външен министър Хайко Маас. Германия е една от страните, подписали ядреното споразумение и се опитва да убеди Иран да продължи да го спазва. Пред него иранският външен министър предупреди САЩ, че те \"не могат да очакват да бъдат в безопасност\", след като са започнали \"икономическа война\" срещу Техеран, заемайки твърдолинейна позиция по време на посещението на Със строго изражение на лицето Зариф отправи серия от заплахи във връзка с напрежението, обхванало Персийския залив след началото на кризата, започнала с решението на Тръмп да напусне споразумението и да наложи още по-страги санкции срещу Иран, засягащи най-вече петролния сектор. \"Самият Тръмп обяви икономическа война срещу Иран. Единственото решение за намаляване на напрежението в региона е прекратяването на тази икономическа война.\" Той отново предупреди: \"Този, който започне война срещу нас, няма да е този, който ще я прекрати\", каза Зариф. Яростната реторика на Зариф отбеляза рязка смяна на тона от образования в САЩ дипломат и е сигнал, че Иран поема по-твърд курс към Запада. Неговите публични заплахи по време на съвместната му пресконференция с Хайко Маас бяха шокиращи, защото наред със сравнително умерения президент Хасан Рохани. Той обаче не е човекът, който взема решение дали да се започне война. То принадлежи на върховния лидер. Маас, от своя страна, подчерта, че неговата страна и останалите европейски държави искат да намерят начин да спасят споразумението, в резултат на което Иран ограничи обогатяването на уран в замяна на вдигане на икономическите санкции. Но той призна, че има ограничения. \"Ние не сме в състояние да направим чудеса, но се опитваме да положим всички възможни усилия да предотвратим провала му\", каза Маас. Европа все още не е успяла да предложи на Иран начин за заобикаляне на новите американски санкции, въпреки изтичането на крайния срок, даден от Иран - 7 юли, когато той се закани да възобнови обогатяването на уран. Изявленията на Зариф последваха думите на Маас за Израел - най-върлия враг на иранското правителство. \"Правото на Израел да съществува е част от основополагащите принципи на Германия и изобщо не подлежи на преговори. Това е резултат от нашата история, то е неотменяемо и не подлежи на промяна заради моето присъствие тук, в Техеран\", подчерта Маас. След това Зариф видимо се разгневи и изреди списък от близкоизточни проблеми: за което той обвини САЩ и техните съюзници, а именно Саудитска Арабия. \"Ако някой говори за нестабилност в този регион, други сили са отговорни за това\", каза той. Острият тон на Зариф е свързан с растящото разочарование на Иран от Европа, както и от все по-затягащите се американски санкции срещу неговата страна. Рязкото обезценяване на иранската валута - риала - стопи доходите на хората и изстреля нагоре цените на практически всяка стока в страната. Европейските страни бяха обещали да създадат механизъм, наречен ИНСТЕКС, който да позволи на Иран да продължи да търгува с хуманитарни стоки независимо от американските санкции. Тази програма обаче все още не може да бъде задвижена - нещо, което говорителят на иранското външно министерство отбеляза още преди Зариф и Маас да говорят пред репортерите. \"Ние не сме се и надявали много на ИНСТЕКС, - каза говорителят Абас Мусави, цитиран от иранската телевизия. - Ако ИНСТЕКС можеше да ни помогне, трябваше да го е направил досега.\" По-късно Маас се срещна и с президента Рохани. \"Ние очакваме против иранския народ, изпълнявайки своите ангажименти по споразумението\", каза Рохани на Маас. Преди това в неделя Маас посети Йордания и Обединените арабски емирства (ОАЕ). Говорейки в Абу Даби - столицата на Емиратите, той каза, че е важно да бъде предотвратена каквато и да е военна конфронтация в Залива. \"Ние искаме да избегнем всякакво недоразумение, което би могло да предизвика автоматични реакции, водещи към употреба на сила. Всички замесени носят абсолютна отговорност да избегнат една спирала на ескалация. Това е позиция, която ще изразя ясно и утре, от другата страна на Залива\", посочи Маас. Той подчерта още, че Германия няма да приеме подхода \"по-малко за по-малко\" в каквито и да са преговори за спасяването на иранското ядрено споразумение. Неговият колега от ОАЕ шейх Абдула бин Зайед Ал Нахиян обаче каза, че всяка нова ядрена сделка трябва да взема предвид и опасенията за иранската ракетна балистична програма и за регионалното влияние (на Техеран). \"Всеки опит това споразумение да стане успешно, според нас, трябва да включва като участници всички страни от региона\", каза шейх Абдула. След пресконференцията Маас бързо напусна, без дори да спре да се ръкува с шейх Абдулах, преминавайки пред него на път към изхода от залата. /БТА", "date": "2019.06.12", "title": "Шиндзо Абе пристигна в един Иран, все по-разочарован от Европа"}
{"url": "https://www.dnevnik.bg/sport/2019/06/12/3923827_po_putia_ot_virtualniia_do_istinskiia_maraton_v_nju/", "text": "Всяка година желаещите да участват в елитните маратони са стотици хиляди. Местата обаче са ограничени и една част от тях се разпределят чрез жребий на случаен принцип, като това спира мнозина да се докоснат до вълнението. Преди година организаторите на маратона в Ню Йорк намериха своеобразно решение с въвеждането на допълнителна възможност за участие чрез пробягването на... виртуален маратон. В него състезателите трябва да преодолеят класическата дистанция от 42 км, като мястото на бягането е без значение. Единственото условие е то да бъде в рамките на 6 часа и 30 минути и постижението да е записано с приложението Strava. През 2018 г. виртуалният маратон премина при ограничен брой места и такса за участие, като тогава състезателите бяха 500. Сега ограниченията са премахнати и всеки, който се вмести в контролното време, ще заслужи мястото си в истинския маратон догодина. \"Това е чудесен начин да се свържем с повече хора по света. Хората усещат, че са част от нещо голямо\", каза Майкъл Капирасо, президент на New York Road Runners, която организира събитието. Регистрацията за виртуалния маратон ще бъде отворена от 19 юни. Участниците ще трябва да направят бягането си в дните преди маратона в Ню Йорк., който ще се проведе на 3 ноември. Събитието е част от шестте елитни маратона, които включват още Токио, Лондон, Бостън, Чикаго и Берлин. Маратонът в Ню Йорк е сред най-посещаваните състезания за бягане, като през надпреварата през 2018 г. беше  завършена успешно от рекордните 52 812 бегачи .", "date": "2019.06.12", "title": "По пътя от виртуалния до истинския маратон в Ню Йорк"}
{"url": "https://www.dnevnik.bg/sviat/2019/06/12/3923666_meduza_-_redakciia_v_izgnanie_ostanala_svobodna/", "text": "Обвинението в наркотрафик  на журналиста Иван Голунов , което предизвика бурни реакции в руското гражданско общество, привлече вниманието върху работодателя му, сайта \"Медуза\", който се е установил в Латвия, за да избегне натиска на руските власти. Основаната през 2014 г. от група журналисти независима медия бързо спечели признание и се наложи като една от най.четените в Русия. Как е започнал работа сайтът \"Медуза\"? Екипът, който създаде \"Медуза\", преди това е работел за основания през 90-те години информационен сайт \"Лента.ру\", известен с щателните си разследвания. През 2014 г. обаче собственикът му, близкият до Кремъл олигарх Александър Мамут, уволнява главната редакторка Галина Тимченко, която е на тази длъжност от едно десетилетие. Тя е упрекната, че насред избухналата украинска криза е публикувала интервю с член на украинска ултранационалистична група, която е сред най-активните в движението на Майдана. Уволнението предизвиква психодрама в редакцията на \"Лента.ру\", която по това време е много четена медия, която подробно отразява опозицията, както и шок в руския медиен свят. Близо половината редакция подава оставки в подкрепа на Галина Тимченко, след което създава \"Медуза\". От самото му основаване сайтът се установява в латвийската столица Рига, за да избегне контрола на руските власти, но има и журналисти на руска територия. \"Медуза\" бързо набира популярност, но затова пък \"Лента.ру\" губи публика и влияние с подкрепяща Кремъл редакционна политика. Каква е публиката му? \"Медуза\" е една от най-известните независими публикации в Русия, чак ние сме учудени какъв успех постигнахме\", заяви главният редактор на \"Медуза\" Иван Колпаков. Той твърди, че сайтът получава 12 милиона посещения на месец. По данни на специализирания сайт \"Алекса\" \"Медуза\" е 223-ият най-посещаван сайт в Русия с 2.5 милиона индивидуални посетители месечно. Сайтът също така е сключил партньорство с английския вестник \"Гардиън\", който е публикувал негови статии на английски в сайта си. \"Медуза\" има и своя англоезична версия. Какви теми се отразяват? Откакто е създаден, \"Медуза\" с младия си екип отразява горещите събития с кратки и информативни статии, по-специално за политика, социални въпроси и поп култура заедно с кратки любопитни новини. Сайтът публикува и по-дълги материали: разследвания на корупция или репортажи от мястото на събитието на различни произшествия (сравнително рядък жанр в руските медии), разглеждайки отблизо безпокойствата на руската общественост. През 2016 г. сайтът публикува писмо на опозиционера Илдар Дадин, който беше осъден на затвор за организиране на редица неразрешени демонстрации, в което той казва, че е подложен на насилие в затвора. Сайтът е и един от първите в Русия, който се залавя с проверки на факти. През 2017 г. например \"Медуза\" разкри, че показан от президента Владимир Путин видеозапис, за който се твърдеше, че е за руски въздушни удари в Сирия, всъщност е бил на американски бомбардировки в Афганистан. Иван Голунов, който според Иван Колпаков е \"един от най-талантливите разследващи журналисти\", неотдавна публикува разследване за свързани с мрежа за пране на пари в Латвия фирми за микрофинансиране, които са довели до изгонването на над 500 московчани от апартаментите им. Журналистът свързва задържането си с протичащото му в момента разследване на мафиотски организации, които си поделят гробищния пазар, в които се твърди, че участват офицери от службите за сигурност. Имал ли е сайтът \"Медуза\" проблеми със закона? Ръководството на \"Медуза\" твърди, че седалището в Латвия му е спестило натиска на руските власти. Сайтът обаче е бил блокиран в Узбекистан и Казахстан, две централноазиатски страни, за които понякога публикува разследвания, каза миналата година Иван Колпаков. \"Медуза\" стана и обект на спор, когато в края на миналата година Иван Колпаков подаде оставка, след като бе обвинен в сексуален тормоз. Галина Тимченко го върна на същата длъжност през март, предизвиквайки критиките на някои журналисти. Това обаче остава един от редките случаи на сексуален тормоз, които стигат до медийно отразяване в Русия, където вълната #MeToo (движението за борба със сексуалния тормоз на Запад) е имала съвсем ограничено въздействие. /БТА", "date": "2019.06.12", "title": "\"Медуза\" - редакцията, избрала изгнание, за да остане свободна"}
{"url": "https://www.dnevnik.bg/politika/2019/06/12/3923326_s_povod_partiinite_subsidii_sblusuk_na_populizmite/", "text": "Сблъсък на популизмите\" между политическите сили, представени в парламента, ще наблюдаваме през тази пленарна седмица. Така депутат от управляващите описа предстоящото обсъждане колко да бъде субсидията за партиите. От едната страна ще бъде ГЕРБ с предложението на лидера си Борисов за намаляване на сумата до 1 лев, а от друга - ДПС с подкрепа от БСП, с идеята за намаляване на ДДС за хляба, лекарствата и книгите. Вкарваме в парламента закон, с който партийната субсидия ще стане 1 лев,  обяви миналата седмица  премиерът Бойко Борисов при изненадващото си появяване в Народното събрание. Няколко часа по-късно предложението му беше придвижено, след като бе прието от извънредно заседание на бюджетната комисия. Тази седмица то ще се гледа в пленарната зала. Реакцията на премиера и лидер на ГЕРБ дойде, след като Слави Трифонов обяви, че партиите получават  по-голяма субсидия  от полагащата им се. Първият опит субсидията да стане един лев беше  след кампания   на \"Шоуто на Слави\" през 2017 г. Тогава предложението на ГЕРБ  не мина  през парламента и партиите, получили над 1% от гласовете на парламентарните избори, трябваше да продължат да получават по 11 лева на глас. Депутати предвиждат, че предложението за 1 лев за глас няма да мине и сега, но не изключват след консултации и преговори между групите да се стигне до 5-6 лв. ГЕРБ има 95 народни представители, с гласовете на НФСБ и \"Воля\", които вероятно ще са \"за\", се събират 116 от нужните 121 гласа. Ако седмината от \"Атака\" се присъединят, предложението може да успее, но досега не е имало случай всички от мнозинството да са в парламента. Другата партия от управляващите - ВМРО, е за по-ниска, но не и еднолевова субсидия. На сходни позиции е БСП. В лявата партия решиха, че ще правят  дебати за това колко да е партийната субсидия . ДПС се обяви против с аргумента, че ходът е популистки. Ще се водят преговори, мисля, че е най-нормално някъде по средата да се срещнем, коментира депутат от ВМРО, който не иска да бъде цитиран, тъй като партията на Каракачанов все още няма официално решение. В петък заместник-председателят на ВМРО Искрен Веселинов каза, че ще предложат субсидията да е 5 лв. На един популизъм отговаряме с друг, каза депутатът от ВМРО. Според него ходът на Борисов е отговор на предложението на  ДПС и Делян Пеевски да бъде намален данък добавена стойност  (ДДС) за хляб и книги. Към искането за намаляване на ДДС се включи и  БСП . Нереално е в средата на годината да се правят промени на бюджета, каза още представителят на ВМРО. \"Предложението партийната субсидия да бъде намалена на 1 лв. на получен глас и въвеждането на диференцирани ставки за ДДС за някои продукти, както и безплатните услуги в детските градини трябва да се обсъждат в пакет\", каза пред \"Нова телевизия\"  вицепремиерът по икономическата политика Томислав Дончев . \"Такъв е характерът на играта - когато правиш нещо, трябва да се съобразяваш с това, което е от другата страна. (...) Когато някой тласка целия разговор на нивото на популизма, конвенционалните мерки невинаги дават резултат\", каза Дончев. Ще стигнем до някаква друга стойност, е мнението и на депутат от ГЕРБ. Според него свалянето на субсидиите и на ДДС не бива да се прави. Той също предположи, че по време на дебатите ще се стигне до 5-6 лв. за глас. Парламентарната група на ГЕРБ ще защитава предложението на премиера Борисов, но очаква с другите политически сили да бъде на намерен консенсус за решение за по-висока сума. Това се разбра от интервюта на  председателя на бюджетната комисия в парламента Менда Стоянова (ГЕРБ) и депутата от \"Обединени патриоти\" Александър Сиди  (ВМРО) в събота пред БНР. В средите на управляващите коментират, че драстичното намаляването на субсидиите, което се прави с промяна на държавния бюджет и ще влезе в сила веднага, може да е сценарий на Борисов, за да се оставят малките опозиционни партии без пари за местните избори.", "date": "2019.06.12", "title": "С повод партийните субсидии \"сблъсък на популизмите\" предстои в парламента"}
{"url": "https://www.dnevnik.bg/evropa/2019/06/12/3923208_izvun_brekzit_-_kakvi_sa_prioritetite_na_kandidatite/", "text": "След  оттеглянето на Тереза Мей  няколко британски консерватори  заявиха желание  да оглавят партията и да заемат премиерския пост във Великобритания, поемайки задачата да осъществят Брекзит и да заздравят все още дълбоко разделената по въпроса за еврочленството страна. Но,  извън Брекзит , какви са другите приоритети на кандидатите? \"Ройтерс\" представя някои от основните политики, обявени досега от  част от водещите кандидати . Те са подредени според коефициентите на букмейкърите. Борис Джонсън Обещанието му  да вдигне  от 50 хил. на 80 хил. паунда прага за работещите, при който доходите им започват да се облагат с 40-процентен данък, привлече медийното внимание. Настоява и за по-ниски данъци за бизнеса. Обеща още да подкрепи инвестиции в инфраструктура, в сили за поддържане на реда, образование, здравеопазване и защита на околната среда. Настоява за по-високи разходи за отбрана. Джереми Хънт Казва, че иска да направи Великобритания най-подкрепящата бизнеса страна в Европа, като намали корпоративния данък до 12.5%. В момента плановете са той да бъде намален до 17% през април 2020 г. Определи образователната реформа като основната си амбиция в областта на социалната политика и обеща повече финансиране за сектора. Андреа Ледсъм Обеща да реформира системата за финансиране на висшето образование, така че да има достъпно финансиране за студентите, които се включват в по-широка гама обучения. Майкъл Гоув Обеща да разгледа замяната на данък добавена стойност, с който се облагат стоките и услугите, с \"по-нисък, по-опростен\" данък върху продажбите. Освен това обеща да преразгледа закона за конкуренцията и да премахне бариерите пред нови участници на пазара. Иска да въведе базирана на точки система за имигранти по подобие на австралийската. Обеща да инвестира в повторни обучения и образование и в общности, пострадали най-много от деиндустриализация. Саджид Джавид Спомена за възможността за премахване на данъка от 45%, плащан от най-добре платените, твърдейки, че това би увеличило парите в хазната. Предложи фонд за инвестиции в инфраструктура в размер от 100 млрд. паунда, насочен към подобрение на пътищата, железопътния транспорт и широколентовите услуги. Обеща да се фокусира върху образованието, да наеме нови 20 хил. полицейски служители и да замрази данъка върху горивата. Доминик Рааб Каза, че Великобритания трябва да намали данъкa върху доходите за най-ниско платените с 1% на година. Ще започне изследователски програми за чиста енергия. Каза, че ще осигури допълнителни 20 милиарда паунда финансиране за държавната Национална здравна служба (NHS) чрез дългосрочен план. Рори Стюарт Каза, че няма да прави планове за разходи, за които липсва финансиране, нито пък ще обявява непосилни данъчни намаления. Настоява за опростен данъчен кодекс, разходи за инфраструктура в подкрепа на райони извън Лондон и повече средства за училища и полиция. Иска да повиши дела на акциите, притежавани от британците, и възнамерява да продаде правителствения дял в Royal Bank of Scotland. Мат Ханкок Иска намаляване на данъците за работещите хора, \"когато можем да си го позволим\". За най-ниско платените казва, че ще увеличи минималната заплата до две трети от средните доходи, което значи над 10 паунда на час до следващите избори през 2022 г. Ще предложи дългосрочен план за образование, за да бъде следващото поколение обучено за работните места на бъдещето.", "date": "2019.06.12", "title": "Извън Брекзит - какви са приоритетите на кандидатите за премиер на Великобритания"}
{"url": "https://www.dnevnik.bg/evropa/2019/06/12/3923980_hiliadi_chehi_otnovo_poiskaha_ostavkata_na_premiera/", "text": "Хиляди чехи се събраха на протест, за да поискат оставките на премиера Андрей Бабиш и министъра на правосъдието Марие Бенешова, предаде \"Асошиейтед прес\", цитирана от БТА. Протестиращи се събраха вчера в много чешки градове седмица след като  десетки хиляди се включиха  в протест в Прага. Те искат оставката на Бабиш, след като  проект за доклад  на Европейската комисия установи наличието на конфликт на интереси във връзка със субсидии за предишната му бизнес империя. Протестиращите искат и оставката на Бенешова, която според тях може да повлияе на съдебната система в момент, когато  прокуратурата трябва да реши  дали да повдигне обвинения срещу Бабиш за предполагаеми измами, свързани с европейски средства. За 23 юни е насрочен голям протест в Прага, който ще се проведе, ако премиерът и министърът на правосъдието не подадат оставки. Бабиш неведнъж е заявявал, че няма да се оттегли. /БТА", "date": "2019.06.12", "title": "Хиляди чехи отново поискаха оставката на премиера, голям протест се готви за 23 юни"}
{"url": "https://www.dnevnik.bg/evropa/2019/06/12/3923981_italiia_shte_globiava_korabi_s_migranti_koito_vlizat_v/", "text": "Италианското популистко правителство одобри налагането на тежки глоби на кораби, спасяващи мигранти, които нарушат заповедта да стоят извън италиански води, предадоха \"Асошиейтед прес\" и \"Франс прес\". Вътрешният министър Матео Салвини съобщи след среща на кабинета, че е одобрен нов указ. Той ще позволи налагането на глоби от 10 хил. до 50 хил. евро на кораби, ако влязат без разрешение в италиански териториални води. В случай на рецидив се предвижда конфискация на кораба, подчерта Салвини. Същата разпоредба улеснява и полицейските разследвания под прикритие на възможни операции за трафик на мигранти, както и облекчава получаването на разрешение за електронно подслушване на заподозрени трафиканти на хора. Увеличава се и наказанието за агресия срещу представителите на органите на реда. Използването на методи за прикриване на самоличността при протести ще се наказва със затвор от две до три години и глоба от 2 хил. до 6 хил. евро. За употреба на бухалки или бомбички срещу силите на реда ще се налага наказание до 4 години затвор. Предстои указът да бъде одобрен от парламента, където управляващите партии Движение \"Пет звезди\" и \"Лига\" разполагат с мнозинство, отбелязва АФП. След като зае поста вътрешен министър преди една година, Салвини засили италианския надзор над спасителни кораби на неправителствени организации. Броят на потеглящите от Либия кораби на трафиканти на хора намаля, отбелязва АП. /БТА", "date": "2019.06.12", "title": "Италия ще глобява кораби с мигранти, които влизат в нейни води"}
{"url": "https://www.dnevnik.bg/evropa/2019/06/12/3923984_svetut_ne_triabva_da_hodi_v_prosunica_kum_voina_zaiavi/", "text": "Светът преживява дълбока криза и може да е на ръба на война, каза вчера френският президент Еманюел Макрон, цитиран от \"Ройтерс\". \"Мисля, че хаосът е тук. И мисля, че е отговорност на нашето поколение не да чакаме нова война, а да гледаме света такъв, какъвто е\", заяви Макрон в реч по случай стогодишнината на Международната организация на труда (МОТ) в Женева. \"Смятам, че днес ние сме на ръба до време на война, ако не се погрижим. И тази война присъства в нашите демокрации - това е дълбоката криза, през която преминаваме. Можем да изберем да ходим в просъница. Но ако искаме истински напредък, е необходимо да поемем някои сериозни ангажименти\", каза той. Макрон призова за всеобща социална защита и компенсация за хората, чието препитание е заплашено от технологичните и климатичните промени. Според него неравенството подхранва авторитаризма. Избирателите си казват: \"Демокрацията не ни защитава от неравенството, причинено от обезумелия капитализъм, затова нека да затворим границите си, да построим стени и да напуснем многостранния подход\", заяви той, очевидно критикувайки американския президент Доналд Тръмп. Макрон, който се представя за лидер на либерално движение, противопоставящо се на възхода на крайната десница в Европа, призова за глобални усилия във връзка с опасностите от неравенството, безконтролните технологии и климатичните промени. Неговата реч продължи 44 минути, доста по-дълго от изказванията на други лидери, говорили на събитието, включително руския министър-председател Дмитрий Медведев и германския канцлер Ангела Меркел. /БТА", "date": "2019.06.12", "title": "Светът не трябва да \"ходи в просъница\" към война, заяви Макрон"}
{"url": "https://www.dnevnik.bg/na_put/2019/06/12/3923925_taralej_koza_i_chasha_kafe/", "text": "Mipig - така се нарича едно от новите кафенета на Токио. То обаче не е обикновено заведение. Mipig e едно от нашумелите \"кафенета за галене на животинки\", в които стресирани клиенти могат да се отпуснат за половин час в компанията на домашно прасенце и ароматна чаша кафе. Първите трийсет минути престой в кафето Mipig в компанията на сладко животинче струват 6.50 евро. За всеки следващ половин час клиентите заплащат около четири евро. Задължително е да се поръча поне една напитка, като цените започват от 4.90 евро. Освен това домашните прасенца могат да бъдат закупени. Те са доставени от Великобритания и струват по 2400 евро. С котки, гущери, кози срещу стреса Идеята за създаването на пространства, в които хората могат да галят животни, се ражда през 2004 година в Осака. Там се открива първото кафене, в което клиентите могат да си играят с котки. След неговия успех идеята се разпространява и в други градове, а собствениците разширяват концепцията и започват да включват и други видове животни - например таралежи, зайци, кози, гущери. \"Много японци вярват, че близкият контакт с животните оказва лечебен терапевтичен ефект върху човек, който е подложен на голям стрес в ежедневието си\", обяснява Кевин Шорт от университета за информационни науки в Токио. \"Кафенето предлага на хората възможност да се докоснат до животните за ограничен период от време, без да се налага да притежават домашен любимец.\" \"Таралеженото кафе на Хари\" в Йокохама пък може да се похвали с 50 бодливи животинки, както и със сурикати, порове и голям гущер. Животните се намират в заградено помещение. Сурикатите веднага се заиграват с всеки, който влезе при тях. Те обичат да се катерят, да дъвчат връзките на обувките и краищата на дрехите, до които се докопат. Също толкова пъргави са и поровете, затова персоналът на кафенето трябва непрекъснато да внимава да не избягат от заграденото помещение. Таралежите са по-сдържани. \"Тези кафенета вредят на животните\" Много активисти, защитаващи правата на животните, критикуват най-новата мода в Япония. Те протестират срещу кафенета за животински ласки и срещу начина, по който се третират животинките. Много от дивите животни, които живеят в подобни кафенета, умират твърде рано. Те страдат и са подложени на голям стрес поради присъствието на хората, шума и ограничената им свобода на движение, казват защитниците на правата на животните.", "date": "2019.06.12", "title": "Таралеж, коза и чаша кафе"}
{"url": "https://www.dnevnik.bg/evropa/2019/06/12/3923986_es_iska_da_e_po-vliiatelen_i_po-edinen_v_sledvashtite/", "text": "Европейският съюз ще се стреми към защита на гражданите си и наред с това ще стимулира икономиката, ще се бори с последствията от климатичните промени и ще укрепва глобалната си роля. Това се казва в проекта за стратегически дневен ред на ЕС за периода до 2024 г., с който се е запознала агенция ДПА. Документът утвърждава приоритетите за следващата Европейска комисия, която ще започне работа през ноември. Сега  тече надпревара  за поста председател на комисията. Проектът на дневен ред е подготвен за срещата на върха на ЕС, която ще се състои следващата седмица. В него се подчертава, че \"на първо място ние трябва да осигурим целостта на нашето физическо пространство\", извличайки поуки от миграционния натиск през 2015-2016 г. \"Ние трябва да знаем и да бъдем единствените, които решават кой идва на територията на ЕС\", се казва в проекта на документа. В него има ангажименти за борба с тероризма, с кибератаките и с хибридната война. Проектът подчертава и нуждата от справяне с \"екзистенциалната заплаха\" на климатичните промени. Темата беше ключова в кампанията за евровота, на който  Зелените постигнаха възход  в ЕС като последица от неотдавнашните  протести на младежи , настояващи за повече действия в защита на климата. Директорът на отдела за ЕС на организацията \"Грийнпийс\" Йорго Рис обаче разкритикува ЕС, че проектът му за стратегически дневен ред за идните пет години е съвкупност от гръмки слова, вместо да съдържа спешен отговор на най-голямата заплаха за човечеството. В проекта на дневен ред ЕС е призован да бъде по-влиятелен и по-отстояващ правата си на глобалната сцена в момент на несигурност и на промяна в глобалния ред. \"Това налага ние да бъдем по-единни в позициите, които заемаме\", се казва в документа. ЕС трябва също \"да остави отворена вратата\" за нови членове, се посочва в документа. В него се подчертава и нуждата от насърчаване на равнопоставени условия на конкуренция, особено в сферата на търговията, където президентът на САЩ Доналд Тръмп се разграничава от установените правила и използва заплахата на търговските войни, за да получи по-добри условия от търговските си партньори. За икономиката документът призовава ЕС да подкрепя напълно единния пазар и да използва  дигиталната трансформация , за да стимулира икономиката си. В проекта на документа, в който могат да настъпят промени, има и обещания да се подкрепят принципите на демокрация, прозрачност и върховенство на закона - сблъскали се с проблеми в някои страни членки. /БТА", "date": "2019.06.12", "title": "ЕС иска да е по-влиятелен и по-единен в следващите 5 години"}
{"url": "https://www.dnevnik.bg/politika/2019/06/12/3923994_dps_i_peevski_otvrushtat_na_udara_predlagat_partiina/", "text": "Предложението на ГЕРБ няма да подкрепиме, но ще подкрепиме да е 0 лева субсидията.\" Това каза депутатът от ДПС Делян Пеевски при четвъртото му появяване в парламента за две години. \"За нас това е див популизъм, което се предлага. Хубаво е да се изясни какво правят партиите после. За нас това значи фалит на партиите при 1 лв. субсидията. Нормално е, ако ще се променя моделът на финансиране, да бъде 0 лв. и отворено финансиране от американски тип от ясни и прозрачни донори\", каза Пеевски. Той смята, че субсидия от 1 лв. означава фалит на партиите. \"Ако не сменим модела на финансиране, нямаме партии в политиката и всичко ще е собственост на олигарсите. Изборът е на партиите\", каза още Пеевски. След това напусна парламента. Тази седмица предстои \"сблъсък на популизмите\" в парламента при  предстоящото обсъждане  колко да бъде субсидията за партиите. От едната страна ще бъде ГЕРБ с предложението на лидера си Борисов за намаляване на сумата до 1 лев, а от друга - ДПС с подкрепа от БСП, с идеята за намаляване на ДДС за хляба, лекарствата и книгите. Заместник-председателят на парламентарната група на ДПС Йордан Цонев обяви на свой ред, че днес са първите консултации с другите политически партии по предложението Данък добавена стойност да има по-ниска ставка за някои стоки. \"Няма да има намаляване на Данък добавена стойност (ДДС), ако няма гаранции за намаляване на цените\", декларира той. Утре депутатите от движението ще разговарят с производители на хляб и брашно. \"Значи ДДС-то, първо ще има консултации, ако ще има реално намаляване за потребителите, го искаме. Ако няма, за кой го правим? За производителите? Няма смисъл това нещо. Радваме се, че управляващите ни чуха за детските градини, това ще се случи. Искаме безплатни детски градини и финансиране на нови детски градини. Чуха ни за ДДС-то на книгите, от там нататък продължаваме с хляба и лекарствата, ако ще има резултат за гражданите. Ние единствено от това се вълнуваме\", опита се да внесе повече яснота за действията на ДПС и Делян Пеевски. Вкарваме в парламента закон, с който партийната субсидия ще стане 1 лев,  обяви миналата седмица  премиерът Бойко Борисов при изненадващото си появяване в Народното събрание. Няколко часа по-късно предложението му беше придвижено, след като бе прието от извънредно заседание на бюджетната комисия. Тази седмица то ще се гледа в пленарната зала. Освен идеите на ДПС за намаляване на ДДС реакцията на премиера и лидер на ГЕРБ бе предизвикана от Слави Трифонов. Той обяви наскоро, че партиите получават  по-голяма субсидия  от полагащата им се. Първият опит субсидията да стане 1 лев беше  след кампания  на \"Шоуто на Слави\" през 2017 г. Тогава предложението на ГЕРБ  не мина  през парламента и партиите, получили над 1% от гласовете на парламентарните избори, трябваше да продължат да получават по 11 лева на глас.", "date": "2019.06.12", "title": "ДПС и Пеевски отвръщат на удара: Предлагат партийна субсидия от 0 лв. (видео)"}
{"url": "https://www.dnevnik.bg/sviat/2019/06/12/3923978_ne_i_ne_-_chitatelite_ne_iskat_falshivi_novini_no_i_ne/", "text": "Медиите по света - притиснати от технологични гиганти и недоверие в обществото - имат много по-голям проблем: читателите са притеснени от вълната от фалшиви новини, но и не искат да плащат за онлайн съдържание. В България например едва 7% са платили през миналата година абонамент за онлайн новини, като този дял е най-висок (12%) при българите на възраст 18 - 34 години. Дори в развити медийни пазари данните не са мног опо-високи - 8% в Германия, по 9% във Великобритания и Франция, 16% в САЩ. Това е едно от основните заключения в годишния доклад на Института за журналистика на \"Ройтерс\", анализирал тенденциите през 2018 г. за онлайн медиите. Той се основава в значителна степен на онлайн проучване на близо 75 000 потребители от 38 държави. \"Не виждаме никакви признаци мнозинството от хората да са готови да плащат за онлайн новини, макар че мнозина признават, че информацията в интернет често е твърде много и объркваща\", казва Ник Нюман, старши анализатор в института на \"Ройтерс\". Данните сочат, че 55% от анкетираните са притеснени от дезинформацията и този дял на много места се увеличава въпреки усилията на правителства и на социални мрежи да ограничат ефекта от фалшивите новини. Във Великобритания например 75% казват, че са загрижени от това, че трудно различават кое е истинска и кое е измислена новина в интернет, а това е увеличение с 12 пункта само за една година. Близо една четвърт от хората по света (и цели 40% в САЩ) казват, че реагират, като се обръщат към \"по-почтени\" източници на новини (макар че е оставено на анкетираните сами да определят какво влагат в този термин). GAFA ще продължи да унищожава медии Не само че за 20 години е съсипан бизнес моделът заради все по-високата скорост на интернет мрежите и все по-мощните смартфони. Над половината човечество днес има достъп до новини благодарение на връзка със световната мрежа, но в същото време огромна част от приходите от реклама се премести към американските гиганти Google, Amazon, Facebook и Apple (известни още като GAFA). Приходите намаляват, съкращават се служители или цели издателства сменят собственика си, но успешен отговор на проблемите са намерили само шепа големи имена в медиите. Останалите са изправени пред мрачната реалност да изчезнат напълно, тъй като едва-едва са се увеличили потребителите, които през последните 6 години са се абонирали за онлайн издания. В САЩ например след бум на интерес около кампанията и победата на Доналд Тръмп на президентските избори през 2016-2017 г. не последва трайно увеличаване на интереса към платен достъп до новини. Във Великобритания драмата около Брекзит има обратен ефект - една трета от читателите казват, че избягват да четат новини, защото ги потискали и защото не вярват, че написаното е истина. Тук доверието към медиите е паднало от 51% през 2015 г. (годината преди референдума за Брекзит) до 40% днес, защото хората казват, че медии, за които са смятали, че са безпристрастни, не отразяват тяхната гледна точка към събитията. Сходна тенденция има и във Франция, най-вероятно заради протестното движение на \"жълтите жилетки\". Абонаментите отиват при... забавлението Поначало повечето от потребителите разполагат с ограничен бюджет за онлайн абониране. В САЩ например абонатите са предимно заможни и завършили университет, което вероятно обяснява защо са се насочили към \"Ню Йорк таймс\", \"Уолстрийт джърнъл\" или \"Вашингтон пост\". Но в детайлите има скрити \"дяволи\" - според изданието Vox почти 40% от абонаментите на \"Ню Йорк таймс\" са за секциите за готвене и кръстословици. Потребители споделят пред авторите на изследването, че им е писнало непрекъснато да им предлагат абонамент в интернет откъде ли не. Мнозина от тях предпочитат да платят за забавление - Netflix , Spotify, Apple Music и Amazon Prime - и това се оказва новата заплаха за създателите на новини. \"Не е изненада, че новинарските сайтове слизат надолу в списъка, особено този на младежите, когато стане дума за плащане\", казва Нюмън. От участниците в проучването за доклада, запитани в какво биха вложили пари (ако ги имаха) за едногодишен абонамент, едва 7% в групата до 45 години избират новинарски сайт. За сметка на това 37% биха платили за достъп до видео и 15% - до музика. Агрегаторите на новини късат връзката с изданията Нюмън обръща внимание на още един феномен, работещ срещу приходите на редакциите. Това са агрегаторите на новини - Apple News+ например предлага абонамент за частичен достъп до заглавия като TIME, The Atlantic, The New Yorker, Vogue, The Wall Street Journal и Los Angeles Times. Повечето от тези издания са с платен достъп и когато потребителите ги четат през посредник, се отнема пряката връзка с читателите, а рекламодателите нямат нужната информация, за да могат да провеждат през редакциите ефективни тясно фокусирани кампании. \"Въпреки повечето възможности за платено съдържание най-вероятно повечето новинарски сайтове ще оставят свободен достъп заради ниските приходи от реклама на пазар, на който големите технологични платформи държат повечето от козовете\", обяснява още Нюмън. \"Това е мястото, на което конкуренцията ще е най-остра, където е най-застрашена репутацията на журналистиката и където ще са съдбоносни за оцеляването интелигентните стратегии и разнообразяването на източниците на приходи.\"", "date": "2019.06.12", "title": "\"Не и Не\" - читателите не искат фалшиви новини, но и не искат да плащат за истински"}
{"url": "https://www.dnevnik.bg/politika/2019/06/12/3923988_siderov_shte_me_iadosat_i_shte_se_kandidatiram_za_kmet/", "text": "Аз не видях друга партия да излезе на паметника \"Левски\" и да каже: От тука няма да мине едно шествие, което не съответства на българските традиции и християнски ценности. Това обяви в сутрешния блок на \"Нова телевизия\" лидерът на \"Атака\" Волен Сидеров, като отчиташе дейността на партията си, за която чул критики, че не показва гражданска активност. Той не пропусна да отправи упрек и към коалиционния си партньор, като посочи, че вероятно ВМРО работи някъде другаде, където се въртят пари, където има чекмедже, както казвал народът. Сидеров коментира и това, че присъствието на полицията, която охранявала парада, било невиждано и затова е внесъл питане към вицепремиера и лидер на ВМРО Красимир Каракачанов колко са разходите за охрана на проявата. Сидеров заключи, че заради това, че полицаи и жандармерия имало на 15-20 м ,събота била райски ден за джебчии, крадци и престъпници. Според него става дума за необоснован разход, \"да не говорим, че гей парадите не трябва да бъдат разрешавани в центъра на София\". Закани се, че накрая \"ще го ядосат\" и ще се кандидатира за кмет на София с единствена точка в програмата - да се забрани гей парадът в центъра на София. \"И ако взема да спечеля, глей какво става\", допълни той. \"Да не забравяме, че навремето Борисов тръгна от кмет на София\", подчерта той, но на уточняващ въпрос дали това е заявка за идните избори обясни, че \"това, разбира се, е хипотетично\". Сидеров продължи с атаките си към коалиционния си партньор в лицето на министъра на отбраната, като обяви, че потенциалната сделка със САЩ за покупката на изтребители е \"жест към САЩ, но с чупка в кръста\", която опетнява България. Обяви още че така бедна България отваря 4 хил. работни места в богата Америка, като не обясни на какво базира изчислението си. Аз съм ги събрал в тази коалиция, имам правото като политически родител малко да им се поскарам, обясни той критиките си към другите в така наречената малка коалиция, в която влизат още НФСБ и ВМРО.", "date": "2019.06.12", "title": "Сидеров: Ще ме ядосат и ще се кандидатирам за кмет на София"}
{"url": "https://www.dnevnik.bg/sviat/2019/06/12/3923998_otlaganeto_na_izborite_v_albaniia_shte_navredi_na/", "text": "Председателят на Европейската комисия Жан-Клод Юнкер предупреди днес Албания да не отлага насрочените за 30 юни местни избори, за да не възпрепятства очакваното начало на преговорите за присъединяване към ЕС. Той коментира темата на съвместна пресконференция с албанския премиер Еди Рама. Хората не трябва да бъдат лишавани от възможността да упражнят демократичните си права. Не желая да се намесвам, но трябва да има избори, иначе поемането на страната в европейска посока ще бъде отложено, добави той по повод намерението на албанския президент Илир Мета да отмени изборите след месеци на протести срещу правителството. Юнкер посочи, че е настъпил часът за началото на преговори с Тирана, след като албанските власти са предприели поисканите от тях стъпки съобразно волята на хората. По неговите думи над 80 на сто от албанците харесват ЕС и желаят да се присъединят. Председателят на ЕК определи стореното от Албания като \"забележителен напредък\". По неговите думи не трябва да се очаква Албания и Северна Македония да бъдат разделени в процеса на присъединяване към ЕС. Той отново уточни, че все още  има държави в общността, които по вътрешнополитически причини се въздържат да подкрепят  началото на преговорите на предстоящото следващата седмица заседание на Съвета на ЕС. Според ЕК обективната оценка сочи, че Албания е готова да започне преговори, заяви Юнкер. Време е Европа да направи това, което очакваме, след като изпълнихме поисканото от нас, посочи Рама. Началото на преговорите е отгръщане на нова страница, този процес ще отнеме време и ще изисква търпение. Не предприехме промени, защото така иска Брюксел, а заради държавата и нашите деца. Изборите трябва да бъдат произведени навреме и всеки да има възможност да участва, настоя албанският премиер. /БТА", "date": "2019.06.12", "title": "Отлагането на изборите в Албания ще навреди на интеграцията в ЕС, предупреди Юнкер"}
{"url": "https://www.dnevnik.bg/sviat/2019/06/12/3924008_iztichaneto_na_kapitali_ot_ruskiia_biznes_pochti_se_e/", "text": "Опозицията в Судан прекрати националната си кампания на гражданско неподчинение. Снощи в \"Туитър\" една от основните опозиционни организации, Асоциацията на суданските професионалисти, обяви, че започналата в рамките на кампанията обща стачка в Хартум се прекратява, предаде ДПА. Започналата в неделя национална кампания на гражданско неподчинение имаше за цел да принуди управляващия в Судан Военен съвет да предаде властта на гражданско правителство. В понеделник и вторник животът в столицата Хартум беше застинал. Улиците на града бяха празни, а повечето магазини бяха затворени заради стачката. Същевременно из града патрулираха тежковъоръжени автомобили на силите за сигурност и охраняваха публични институции като болниците, летището и министерствата. По-рано вчера Асоциацията на суданските професионалисти заяви, че стачката ще продължи. Вечерта обаче тя обяви, че Военният съвет е понесъл сериозен удар. Суданските военни и опозиционните групи са се споразумели да възобновят преговорите помежду си за съставяне на преходен съвет, съобщи пред репортери в Хартум специалният етиопски пратеник за Судан Махмуд Дирир, цитиран от \"Ройтерс\". Миналата седмица етиопският премиер Абий Ахмед беше в Судан, за да посредничи за уреждане на кризата. Опозицията уточни, че спира стачката от днес до второ нареждане, но призова хората да останат мобилизирани за евентуални последващи действия. Тези стъпки, изглежда, показват смекчаване на позициите, след като преговорите между двете страни се провалиха заради силовото разпръскване на седящ протест на 3 юни, отбелязва \"Ройтерс\". Репресивните действия, при които бяха убити десетки хора, нанесоха удар върху надеждите за преход с демократични избори след свалянето от власт през април на дълго управлявалия президент Омар ал Башир в резултат на неколкомесечни протести. /БТА", "date": "2019.06.12", "title": "Опозицията в Судан прекрати общата стачка и ще продължи преговорите"}
{"url": "https://www.dnevnik.bg/sport/2019/06/12/3923999_triabvashe_li_da_se_sprat_kak_bezmilostna_pobeda_na/", "text": "Шампионът САЩ започна с гръмка и историческа победа защитата на титлата си на  световното по футбол за жени . Американките съкрушиха с 13:0 Тайланд, като пет гола вкара звездата Алекс Морган. Най-голямата победа в историята на световните първенства при жените и мъжете бързо предизвика разнопосочни реакции. Мнозина поставиха въпроса дали американките е трябвало да спрат и да проявят милост към съперника си. Бившият национал на САЩ Тейлър Туелман беше критичен към поведението на отбора. \"Празнуването на головете (като номер 9) оставя кисел вкус в устата ми, както при много от вас. Любопитен съм дали някой ще се извини след мача\", написа той в \"Туитър\", където има 327 000 последователи. Селекционерът на шампионките Джил Елис защити отбора си и подхода му. \"Да показваш уважение към съперника означава да играеш здраво срещу тях. Това е турнир, в който головата разлика е критерий\", заяви тя. По думите ѝ също е важно и отборът да използва подобни възможности, за да натрупа увереност. \"Уважавам Тайланд, говорих с някои от тях и те трябва да продължат с вдигната глава. Това е част от развитието на играта\", добави тя. Рекордьорката по голове за националния отбор на САЩ Аби Уомбах също подкрепи състава. \"За някои състезателки това бяха първи голове на световно първенство и те трябва да са развълнувани. Представете си, че сте на тяхно място. Това е твоята мечта и вкарваш гол на световно първенство. Празнуваш. Бихте ли казали на някой мъжки отбор да не вкарва или да не празнува\", написа тя в \"Туитър\". Състезателката на английския национален отбор и \"Ювентус\" Ениола Алуко прехвърли топката към ФИФА. Според нея парадоксът е, че турнирът е определян за най-оспорвания в историята, а в същото време след разширяването на надпреварата до 24 отбора в нея участват състави като Тайланд, които не са готови. Носителят на \"Златната обувка\" от световното през 1986 г. Гари Линекер използва възможността да се включи с ироничен коментар. \"13:0 за САЩ е крайният резултат. Сякаш Тайланд нямаше късмет да вземе точка, но ако не използваш възможностите си...\" В профила на американския отбор в \"Туитър\" също нямаше никаква милост. \"Ако сте изпуснали един-два гола (което е разбираемо, защото все пак - 13!), имаме и репортаж.", "date": "2019.06.12", "title": "Трябваше ли да се спрат: как безмилостна победа на американките предизвика коментари"}
{"url": "https://www.dnevnik.bg/sviat/2019/06/12/3924013_pomaga_li_himicheskata_kastraciia_v_borbata_sreshtu/", "text": "Джамалудин е бил само на седем години. Той е бил първокласник в държавното начално училище в Депок, южно от Джакарта. След училище детето често се срещало с Джануар, когото то смятало за свой приятел. 35-годишният Джануар и Джамалудин редовно посещавали залата за компютърни игри, където оставали да играят часове наред. Един ден обаче седемгодишният ученик не се прибрал вкъщи. Загрижените родители се обадили в полицията. Полицаите открили малкото момче мъртво в банята на Джануар - пребито, изнасилено и удушено. Престъпления, които разтърсиха цялата страна Джамалудин е най-новата жертва на серия брутални сексуални посегателства срещу деца, която разтърси Индонезия. През последните четири години тамошната Комисия за закрила на детето е регистрирала 16 хил. престъпления над деца, като при повече от половината от тях става дума за сексуални посегателства. Само през миналата година 3000 деца са станали жертва на сексуално насилие, като по-голямата част от извършителите са били членове на семейството, познати или учители. Напоследък на очи се набива все по-голямата дързост на насилниците. През април 2015 г. в Джакарта бяха осъдени двама учители, които са извършили сексуални посегателства срещу много от учениците си. През август същата година на остров Бали беше открит трупът на осемгодишно момиче, изнасилвано от осиновителите си. Два месеца по-късно в Джакарта беше открито тялото на деветгодишно момиче, което е било многократно изнасилвано, преди да бъде убито. Председателят на Комисията за закрила на детето Арист Мердека Сираит отдавна повтаря, че Индонезия се намира в \"извънредно положение на сексуално насилие\", и остро критикува властите, че не подхождат твърдо срещу педофилията. Най-високата присъда за сексуално насилие срещу дете е 15 години затвор. В миналото обаче много от извършителите са се отървавали и с по-леки присъди. Арист Мердека Сираит настоява сексуалните посегателства срещу деца да бъдат категоризирани като тежки престъпления и извършителите да се наказват толкова тежко, колкото и тези, които са били осъдени за корупция, тероризъм и търговия с наркотици. Междувременно и много от юзърите в социалните мрежи започнаха да изразяват огромното си възмущение от бездействието на правителството и настояват за по-твърди мерки срещу насилниците на деца. Явно това дава резултат: президентът на страната Джоко Видодо вече обяви затягане на законите и увеличаване на присъдите. Очаква се скоро той да подпише и декрет за химическа кастрация на осъдените педофили. За разлика от оперативната намеса при химическата се инжектират женски хормони, които потискат образуването на тестостерон и намаляват либидото на мъжа за дълго време. Арист Мердека Сираит, който пледира дори за смъртно наказание в тежките случаи, смята, че химическата кастрация е \"смислено действие, което ще окаже влияние\". Главният прокурор на Индонезия Мухамат Прасетьо заяви, че президентът Видодо възнамерява да въведе тази мярка с декрет. По този начин законът ще влезе автоматично в сила, без да има нужда от гласуване в парламента. Активистите отправят остри критики В Индонезия обаче има и много експерти и правозащитници, които отхвърлят планираната мярка. Организацията \"Амнести интернешънъл\" се позовава на факта, че принудителното даване на медикаменти също представлява нарушение на човешките права. \"Всяко престъпление трябва да бъде наказано. Но това трябва да става в унисон с Хартата за човешките права на ООН, при използването на легални и подходящи средства\", казват от организацията. Това мнение се споделя и от Сити Ноор Лайла от индонезийската Комисия за човешките права. Още повече че Индонезия е подписала Международната конвенция срещу изтезанията и нарушенията на човешките права още през 1998 година. Експертът от Института за реформа на наказателното право Супрайди Едионо твърди, че химическата кастрация по никакъв начин не помага в борбата срещу причините за сексуалните посегателства срещу деца. Той настоява за интензивни психологически грижи за осъдените педофили, както и за обхватни мерки за превенция. Много малко държави в света провеждат химическа кастрация. Сред тях са Северна Корея, Молдова, Русия, Естония, както и някои американски щати. Наскоро Малайзия и Индия също подеха подобни законодателни инициативи.", "date": "2019.06.12", "title": "Помага ли химическата кастрация в борбата срещу педофилията"}
{"url": "https://www.dnevnik.bg/evropa/2019/06/12/3923989_jan-klod_junker_za_silata_da_kazvash_ne_celuvkata_s/", "text": "Председателят на Европейската комисия Жан-Клод Юнкер обобщи работата си като ръководител на институцията в пространно интервю за изданието \"Политико\", излъчвано на живо. Юнкер за пръв път призна, че през 2014 г. е предпочитал да оглави Европейския съвет вместо Еврокомисията. По неговите думи начело на ЕК му се е налагало да работи по 18 часа на ден, докато дейността на председателя на Европейския съвет била на непълно работно време. \"Председателят на комисията не е този, който взима крайните решения, това е Съветът на министрите, това е Европейският съвет. По-лесно е да имаш работа на непълно, отколкото на пълно работно време. Председател на Комисията? Това са 18 часа на ден. Председател на Европейския съвет? По-малко.\" Силата ми е във воденето на преговори, добави Юнкер. За отношенията с правителствата в ЕС отбеляза, че се е налагало да казва \"не\", както и че се е постарал да не бъде възприеман като дългата ръка на Европейската народна партия. \"Никой не ме е молил да остана втори мандат начело на ЕК. Председателят на комисията става роб на държавите. Не искам да бъда секретарката на ЕС. Председателят трябва да бъде независим, а не на разположение на правителствата. Отказах се открито преди три години от втори мандат, за да не ми бъде оказван голям натиск, макар че все пак имаше опити\", заяви Юнкер. Той съобщи, че е отхвърлил шестима кандидати за еврокомисари преди пет години, а 10 кандидати е предложил сам. Юнкер поясни, че досега не е казвал това, за да се избегнат вътрешнополитически последици. Настоя за ограничаване на броя на еврокомисарите, като според него те трябвало да бъдат \"повече от 17 и по-малко от 20\". Отбеляза, че това решение е в ръцете на Европейския съвет. Юнкер отново настоя правителствата да не изпращат еврокомисари за четири месеца до назначаването на новата Европейска комисия. По неговите думи заместниците биха стрували по един милион евро на бюджета на ЕС и би следвало поне да се откажат от правата си на доживотна еврокомисарска пенсия. Изрази очакването германският канцлер Ангела Меркел да удържи на думата си и да не заеме пост в ЕС, посочва БТА. \"Не целувай Доналд Тръмп\" За Доналд Тръмп коментира, че имат добри лични връзки и изрази недоволство от някои европейци, че постоянно го критикуват. \"Той заслужава уважение, защото е президент на САЩ. И не трябва да съпровождаме делата му с гадни коментари от европейска страна.\" Посочи, че е развил добри отношения с американския лидер, говорейки с него без заобикалки. \"Трябва веднага да започнете по същество. Никакви поеми. Никакво описание на пейзажа, макар понякога в отношенията със САЩ да трябва да опишете европейския пейзаж, защото този пейзаж не е много познат за нашите американски приятели. Да кажете \"Добре, съгласен съм. Не съм съгласен. Грешите. Прав сте\". И американецът, президентът на САЩ, не е свикнал събеседниците му да му казват: \"Не сте прав, господин президент, Доналд.\" Той цени това.\" Юнкер разказа, че когато миналата година се готвел да се срещне с Тръмп във Вашингтон, съпругата му го посъветвала: \"Не целувай Доналд Тръмп.\" В крайна сметка имаше целувка, но по думите на Юнкер Тръмп е бил този, който го е целунал. Съжаление за Великобритания Юнкер отново заяви, че  който и да бъде избран  за следващ премиер на Великобритания, постигнатата сделка с ЕС не подлежи на предоговаряне. \"Ценя Великобритания възможно най-високо, дължим на британците много - нямаше да сме тук без тях. Съжалявам само, че бях помолен от премиера Дейвид Камерън ЕК  да не се меси  в кампанията за референдума. Така се откри място за разпространението на всякакви лъжи, смешки, откъснати от действителността\", коментира Юнкер, като отказа да изрази предпочитание кой да бъде следващият британски премиер. \"Не ми харесва това, което се случва, нито фактът, че има надпревара за нов премиер. От месеци оставам с впечатлението, че основният интерес за британското политическо общество бе как да бъде сменена Тереза Мей, а не как да се намери споразумение с ЕС.\" По неговите думи Северна Македония е изпълнила всички поставени изисквания, за да започне преговори за присъединяване към ЕС. За Албания той бе по-сдържан и посочи, че според Еврокомисията Тирана е предприела \"поисканите стъпки\". Като съжаление за несвършена работа в мандата си Юнкер посочи липсата на решение по въпроса за Кипър. Бяхме много близо до решение, но изведнъж всичко се изпари, поясни той. Юнкер каза, че ЕС няма нужда от по-големи цели за опазването на природата, а трябва да изпълни вече приетите решения. Добави, че Европа остава твърде зависима от двустранната търговия, която осигурява 36 милиона работни места. ЕС никога не е бил толкова влиятелен, колкото в последните пет години, заяви председателят на Еврокомисията и допълни, че ще напише книга за престоя си начело на комисията. За социалните мрежи и ишиаса В интервюто Юнкер сподели, че не ползва социалните медии, за да избегне болезнени коментари, включително обвинения, че е пиян или корумпиран. Думите му, които се отнасяха за \"Туитър\", бяха по повод въпрос за Тръмп. \"Въпреки че той е специалист по туитове, аз никога не ги чета, защото не следя социалните мрежи, защото не ми харесва ден след ден да разбирам, че съм пиян, че съм корумпиран, че съм никой.\" По повод  залитането му  миналото лято на срещата на НАТО, което бе повод за спекулации, че е употребил алкохол, той каза: \"Това ме подразни, защото все още имам спазми от ишиас. Изпитвам силна болка и по време на тази среща на НАТО имах крампи на краката и след това, разбира се, паднах. Изглеждаше сякаш съм тотално пиян, което, разбира се, британските медии обожават.\" Силата да казваш \"не\" Юнкер защити процеса с т.нар.  водещ кандидат  (за председател на Европейската комисия) и каза, макар и без много ентусиазъм, че би искал кандидатът на неговата консервативна Европейска народна партия, германецът Манфред Вебер, да го наследи на поста. По думите му който и да заеме позицията, трябва да знае как да казва \"не\". \"Мисля, че бях прав понякога да казвам, не твърде често, \"не\" на национални правителства. Трябва да имате някакъв вид авторитет, за да кажете \"не\" и въпреки това да бъдете подкрепен от националните правителства. Ако винаги се предавате, когато премиер ви повика – било то от Берлин, Париж, Лондон или Рим, или където и да е, или Братислава, или Рига, ако винаги се предавате, изчезвате в мъглата на зле организираните междуинституционални отношения.\" Попитан какво ще прави на 1 ноември, деня, в който напуска досегашния си пост, Юнкер отговори: \"Ще мога да дишам.\"", "date": "2019.06.12", "title": "Жан-Клод Юнкер за силата да казваш \"не\", целувката с Тръмп и защо не ползва \"Туитър\""}
{"url": "https://www.dnevnik.bg/evropa/2019/06/12/3924017_makron_bi_podkrepil_merkel_ako_tia_reshi_da_se/", "text": "Френският президент Еманюел Макрон заяви вчера в интервю, че ще подкрепи германския канцлер Ангела Меркел, ако тя се кандидатира за наследник на Жан-Клод Юнкер на председателския пост в Европейската комисия, предаде \"Ройтерс\". В интервю за швейцарската френскоезична телевизия Ер Те Ес Макрон посочи в отговор на въпрос дали ще подкрепи евентуална кандидатура на Меркел, че не може да говори от нейно име. \"Но ако тя иска това, ще я подкрепя\", каза той. \"Разбира се, че ще го направя, на първо място, защото смятам, че се нуждаем от някого, който е силен като личност. Европа се нуждае от нови и от силни лица, затова се нуждаем от личности, които да въплъщават тези качества\", допълни френският президент. Макрон и отиващият си председател на Европейския съвет Доналд Туск са сред тези,  които искат  жени  да заемат  два от четирите овакантяващи се тази година висши постове в евроинституциите - председателските в ЕК, Европейския съвет и Европейския парламент и този на върховния представител за външната политика и сигурността на ЕС. \"Нуждаем се от паритет\", заяви Макрон пред Ер Те Ес. Германският лидер е казвала, че ще се оттегли от политиката, след като през 2021 г. приключи четвъртият й мандат. Но някои в съюза се надяват тя да размисли с оглед на големия й опит и ангажираността й към ЕС. По-рано в Брюксел Юнкер, чийто мандат завършва на 31 октомври, беше попитан дали смята, че Меркел би променила решението си и би се кандидатирала за висш европейски пост. \"Не смятам\", отговори той. Макрон и Меркел произнесоха речи вчера в Женева на конференцията на Международната организация по труда. Двамата обаче по график не са имали планирана двустранна среща, казаха дипломати от двете делегации. /БТА", "date": "2019.06.12", "title": "Макрон би подкрепил Меркел, ако тя реши да се кандидатира за висш пост в ЕС"}
{"url": "https://www.dnevnik.bg/bulgaria/2019/06/12/3924015_kratki_novini_wwf_pusna_nad_20_hil_esetri_po_dunav/", "text": ". Втори ден граждани протестираха срещу забраната \"хавлия върху дюните\" За втори пореден ден пред Народното събрание се състоя протест срещу промените в Закона за устройството на Черноморското крайбрежие. Представители на природозащитни организации, обединени в инициативата \"Бетономорие\", негодуват срещу забраните за поставяне на плажни принадлежности върху дюни без да се предвиждат наказания за строителството в тях. Утре депутатите ще обсъждат измененията на първо четене. Към природозащитниците се присъединиха и представители на инициативен комитет \"Лозенец\", обединени срещу строителството на 120-метровата сграда \"Златен век\" в едноименния софийски квартал. Румен Радев се срещна с шеф на оператор на пристанища от Дубай Държавният глава Румен Радев обсъди перспективите за утвърждаването на България като регионален логистичен център за пренос на стоки от Азия към Европа със Султан Ахмед бин Сулайем, главен изпълнителен директор на пристанищния оператор Dubai Port World, съобщи прессекретариатът на президента. В съобщението гостът е определен като \"един от най-влиятелните бизнесмени от Обединените арабски емирства\". Срещата между двамата е в резултат на участието на българския президент в Петербургския икономически форум, по време на който Румен Радев отправи покана към представителите на бизнеса да инвестират в България. Компанията има интерес да инвестира в български пристанища, включително по Дунав, и да създава високотехнологични логистични центрове. Бедственото положение в Стражица е отменено Днес в 16 ч. бедственото положение в Стражица и селата Камен и Нова Върбовка след обилните валежи беше отменено. Това съобщи областният управител на Велико Търново проф. д-р Любомира Попова, цитирана от \"Фокус\". \"Преди обяд бях на място, положението се нормализира, тъй като валежите вече спряха. Пожарната денонощно източваше язовира \"Чешме дере\" в село Камен и нивото му е спаднало с повече от метър-метър и половина и е под критичното ниво, няма опасност от преливане\", заяви Попова. Кабинетът прие правилник за работата на Националния съвет за хората с увреждания Правителството прие Правилник за дейността и организацията на работа на Националния съвет за хората с увреждания, реда за признаване на национална представителност на организациите им и контрола за спазването на критериите за национална представителност. Правилникът е съществена част от действащата от началото на 2019 г. нормативна уредба, която урежда сътрудничеството в областта на политиката за правата на хората с увреждания. Болните от Спинална мускулна атрофия вече могат да се лекуват и в България За първи път в България започна лечение на спинална мускулна атрофия с единственото налично на пазара лекарство \"Спинраза\". Днес в \"Александровска болница\" екип, начело с проф. Ивайло Търнев, преля лекарството на 15-годишно момче с това заболяване. Доскоро пациентите със спинална мускулна атрофия трябваше да пътуват до чужбина, за да получат вливания от скъпото лекарство, което в момента е и единственото известно лечение на заболяването. Лечението със \"Спинраза\" е одобрено преди около две години от Европейската агенция по лекарствата, то се прилага вече в почти всички европейски страни. Родители на деца с рядкото заболяване водиха продължителна битка и протестираха пред властите с настояване лечението да е достъпно и в България. През януари здравното министерство направи възможно болните да получават лечение и в България. Засега обаче скъпото лекарство се покрива от здравната каса само за деца. Кабинетът отчита 21 хил. заловени от общините кучета През миналата година са заловени 21 721 кучета, от които 3 872 са осиновени. Най-голям е процентът на осиновени кучета в областите Бургас, Добрич, София град, Стара Загора и Русе. Това съобщава правителствената информационна служба след заседанието на кабинета, на което е приет отчет за изпълнение на общински програми за овладяване на популацията на безстопанствени кучета за периода януари-декември 2018 г. Регистрираните приюти са 52, с 5 повече от 2017 г. Общият брой на преброените бездомни кучета е 26 199. Само 10 от 265 общини в страната нямат приети общински програми за овладяване популацията на кучетата, се посочва в съобщението. Държавата няма да гарантира проекти през 2020 г.  Това реши правителството да се запише в проектобюджета за 2020 г. Причината е, че няма постъпили от ресорните министерства нови проекти, които да се съфинансират или за които държавата да даде гаранции. Правителството реши и в проекта за бюджет за следващата година да бъде предвидена възможност за издаване на държавна гаранция по споразумение между Световната банка и Фонда за гарантиране на влоговете в банките за осигуряване на достъп на Фонда до инструмент за условно финансиране в размер до 350 млн. eвро. Кабинетът освободи София Пенева от Комисията по прозрачност Пенева е отправила молба за освобождаване поради предстоящ продължителен отпуск за временна неработоспособност. На мястото й за член е определена Веска Гергова, главен юрисконсулт в дирекция \"Правни, административно-финансови дейности и управление на качеството\" на Изпълнителната агенция по лекарства. Комисията е създадена по Закона за лекарствените продукти в хуманната медицина. \"Барс\" АД ще проучва строителни материали в площ \"Кармелика\" Това реши правителството. Тя е разположена в землището на с. Веселиново, област Шумен. Разрешението за проучване се предоставя за срок от една година. През този период \"Барс\" АД ще вложи минимум 19 хил. лв. в проучвателните дейности. WWF пусна над 20 хил. есетри по Дунав Над 20 000 тримесечни рибки от критично застрашения вид руска есетра поеха своя път от Белене през делтата на Дунав до Черно море, съобщи организацията. Руската есетра е сред последните четири есетрови вида, които все още се срещат в Дунав. Международният съюз за защита на природата класифицира есетрите като най-застрашената група от видове в света. Затова в продължение на много години  \"WWF България\" работи за опазването на техните естествени местообитания . През 2014 и 2015 г. тя стана първата природозащитна организация, която извърши зарибяване на Дунав, като пусна в басейна на реката 50 хил. есетрови риби. \"Напоителни системи\" зариби язовир \"Шумен\" 400 хил. петдневни личинки от четири вида риба са пуснати в язовира, който се стопанисва от дружеството. Пуснати са по 100 хил. личинки шаран, бял толстолоб, пъстър толстолоб и амур. Зарибяването има за цел да подобри генофонда на водоема. В зависимост от условията на живот за една година личинките могат да наддадат от 500 г до килограм. Чрез зарибяването по естествен начин се предпазва язовирът от заблатяване.  77-годишна жена е нахапана от питбул в монтанско село По данни на МВР това е станало на 11 юни при преминаване пред частен имот. Жената е откарана в болница, където е установено, че е счупена шийката на лявата тазобедрена става, което вероятно е станало при падането след нападението. От проведените оперативно-издирвателни мероприятия служители на участъка в Якимово са установили собственичката на кучето – 31-годишна местна жителка. Взети са незабавни мерки за обезопасяване на района и недопускане възникването на последващ инцидент, като кучето е прибрано от собственичката. ", "date": "2019.06.12", "title": "Кратки новини: Лечението на Спинална мускулна атрофия вече е възможно и в България"}
{"url": "https://www.dnevnik.bg/biznes/2019/06/12/3924027_samo_dve_sa_ofertite_v_turga_za_350_mln_lv_po_traseto/", "text": "Само два кандидата подадоха оферти в търга на \"Булгартрансгаз\" на стойност 350 млн. лв. за изграждането на две компресорни станции за продължението на \"Турски поток\" през България. Единият от кандидатите е консорциум \"Расово-Провадия КС\" с водещ партньор дистрибуторът на климатични системи \"Климатроник\" ЕООД и участници украинско, беларуско и испанско дружество. Другият е обединение между българската ГБС и германската Ferrostaal, съобщава  \"Капитал\" . \"Булгартрансгаз\" бърза с провеждането на тази процедура, тъй като въпросните компресори са необходими, за да може още от следващата година руският природен газ да бъде транспортиран по част от съществуващите сега газопроводи между Провадия и Полски Сеновец (Великотърновско). Последното се налага, тъй като за начало ще бъде построен само участъкът на \"Турски поток\" през България от сръбската граница до Полски Сеновец, посочва изданието. Важна подробност при тази обществена поръчка е, че \"Булгартрансгаз\" ще осигури само авансовите плащания, докато основната част от финансирането ще е ангажимент на изпълнителя. Едва след въвеждането на компресорите в експлоатация и получаването на първите приходи от транзит на природен газ държавната компания ще започне да изплаща инвестицията.  Основните дейности, включени в обществената поръчка, предвиждат изработване на инвестиционен проект, доставка на материали, оборудване и строително-монтажни работи на две компресорни станции. ", "date": "2019.06.12", "title": "Само две са офертите в търга за 350 млн. лв. по трасето на \"Турски поток\" през България"}
{"url": "https://www.dnevnik.bg/analizi/2019/06/12/3924031_publichniiat_linch_nad_dete_i_semeistvoto_mu_samo/", "text": "• Едно семейство усеща, че детето му се променя. • Семейството разбира, че не може да се справи само. • Семейството се обръща за помощ към институциите. По-точно бащата подава сигнал в ДАНС. А майката показва комуникацията на детето с човек от ИДИЛ, която е намерила. • Институциите започват разследване. Психолог започва работа с момчето. • Момчето е 16-годишно, от добро семейство, с добри възможности. • Момчето преживява свои вътрешни драми, проблеми на семейството и проблеми от заобикалящия свят, като комуникира с непознат по интернет. •  • Момчето се разследва и съди в нормален съд, до други престъпници. • Данните на момчето и семейството му - имена, адреси, училище, работа и т.н. \"изтичат\" и ПИК, а и някои други медии, ги публикуват. • Държавната агенция за закрила на детето се самосезира и започва проверка на тези медии. . Семейството е много важен фактор в развитието на децата. Но не единствен. И не може да бъде единствен. Няма капацитет за това. Да се говори как семейството е единствен фактор в живота на децата, а институциите нямат значение, е крайност. И ни разделя на семейни кланове.  Да се говори как институциите са единствен фактор, е крайност. И близо до тоталитаризъм.  Често родителите си имат много други задачи в живота. И не успяват да решат всички проблеми на децата. Институциите само помагат в подобни гранични случаи.  Особено когато става дума за силно влияние на наркотици, насилие, секти, радикализиране, банди и много подобни казуси, застрашаващи живота и здравето на детето. Понякога семейството просто няма капацитет и сила да се справи с всички тези заплахи.    Никой не е искал и няма да иска взимане на детето и извеждане от семейството.  Едно объркано момче, с явно загрижено семейство, е залитнало по крив път, но не е направило престъпление. Има огромен шанс ситуацията да се нормализира и всички да имат добър и пълноценен живот занапред.  Ако имаше \"детски съд\", казусът с момчето щеше да се гледа в него. А не в нормалния съд, между престъпници. Кое е по-добро за момчето? Това е във връзка с \"ювеналната юстиция\". . Ако правата на момчето бяха приоритет, някои сайтове щяха да се притесняват повече да разгласяват личните му данни. Публичният линч над дете и семейството му само задълбочава драмата и не е в тяхна полза по никакъв начин. . Всички се надяват на намеса на институциите, защото ние сме нормална правова държава, а не сбирщина от семейни кланове.  Формулирането на всеки един документ, било то стратегия, конвенция, закон, подзаконов акт или друго, е изключително важна задача. Институциите трябва да подхождат отговорно и да прецизират всяка дума.  Комуникацията на всеки един подобен документ е още по-важна. Ако хората не разбират какво им се предлага, може да попаднат под манипулацията на всевъзможни измамници. . Ролята на много НПО-та е да бъдат посредници в процеса на комуникация между гражданите и институциите. . Общото разбирателство е най-важното, за да продължим напред като общество. България е нормална светска държава и текстове от религиозни книги нямат място при дефинирането на правата и задълженията на граждани или институции.  Липсва нормален разговор, че в днешния свят има огромни пропасти между поколенията. И често те не се разбират. . Липсва нормален разговор, че в съвременното училище трябва много добра работа на психолози.  Липсва нормален разговор, че в съвременния динамичен свят трябва подкрепа за семействата. Дано момчето не е загубено съвсем и успее да събере живота си. Дано семейството му намери сили и подкрепа да продължи живота си. Дано институциите оценят всички грешки, които направиха. И вземат мерки за връщане на доверието на хората. Дано всички ние оценим ситуацията и си направим изводи. Животът много често ни поднася изненади. Защото не се развива според нашите очаквания. Както имаше една поговорка: Животът е това, което се случва, докато ние си правим други планове. Дано имаме колективната мъдрост заедно да продължим.", "date": "2019.06.12", "title": "Публичният линч над дете и семейството му само задълбочава драмата"}
{"url": "https://www.dnevnik.bg/sport/2019/06/12/3924022_dominik_tiim_iska_da_se_pomiri_sus_serena_uiliams_v/", "text": "Финалистът от последните два сезона на \"Ролан Гарос\" Доминик Тийм се надява да се помири със звездата на женския тенис Серена Уилямс. В знак на добра воля той предложи двамата да участват в турнир на смесени двойки. Двамата  се оказаха в центъра на напрежение по време на \"Ролан Гарос\" . Докато говореше по време на пресконференция след поредната си победа, австриецът беше помолен от организаторите да се премести в по-малка зала, тъй като току-що отпадналата Уилямс трябва да получи достъп до основната. Тогава Тийм се ядоса много и заяви, че американката е проявила лош характер. \"Вероятно това не е била грешка на Серена. Намирам постиженията ѝ за невероятни, изключителни. Бих искал да изчистим отношенията си с нея на смесените двойки на \"Уимбълдън\" или на US Open\", каза Тийм. Австриецът добави, че е забавно как подобно неразбирателство се е получило на \"Ролан Гарос\". \"Това, което не разбирам, е как се раздуха толкова много.\" Тийм, чиято сила е на червени кортове, се надява да подобри представянето си на \"Уимбълдън\". До момента той никога не е стигал до четвъртфиналите.", "date": "2019.06.12", "title": "Доминик Тийм иска да се помири със Серена Уилямс в турнир за смесени двойки"}
{"url": "https://www.dnevnik.bg/sviat/2019/06/12/3924032_sblusuci_i_protesti_v_honkong_otlojiha_debat_za_plana/", "text": "Десетки хиляди жители на Хонконг се събраха преди дебат за спорен законопроект, позволяващ екстрадиция в Китай, Макао и Тайван, който трябваше да се обсъди днес, съобщи \"Гардиън\". Текстът ще се разгледа от законодателния орган в \"по-късен\" момент, който \"ще се определи допълнително\", казаха властите. Според Би Би Си, макар да не е съобщавана официална причина, продемократично настроените депутати свързват отлагането на дебата със събралото се множество пред законодателния съвет, заради което поддържащите Пекин (които подкрепят и законопроекта) не са успели да влязат в сградата. Демонстрантите обаче останаха на улицата с аргумента, че нямат доверие на правителството и се опасяват, че дебатът може да бъде насрочен веднага след като протестът приключи. По-рано днес полицията използва водни оръдия и лютив спрей, за да разпръсне протестиращите, които използваха чадъри, за да се защитят, пише британският вестник. Според него събралите се участници изглеждат готови за дълъг протест. Преди малко местен журналист публикува снимки, на които според него се вижда, че полицията е използвала и сълзотворен газ. Непотвърдена информация от местни медии говори за изблици на насилие и дори изстрели в множеството. Протестиращите са предимно \"млади хора и студенти\", съобщава Би Би Си. Един от тях, цитиран от британския обществен оператор, казва, че ще остане на улицата, докато губернаторът Кери Лам не \"промени решението си\". Преди няколко дни организаторите  успяха да свикат демонстрация, която обявиха  за най-голямата от десетилетия, в полуавтономния Хонконг, за да се обявят срещу промените, които биха позволили екстрадиция в континентален Китай. Оценките на демонстрантите и различни организации сочат, че в този протест може да са се включили над милион души, или една седма от населението на Хонконг. Пекин свързва организацията с \"чужди сили\". Протестиращите, блокирали центъра на Хонконг, трябва да се разпръснат и да спазват закона, предупреди по-рано днес висш правителствен служител, цитиран от \"Франс прес\". Това бе първата официална реакция на властите относно демонстрациите в Хонконг срещу спорния законопроект. Според полицейски служител, цитиран от Би Би Си, протестиращите са преминали границата на мирните протести и е по-добре да се разотидат, за да не бъде използвана сила срещу тях. Матю Чън, заместник на главния администратор на Хонконг Кари Лам, прикани във видеообръщение демонстрантите да деблокират движението по улиците край правителствените сгради и да се оттеглят. \"Призовавам освен това събралите се граждани да проявят максимална сдържаност, мирно да се разпръснат и да не предизвикват закона\", каза той. Съгласно принципа \"една държава, две системи\", позволил предаването на британския Хонконг в китайски ръце през 90-те години, територията пази независимост на съдебната и икономическата си система, има и собствен законодателен орган. Това се отнася и за свободата на словото и мирните събрания, силно ограничени в континентален Китай. Тези отстъпки ще са в сила 50 години от предаването (до 2047 г.) и не е ясно какво ще се случи след това.", "date": "2019.06.12", "title": "Сблъсъци и протести в Хонконг отложиха дебат за плана за екстрадиция в Китай"}
{"url": "https://www.dnevnik.bg/evropa/regioni/2019/06/12/3924044_ohljuvi_po_varnenski/", "text": "Ако сте чували за село Българево, то е било по две причини - видели сте го на картата на път за нос Калиакра или сте отишли до фермата за миди \"Дълбока\". Има обаче и трета, по-неизвестна причина да минете през това малко село до Каварна. През 2010 г. в селото е създаден сравнително необичаен за района бизнес - малка семейна ферма за охлюви \"Еко-Телус\". Собствениците са Емилия и Пенчо Петкови, които специализират в отглеждането на охлюви от вида Helix Aspersa Maxima и по техни думи фермата им е третата по големина в България, разказва \"Капитал\". За да добиете представа какво значи това, ето ви числа - в имота, който е голям близо 5 дка, се отглеждат над 1.5 млн. охлюви. Цялата продукция се консумира в прилежащия ресторант. Фермата \"Еко-Телус\" е отворена за туристи, а семейство Петкови от миналата година предлага и собствени козметични продукти с концентрат от слуз на охлюви.  Фирмата успява да получи финансова инжекция по мярката \"Млад фермер\" на Програмата за развитие на селските райони в миналия програмен период и така на два пъти се спасява от фалит. Донякъде това финансиране от общо 50 хил. лв. заедно с волята на семейство Петкови успява да запази бизнеса вече девет години. От друга страна, бъдещо европейско финансиране може да помогне за подобряването и разширяването на нишата им с козметични продукти с модерна технология от Франция.  Как се прави бизнес с охлюви За подобен бизнес е необходимо едно ключово качество - търпение. Идеята за ферма се заражда още през 2008-2009 г., разказва Пенчо Петков. По негови думи тогава в България има охлювъден клъстер, който лансира идеята, че от бизнеса могат да се правят лесни и бързи пари. В този период много предприемачи създават собствени ферми, но бързо след това фалират заради нереалистични очаквания. Семейство Петкови също са едни от тези, които се запалват по идеята, но не стават част от общата тенденция именно заради търпението и способността да издържат финансово. \"Печалбата идва след втората-третата година, когато се завърти колелото\", казва Петков. Започват с първоначална инвестиция 80 хил. лв. и с концепцията за ферма за производство и отглеждане на охлюви по френски метод. \"Най-разпространени са два метода за отглеждане на охлюви - френски и италиански\", обяснява Петков. Френският метод има по-добри добиви, но е и по-скъп, тъй като изисква инвестиция в зала за репродукция и инкубатори, докато при италианския родителите се пускат във фермата, където се чифтосват, снасят и раждат. Идеята е за френски добив, а мястото в Българево, на което в момента е разположена фермата, е семейно и се оказва подходящо за отглеждането на охлюви. Така през 2010 г. \"Еко-Телус\" вече е реалност. Фермата се намира на половин километър от черноморския бряг и тази непосредствена близост прави климата подходящ за отглеждането на охлюви. \"На мястото има морски климат, голяма влажност и предимството е морето, и фактът, че местността е част от \"Натура 2000\", което я прави чист район\", разказват Петкови.  Още в началото Петкови се насочват към пазара извън България - основно във Франция, като първата година успяват да направят два големи износа. На първо време работят с логистични фирми, но впоследствие купуват собствен транспорт с помощта на европейско финансиране и дори започват да изкупуват чуждо производство. И точно когато всичко върви по план, бизнесът им претърпява два поредни удара.  Два нокдауна и пак на крак  Първият е през 2013 г., когато техен камион катастрофира край Виена и губят над 5 т продукция. Вторият идва на следващата година - 2014 г., след като всички малки охлюви се давят в порой. \"При втория фалит бях готов да се откажа, но жена ми ме убеди, че трябва да стана и да продължа, спомня си Петков. Тогава през 2015 г. изключително трудно и с последни усилия се опитахме да възродим бизнеса и превърнахме фермата в туристическа атракция.\" Спасението \"Млад фермер\" До момента във фермата са инвестирани около 300 хил. лв., като 50 хил. лв., или цяла една шеста от парите, семейство Петкови получават по мярка \"Млад фермер\" по Програмата за развитие на селските райони, съфинансирана от Европейския земеделски фонд за развитие на селските райони. Същата мярка я има не само по програмата, но и от директните плащания на субсидиите, които отново са част от кохезионната политика на Европейския съюз и разплащателна агенция за тях е Държавен фонд \"Земеделие\". Любопитното е, че не е било необходимо да отделят твърде много време, за да търсят финансиране или да проучват. \"Всеки от тази сфера (земеделската - бел. ред.) знае, че има програми и проекти от кохезионната политика на ЕС\", уточнява Пенчо Петков. Семейството кандидатства за финансиране през 2012 г., през миналия програмен период, като и двамата са впечатлени от това колко лесно и гладко протича процесът. \"С жена ми написахме бизнес проекта си за една вечер, сглобихме нещата добре. Вярно е, че чисто математически имахме грешки, но пък те бяха коригирани от служителите на разплащателната агенция Държавен фонд \"Земеделие\", които бяха много толерантни и така с лекота се случиха нещата\", разказва Пенчо Петков. Той смята, че донякъде от полза е било това, че бизнесът е бил изграден към този момент, когато са подали кандидатура с проекта си. \"Не срещнахме пречки, напротив\", казва Петков.  През 2012 г. получават първата порция плащане - 50% при одобрението на проекта. \"Самият проект по мярката \"Млад фермер\" е за увеличаване на икономически единици и за разширяване на стопанство. Нашето стопанство беше достатъчно голямо и ние нямахме необходимост да го разширяваме. Аз вече бях инвестирал собствените си пари\", казва Пенчо Петков. Тъй като към този момент бизнесът е изграден и съществува, Петкови използват финансирането за закупуването на хладилен транспорт, който представлява превозно средство, тежко 8.5 тона. \"Този хладилен транспорт ни даде свободата да доставяме готовата ни продукция в чужбина. Става дума за Белгия и Франция\", каза Петков. Оттогава са спрели с износа, тъй като вече са набрали скорост тук и искат да развиват българския пазар на продуктите. \"Тази помощ от \"Млад фермер\" беше добра финансова инжекция в този момент. Като цяло кохезионната помощ беше много полезна\", допълва той. За съжаление успехът с новото превозно средство не продължава дълго и следва катастрофата от 2012 г. край Виена, когато губят и много продукция. Тогава бизнесът попада на ръба на фалит. \"Бях на ръба да спра с този бизнес при катастрофата и точно тогава от разплащателната агенция ми казаха, че трябва да се постарая и да продължа напред\", разказва фермерът. Така фактът, че семейството е част от европроект, им дава допълнителен стимул да продължат, което впоследствие се оказва правилно решение. Закупуват друг камион и започват пак да работят.  През 2014 г. обаче те отново попадат в тежка ситуация, когато наводнение дави голяма част от охлювите. Спасението обаче идва с вторичното плащане по \"Млад фермер\", което е било от голяма полза - следващите 50% от 50-те хиляди лева, твърди Петков. \"Когато през 2015 г. получихме тези пари, средствата ни дойдоха добре и ние успяхме да възродим бизнеса\", разказва той.  \"Тази субсидия на нас ни помогна да се спасим от тези два фалита. При втория фалит бях готов да се откажа, но и жена ми беше подстрекателката - нямаш право да се отказваш, ставаш и продължаваш.\" Ферма, ресторант, козметика С течение на времето двамата разбират колко голям е потенциалът на това, което вече са създали. Според Петков фермата им в с. Българево се намира на изключително стратегическо място заради близостта до нос Калиакра като популярна туристическа дестинация, както и заради самото естество на бизнеса им. Така пет години след началото на бизнеса им семейство Петкови стават първите в България, които отварят фермата си за туристически посещения. В момента гостите на \"Еко-Телус\" могат да видят всички процеси при отглеждането на охлювите - от тяхното възпроизвеждане, през снасянето на хайвера, до излюпването на малките, като част от самостоятелно посещение или тур-беседа.  Първоначално при презентирането на фермата Петкови добавят и кратко дегустационно меню към обиколката на посетителите. Впоследствие забелязват силен интерес към охлювите като деликатес и се решават да отворят ресторант в самата ферма - отново за пръв път в страната. В момента цялата продукция на \"Еко-Телус\", както и тази от три по-малки ферми се консумира в ресторанта им \"Ескарго\". От 2018 г. Петкови имат и собствена козметична серия продукти с концентрат от слуз на охлюви, която се произвежда по тяхна рецепта и с техни продукти в Пловдив. По-рано предлагат такава козметика от чужди производители, но отново заради големия интерес и по препоръка на посетители решават да създадат собствена марка.  Бъдещи европейски инвестиции: в козметиката Отпечатъкът от финансирането по кохезионната политика на Европейския съюз в историята на \"Еко-Телус\" е безспорен според Петков. Без него и без съдействието на служителите от разплащателната агенция вероятно бизнесът нямаше да съществува, а и да се разширява в различни отрасли. Сега съществуват и други варианти за субсидии и финансиране по европейски проекти в рамките на кохезионната политика на Европейския съюз, което дава шанс на подобни земеделски бизнеси. Самият Пенчо Петков разказва, че със съпругата му проучват и други възможности. По думите му в момента изчаква да стане ясно до каква степен ще се усвоят средствата, заделени по Програмата за морско дело и аквакултури в настоящия програмен период 2014 - 2020 г. \"Възможно е през есента, септември-октомври, да пуснат възможност за кандидатстване за по-свободни проекти и там да се включим и ние\", казва Петков. Би искал да използва средствата, за да вкара \"ноу-хау\" от Европа - нова технология от Франция за бизнеса им в сферата на козметиката. Оборудването е скъпо и самостоятелно, без помощта на европрограмите трудно ще направят подобна инвестиция.  И един музей Петкови залагат изцяло на връзката с клиентите и качеството на услугите и продуктите си и това си личи навсякъде във фермата им. Самите те разработват рецептите на всичко, което се предлага в ресторанта им, и продължават да са активни във всеки аспект от работата във фермата. Фермата и ресторантът отварят врати в началото на май и работят до края на октомври. Целогодишно за тях работи още един човек, а при нужда наемат други сезонно. При тях, както и при много други бизнеси в България, липсата на работна ръка се оказва ключов проблем. \"Много трудно се намират хора, които имат желание да се научат и да правят нещата както трябва\", смята Петкова. Догодина на имота в село Българево трябва да се появи първият по рода си в България музей на охлюва, който според Петкова ще е особено интересна атракция за деца, ученици и туристически групи. Според нея в България все още се знае изключително малко за охлюва като вид, за неговите вкусови и козметични качества и това е една от каузите на \"Еко-Телус\". В допълнение също от догодина във фермата трябва да заработи и магазин, в който Петкови ще предлагат собствените си козметични продукти, както и други тематични сувенири, произведени на място. Тази година пък на пазара трябва да излязат още две серии от козметичната линия - арома и с розово масло. За семейство Петкови това е единственият смислен начин за разрастване. И двамата са убедени, че могат да са предприемачи и на други места, но така биха загубили двете си най-ценни конкурентни предимства - качеството на продукта. Европейското финансиране пък е позволило да разширят границите на бизнеса си извън България и без да са в чужбина. А впоследствие да го съживят и да му дадат втори шанс да оцелее. ", "date": "2019.06.12", "title": "Охлюви по варненски"}
{"url": "https://www.dnevnik.bg/bulgaria/2019/06/12/3924060_zakonoproekt_predvijda_brokerite_da_dokladvat_za_prane/", "text": "Брокерите на недвижими имоти ще трябва да правят проверка на клиентите си не само при покупко-продажби, но и когато отдават скъпи имоти с месечен наем, надвишаващ 10 хил. евро. Това предвиждат нови промени в Закона за мерките срещу изпирането на пари, публикувани за обществено обсъждане на сайта на финансовото министерство, съобщава \"Сега\". Информацията ще бъде предоставена на Държавна агенция \"Национална сигурност\" (ДАНС). Освен това се предвижда търговци на произведения на изкуството също да идентифицират клиентите си, както и да правят оценка на риска и да обменят информация с държавните органи при съмнителни сделки. Това ще се случва при сделки за над 10 хил. евро или равностойна на това валута. В законопроекта са допълнени новите институции и професии, които са задължени да противодействат на прането на пари. В него се включват още търговците на виртуални валути, както и тези, които предоставят портфейли за попечителски услуги. Като причина за изменението в закона се посочва, че България все още не е въвела всички изисквания на европейското законодателство в тази област, което от своя страна би се отразило негативно на присъединяването на страната към Банковия съюз и чакалнята на еврозоната. Да докладват за съмнения за пране на пари се задължават не само професионалните счетоводни и данъчни консултанти, но и тези, които непряко, чрез свързани лица, предоставят подобни съвети. Друга новост е, че фирмите ще бъдат задължени да докладват на Агенцията по вписванията, ако действителните им собственици откажат да им предоставят необходимата информация, че точно те са такива. При установяване на подобно нарушение глобата е от 1000 до 10 хил. лв., а при повторно нарушение - до 20 000 лв. за всеки месец до предоставянето на необходимата информация пред Агенцията по вписванията. До 31 май всички фирми, притежавани от чуждестранни компании, трябваше да обявят реалните си собственици. Според предлаганите поправки, когато ДАНС, МВР, приходната агенция и Агенцията по вписванията установят, че има несъответствие на информацията за действителен собственик на една фирма с това, което е вписано в БУЛСТАТ, те са длъжни да уведомят прокурор и да му предоставят всички материали, пише още в законопроекта. Въвежда се изискване ДАНС да предостави на Европейската комисия списък с висшите държавни длъжности. Според сега действащия Закон за мерките срещу прането на пари институциите и професиите, които са задължени да следят за съмнителни сделки, трябва да правят разширена комплексна проверка на всички свои клиенти, които са \"видни политически личности\" или са свързани с тях. Според закона това са президентът, премиерът, министрите и техните заместници, депутатите и членовете на конституционни и върховни съдилища или на други висши органи на съдебната власт, членове на Сметната палата, ръководството на БНБ, посланици, висши офицери от въоръжените сили, кметове и заместник-кметове, членове на управителните органи на политически партии и др.", "date": "2019.06.12", "title": "Законопроект предвижда брокерите да докладват за пране на пари при продажба на имот"}
{"url": "https://www.dnevnik.bg/analizi/2019/06/12/3924063_kamarata_na_geodezistite_namirame_se_v_nenormalnata/", "text": "Намираме се в абсурдната ситуация - вместо със своите придобити знания и усвоени умения да надграждаме вече създаденото - да защитаваме всеки ден рушащата се българска природа, незаконно узурпираната територия на българската държава, заради неглижирането на справедливите искания на будни българи! Намираме се в ненормалната роля на обвинители без право да внасят обвинения, защото чиновниците, които имат тези права, нехаят за задълженията си! Обръщаме ви внимание, че директните нарушения на Конституцията на Република България са средство за печалба на мафиотски групи и причина за бягство от родината за нормалните работливи граждани. - да се обнародват всички актове на изпълнителната власт, включително схемите за разполагане на преместваеми обекти - да се отразят всички съществуващи морски плажове, включително дюните, по смисъла на закона - да се отчуждят всички имоти, които са изключителна държавна собственост - използването на плажната ивица за стопанска дейност да бъде предшествано от обществено обсъждане по аналогия с чл. 62а, ал. 3 от ЗУТ - валидността на схемите за разполагане на преместваеми обекти да не бъде по-дълга от 5 години предвид възможността за концесии със срок от няколко десетки години - опазването на дюните на територията на Република България и Европейския съюз да залегне като задължително условие в закон. Предложените в закона промени не могат да защитят българското Черноморие! Затова настояваме, на основание чл. 85 от ПОДНС, да предложите на народните представители да върнат законопроекта на вносителя, за да бъде изработен нов проектозакон за изменение и допълнение, който да вземе под внимание становищата, постъпили при процедирането на настоящия в Народното събрание, които са в синхрон с текстовете и духа на Конституцията на Република България.", "date": "2019.06.12", "title": "Намираме се в ненормалната роля на обвинители без право да внасят обвинения"}
{"url": "https://www.dnevnik.bg/analizi/2019/06/12/3923760_prof_ivan_ilchev_pregovori_za_istoriiata_se_vodiat_ne/", "text": "- Не се случи нищо особено или неочаквано, бих казал че проблемът се преекспонира, както обичайно се случва. Македонската страна във втория ден на заседанието се опита да предложи като ден за съвместно честване на Гоце Делчев датата, на която костите му са пренесени в Скопие. Станахме и казахме твърдо, че такова нещо комисията и българското общество никога няма да приемем, така че е излишно да го обсъждаме. И на практика не беше обсъждано. - Един от теоретиците на пропагандата говори за bandwagon effect - когато към послание, смятано за пропагандно успешно, се прилепват други фигури със свои мотиви. Много днешни герои, които до 1989 се криеха като мишки в своите дупки, после изведнъж започнаха да стават герои, поне в своите собствени представи. - Не непременно. Комисията е създадена с договора за приятелство и следователно тя е и политически инструмент. Проблемът е, че тя няма инструментариум, с който да наложи своите виждания нито на македонската, нито на българската страна. Това, което ние можем да направим - и то е заложено в договора, е да дадем своите препоръки до правителствата на двете държави. - На първо място, македонската страна призна, че Самуил е цар на българското царство. Няма да се уморя да повтарям, че за такова твърдение - че Самуил е български цар, даже в 60-те години на миналия век в Македония все още пращаха в концлагер. Беше постигнато и съгласие за св. Климент и св. Наум, че са изпратени от българската държава, от българския владетел - респективно Борис и Симеон; че са хиротонисани (обявени за епископи) от българската държава в рамките на българската църква. Това също беше абсолютна ерес по-рано. И бяха обсъдени учебниците по история в разделите за стара и средновековна история, като се постигна съгласие, че са необходими промени, но точно какви ще бъдат те ще се изясни по-късно. - Основната теза на македонските колеги е, че през Средновековието етничността е нямала това значение, което има сега. Което е по принцип така. Обаче независимо от това хората и тогава са се чувствали части от определен народ. Казват например, че няма изрични данни, че населението на Самуилова България се е чувствало българско... - Българско се е чувствало населението, разбира се. И за това свидетелстват десетки ако не и стотици извори от епохата. Македонските твърдения са \"прихватени\", както казват те, умозрителни конструкции от 80-те и 90-те години, пренесени в друга епоха. Подчертавам, че българската страна в нито един момент и по никой пункт не е отстъпила от българските позиции. - Македонските колеги смятат, че те правят отстъпки и че трябва и ние да направим. Но ние не смятаме, че може да става и дума за пазарлък, и се опираме на историческите извори и на утвърдените становища на историографията. - Само ще отбележа, че Македония по отношение на историята още не е стигнала до своята 1989 година. От 1913 г. до Втората световна война там тероризират всеки, който дръзне да нарече себе си българин – имало само \"прави срби\". Когато се създава ФНРЮ (Федеративна народна република Югославия), концепцията се сменя, населението е обявено за македонско и стотици хора с българско самосъзнание са пратени в затворите и дори разстреляни, включително и заслужили дейци на ВМРО. Мисълта ми е, че пето поколение е индоктринирано в антибългарски дух. И се учудвам, че има хора у нас, които си мислят, че за седем-осем месеца или година нещата ще се променят. Това, което е възможно, е да се направят предпазливи стъпки. Затова е много важна ролята на политиците. Ние може да стигаме до всякакви споразумения, но ако политиците не ги използват, доникъде няма да стигнем... - По случай 24 май македонският премиер Зоран Заев произнесе реч, достойна за книгата на Гинес: говорѝ за св. Кирил и Методий, за свети Климент и свети Наум, без да спомене думата България. А в комисията вече поне на хартия се бяхме споразумели по тези въпроси. На последното заседание казвам по този повод на колегите: \"Г-н Заев като казва, че Климент и Наум отишли в Охрид, да ви попитам, колеги, тогава Охрид република ли е или царство?\" - Някои се чувстват неудобно. Председателят на македонската част проф. Драги Георгиев е изключително интелигентен, знаещ човек... - Аз заявих, че македонската страна протака изпълнението на предишни препоръки на комисията, и настоях това да се запише в протокола и то беше записано. Македонската страна реагира гневно – били сме работили много бързо - и затова комисията, въпреки първоначалните решения, не излезе с общи препоръки към двете правителства, а всяка част - към своето правителство. - Например нашите бележки за необходимите промени в учебниците по стара история бяха изпратени на македонската страна още през ноември 2018. Те отлагат обсъждането им за ноември 2019. Това е протакане. За съжаление няма инструмент в договора за приятелство, чрез който да наложим определени позиции. Нашият външен министър казва, че ще обвържем въпроса с приемането на Македония в ЕС. Но аз като историк, който много години изучава история на българската политика, съм уверен, че ако в сегашната обстановка от Берлин или Париж, където не разбират ситуацията, ни скръцнат със зъби, правителството ни, което и да е то, ще приеме каквото му кажат. Ако имахме решителна позиция като Гърция, тогава можеше нещо да се направи ... - Защото при нас действа синдромът на библейския Блуден син. Той се е отделил от семейството си, бродил по света, вършил пакости и грешки, но когато се завръща, бащата го приема отново, преди да попита за разкаянието. Тоест ние към македонците, които са били част от българския народ, не можем да имаме същото отношение, което имат гърците. - Вината е и на Великите сили, и на българските правителства, и на овчедушната политика на БКП, но и на ВМРО. Защото ВМРО беше най-пламенният привърженик на несмаслената, наивна идея, една от най-вредните в българската политическа история - идеята за автономия на Македония. Идея, внушена от успеха на Съединението на Княжество България с Източна Румелия и надеждицата, че някак си ще излъжем Великите сили. - Неслучайно казах - наивна идея. Никоя държава в Европа не подкрепя идеята за автономия извън това, че тази идея обединява всички съседи срещу България. Наред с това идеята за автономия е по-шовинистична от тази за присъединяването, защото предполага, че гръцкото и албанското малцинство ще са част от автономната и впоследствие присъединяваща се към България област. И за съжаление в тази идея по-късно намери опора и тезата за отделната македонска нация. Затова казвам, че тази идея е не само вредна, но е фатална за българската история. - Това, което нашата общественост не разбира, е, че българската позиция по македонския въпрос никога, та и до ден днешен, не е била подкрепяна от нито една велика сила. Нито една! Руският външен министър Сазонов преди Първата световна война се чуди защо и Сърбия, и България искат Скопие, не е ли важното и напълно задоволително, че градът ще принадлежи на славянска държава! - Изключваме подкрепата на Германия през двете световни войни, но с уточнението, че тази подкрепа е военновременна и конюнктурна. Дори няма официално решение на Германия за присъединяване на Македония към България. На германските военни карти Македония е обозначена като окупирана временно от българските войски. - Най-различни и много. И не могат да се изчерпят в рамките на едно интервю. - Фашистко управление България не е имала, за да има фашистка окупация някъде. Понятието фашизъм е изкуствено привнесено, за да замени нацизъм-националсоциализъм, каквото управление България също не е имала. - Сега някои хора призовават да тропнем по масата и да напуснем преговорите. Струва ми се, че са преки наследници на тези, които през пролетта на 1913 г. отказваха твърдо всякакви преговори с гърци, сърби и Великите сили. И в Междусъюзническата война изгубиха Македония.", "date": "2019.06.12", "title": "Проф. Иван Илчев: Преговори за историята се водят не с тропане по масата, а със зачитане на изворите"}
{"url": "https://www.dnevnik.bg/politika/2019/06/12/3924064_rumen_radev_ne_smiata_che_e_nadhvurlil_pravomoshtiiata/", "text": "Президентът Румен Радев не смята, че е надхвърлил правомощията си със срещите, които проведе през последните месеци по своя инициатива във връзка с процедурата по избор на нов главен прокурор. \"Далеч съм от мисълта, че надхвърлям своите правомощия. Аз се водя единствено от принципа на разделение на властите, но и не пренебрегвам своето задължение, тъй като аз съм накрая на процеса и подписвам указа\", заяви Радев при откриването на кръгла маса в президентството, на която са поканени и присъстват представители на съсловните и професионалните организации, както и неправителствени организации. Той обясни, че в процедурата по назначаване има финалната дума за издаването на указ за назначаване, а е изключително важно тя да бъде прозрачна и новият главен прокурор да бъде избран по ясно формулирани критерии. \"Новият главен прокурор трябва да има високо обществено доверие\", заяви президентът. По думите му функциите на главния прокурор са важен фактор за ефективна борба с престъпността и корупцията, а също така и за утвърждаването на законността. \"Трябва да има високи обществени очаквания към тази процедура. Обществото трябва да получи гаранции за успешния ѝ ход, а това означава ясни критерии, прозрачност и добра аргументираност на мотивацията за номинациите на главен прокурор\", заяви държавният глава при откриването на дискусията. \"Главният прокурор, който ще бъде избран, е натоварен с големи очаквания, предстоят му важни задачи, затова е важно още от старта той да има високо обществено доверие\", посочи държавният глава. Процедурата за избор на нов главен прокурор ще започне на 15 юли. На 14 ноември ще е изслушването на кандидатите и първото гласуване за кандидатите на пленум на Висшия съдебен съвет. Последната дума по одобряването на избрания кандидат има президентът, който може да назначи с указ избрания кандидат или да откаже да подпише указа, а ВСС да започне нова процедура. В началото на май пезидентът Румен  Радев започна консултации  за изготвяне на критерии за избора на нов главен прокурор. След срещата си с държавния глава Сотир Цацаров коментира, че  консултациите са прибързани . Ден по-късно Радев се срещна с председателя на Върховния касационен съд Лозан Панов, който  каза, че изборът е предопределен . Председателят на Върховния административен съд Георги Чолаков е предложил по време на консултациите  да бъде създаден независим орган , който да има правомощия да разследва главния прокурор. Представляващият Висшия съдебен съвет Боян Магдалинчев изрази от своя страна надежда следващият главен прокурор  да бъде от системата . Серията от срещи предизвика  коментар и от премиера Бойко Борисов , който видя опит за намеса на Радев в съдебната система. Президентът от своя страна отвърна с коментар, че  не кани магистрати на вечеря  в дома си.", "date": "2019.06.12", "title": "Румен Радев не смята, че е надхвърлил правомощията си с инициативите за нов главен прокурор"}
{"url": "https://www.dnevnik.bg/video/2019/06/12/3924069_peevski_v_roliata_na_robin_hud_video/", "text": "След като се отказа да бъде евродепутат, Делян Пеевски  започна да се появява по-често в българския парламент , в който за две години беше идвал само за полагане на клетва. Явно за да опровергава медиите и политическите наблюдатели, че не ходи на работа, а предпочита да се занимава с бизнесите и медиите си, Пеевски започна да демонстрира и  активност по актуални теми . Сценарият е еднакъв. Депутатът от ДПС идва за кратко, регистрира се в зала (така избягва да му пишат отсъствие), прави кратко изявление пред медиите в кулоарите - като за повече информация и да се обясни идеята му винаги посочва да се пита колегата му Йордан Цонев. Повече за новата му идея за партийната субсидия вижте във видеото.", "date": "2019.06.12", "title": "Пеевски в ролята на Робин Худ (видео)"}
{"url": "https://www.dnevnik.bg/sport/2019/06/12/3924058_borislav_mihailov_haresvam_vsichki_medii_no_niama_da/", "text": "Президентът на БФС Борислав Михайлов отказа да отговаря на въпроси по наболелите теми. Той присъства на представянето на подновения договор с Българския спортен тотализатор (БСТ), чрез който се осигуряват по 60 топки за всеки от клубовете от Първа лига. На въпрос за скандала с  отстранените играчи на \"Черно море\" , хвърлил сянка върху последния и решителен кръг в първенството, Михайлов отговори: \"Това не е темата. Но понеже съм възпитан, ще ви отговоря. Тази тема се решава от компетентните органи. Ние не сме този орган.\" И добави, че ако клубове или футболисти са засегнати, трябва да се обърнат към съответните органи. От Варненската районна прокуратура заявиха пред \"Дневник\" в петък, че не са получавали сигнали по темата. На следващ въпрос Михайлов отвърна: \"Много ви харесвам медията, но няма да отговарям на други въпроси. Всички медии харесвам, но няма да отговарям.\" Преди два дни  той напусна по необичаен начин националния стадион  след  краха срещу Косово (2:3) . Президентът на БФС каза, че се водят разговори с министър-председателя Бойко Борисов и министерството на спорта за разширяване на подкрепата на държавата в детско-юношеския футбол. Министърът на спорта Красен Кралев потвърди с думите: \"След дълга пауза държавата обърна лице към детско-юношеския футбол.\"", "date": "2019.06.12", "title": "Борислав Михайлов: Харесвам всички медии, но няма да отговарям на въпроси"}
{"url": "https://www.dnevnik.bg/sport/2019/06/12/3924083_ludogorec_trugva_kum_zashtitata_na_titlata_s_mach/", "text": "Шампионът \"Лудогорец\" ще започне поредната защита на титлата си с мач срещу \"Царско село\". Жребият направи така, че в първия кръг да няма големи дербита. ЦСКА приема \"Етър\", а \"Левски\" ще гостува на \"Дунав\" в Русе. Сезонът започва на 12 юли. От Българския футболен съюз (БФС) обявиха, че точната програма за първия кръг ще бъде направена, след като се изтегли жребият за Лига Европа, за да може да се съобрази с българските участници в евротурнирите. Първият голям мач се очаква в петия кръг, когато \"Лудогорец\" приема ЦСКА в Разград. Шампионите ще посрещнат \"Левски\" в 12-ия кръг. Дербито между ЦСКА и сините ще е в осмия кръг. Също тогава ще е и спорът между пловдивските \"Локомотив\" и \"Ботев\".", "date": "2019.06.12", "title": "\"Лудогорец\" тръгва към защитата на титлата с мач срещу \"Царско село\""}
{"url": "https://www.dnevnik.bg/sviat/2019/06/12/3924074_iemenskite_buntovnici_atakuvaha_letishte_v_sauditska/", "text": "Водената от Саудитска Арабия коалиция обяви, че 26 души са били ранени при атака на йеменските шиитски бунтовници хути срещу международно летище, предадоха \"Ройтерс\" и телевизия \"Ал Арабия\". Става въпрос за летището в Абха, в южната част на страната, на около 100 км от границата с Йемен. Според коалицията ракетата е паднала в залата за пристигащи. Атаките по обекти във и край саудитски градове не са рядкост, включително срещу летища, а напоследък зачестиха нападенията с дронове. Голяма част от тях обаче са отблъснати според съобщенията на саудитската коалиция, която се сражава срещу хутите в Йемен, а съобщенията за голям брой жертви или ранени цивилни са рядкост. За повече жертви досега се е съобщавало основно  от другата страна на границата . Според саудитските власти случаят може да се окачестви като военно престъпление и доказва, че бунтовниците разполагат с високотехнологично оръжие, каквото вероятно предоставя Иран - \"поддръжникът на тероризъм от другата страна на границата\", съобщава The National, англоезично издание от Обединените арабски емирства.", "date": "2019.06.12", "title": "Йеменските бунтовници атакуваха летище в Саудитска Арабия, 26 цивилни са ранени"}
{"url": "https://www.dnevnik.bg/analizi/2019/06/12/3924068_novata_seriia_populizum_moje_da_zapochne/", "text": "Много прав е този \"Фейсбук\" приятел, който каза: Сега на ход е ББ - да предложи не партиите да имат право на субсидия от държавата по 1 лев за 1 глас, получен на изборите, а партиите да плащат на държавата по 1 лев за 1 глас, получен на изборите. И новата серия популизъм може да започне наддаванията - 2 лева, 3 лева, 4 лева... Кой ще предложи повече!!! ----- Борисов предложи да даваме на партиите лев за глас, Пеевски надцака с 0. Аз предлагам те да ни дават по 50 лв. че им гласуваме. ----- Очаквам всеки момент Марешки да предложи минус 1 лев субсидия. ----- Битпазар и замерване с турбо-популизъм след евризборите. Премиерът кара влакове... чакаме го на самолет. Може направо \"отрицателна\" субсидия да се предложи - купуването на гласове да се узакони. ----- Марешки да предложи партийни субсидии под формата на бензин и лекарства.", "date": "2019.06.12", "title": "Новата серия популизъм може да започне"}
{"url": "https://www.dnevnik.bg/razvlechenie/2019/06/12/3924080_reidiohed_prodavat_otkradnata_ot_tiah_muzika_si_v/", "text": "Британската рок банда \"Рейдиохед\" обяви плановете си да продаде 18 часа неиздавана досега тяхна музика и да даде приходите от това на активисти за климата, след като хакери откраднаха записите им и им поискаха пари, съобщава \"Ройтерс\". Запис с нечувани досега техни парчета, правени по време на записването на третия им студиен албум OK Computer, издаден през 1997 г., е бил откраднат от хакери, които са поискали откуп в размер на 150 хил. долара, за да им го върнат. Вместо това обаче групата реши да пусне въпросната музика за продажба и да обяви, че приходите ще отидат при британските активисти за кризата в климата Extinction Rebellion. \"Издаваме 18 часа... в подкрепа на Extinction Rebellion\", написа групата в изявление в \"Туитър\", подписано от китариста Джони Грийнууд. Extinction Rebellion е група, която провежда кампании в търсене на спешни действия за борба с глобалното затопляне. Тя стана известна, след като мобилизира хиляди хора в мирен граждански протест, който затвори части от централен Лондон през април. \"Рейдиохед\" заяви, че тези 18 трака ще се продават за 18 паунда през следващите 18 дни в сайта Bandcamp, който позволява на изпълнителите да продават музиката си на цени по техен избор. Записите носят името MINIDISCS и са от периода между 1995 и 1998 г..", "date": "2019.06.12", "title": "\"Рейдиохед\" продават открадната от тях музика в подкрепа на климата"}
{"url": "https://www.dnevnik.bg/bulgaria/2019/06/12/3924087_kabinetut_predlaga_nov_organ_za_borba_s_korupciiata_i/", "text": "Правителството предлага да се създаде нов орган, който ще обсъжда мерките за борба с корупцията и реформа на съдебната система. На сайта за обществени обсъждания strategy.bg е публикуван доклад за създаването на Съвет за координация и сътрудничество между изпълнителната, съдебната и законодателната власт. В новия орган ще се включат главният прокурор Сотир Цацаров, председателят на Върховния касационен съд Лозан Панов, вицепремиерът и министър на външните работи Екатерина Захариева, правосъдният и вътрешният министър Данаил Кирилов и Младен Маринов, както и председателят на Народното събрание Цвета Караянчева. Съветът ще е за координация и сътрудничество между изпълнителната, законодателната и съдебната власт. Неговите заседания ще са публични и ще се провеждат на всеки 6 месеца. Органът ще има право да обсъжда и законодателни промени за борба с корупцията или съдебна реформа. Новото звено ще трябва да координира изпълнението на препоръките от Брюксел в последните доклади.", "date": "2019.06.12", "title": "Кабинетът предлага нов орган за борба с корупцията и реформа в съдебната система"}
{"url": "https://www.dnevnik.bg/detski_dnevnik/2019/06/03/3914199_kamera_uchim/", "text": "В епохата на интернет, непрекъсната свързаност и бързия достъп до информация, се раждат и израстват поколения, за които технологиите са естествена и основна част от заобикаляща среда. Новите деца идват с различни от досегашните поколения умения и нужди – те възприемат света основно през визуалните му кодове, въвлечени са в много и разнообразни дейности, променят бързо фокуса си. Всичко това създава предизвикателства пред родителите и образователната система, които се опитват да им въздействат с традиционните похвати. Днес учениците са обвинявани, че са разсеяни в час, вниманието им се задържа за кратко, а битката за него е с неизвестен край. Голяма част от енергията на обществото е насочена към \"справяне\" с технологиите – смята се, че те трябва да бъдат ограничени и дори напълно изолирани от образователния процес, така че да не отвличат вниманието на учениците. Но решението като че ли изглежда да е другаде. Децата могат да бъдат привлечени и провокирани да учат преди всичко със съвременни методи и тук не за борба, а в помощ се явяват именно атрактивните технологии. Следвайки мисията си от 2013 година насам да подпомага дигитализирането на образователния процес в България, Samsung вярва, че модерните методи на преподаване са знак, че обществото е отворено към нови технологии, идеи, а с това и към прогрес. Силата на технологиите носи със себе си реални инструменти, с които учениците да възприемат учебния материал по по-лесен, интуитивен и интересен за тях начин, затова още през 2014 година компанията инвестира в дигитализирането на образователния процес в България и стартираха Smart Classroom. Това е безплатна онлайн платформа за смесено обучение, съчетаващо работа в клас и самостоятелни занимания онлайн. Тя предоставя интерактивна и колаборативна работна среда, чиято цел е да модернизира и улесни учебния процес за ученици и учители. В нея учителите могат да разработват и организират уроци, авторски курсове и други образователни ресурси; да използват онлайн уроци за преподаване, упражнения и тестове, както и за поставяне на домашна работа и проектни задачи; да оценяват поставените задачи и изпращат обратна връзка на учениците и др., а учениците да имат бърз и лесен достъп до преподадения материал и допълнителните ресурси, предвидени от учителя; да имат достъп до упражнения с добавена реалност; да пишат домашни онлайн и получават обратна връзка и др. Платформата се използва лесно, тъй като не изисква специализирани умения за работа във дигитална среда, съобразена е с нашата образователна система и е изцяло на български език. Преди няколко месеца платформата беше надградена с появата на първото за България безплатното приложение  Smart Classroom AR . Неговата цел е да покаже на учениците и родителите им, че ученето може да стане още по-интересно и забавно, използвайки своя смартфон и добавена реалност – в клас или самостоятелно вкъщи. Съдържанието му е подходящо за ученици от 1 до 12 клас и съобразено е с учебните програми, одобрени от МОН. В момента упражненията в него, създадени по идеи на български учители и екип от експерти от \"Образование 5.0\" и Infinno, са над 200, като включват няколко общообразователни предмета – човекът и природата, география, информационни технологии, технологии и предприемачество. В приложението могат да бъдат открити и упражнения по български, английски и немски език, математика, история, биология и здравно образование, както и много други.  Нови упражнения постоянно се допълват за различни предмети и класове. Smart Classroom AR преди всичко иска да запали интереса на учениците, като им поднесе информацията по атрактивен начин на принципа на игра – учениците печелят точки, а приложението автоматично отчита резултата им до момента. Те са въвлечени визуално и интерактивно в решаването на задачите, което улеснява запомнянето не само на верните отговори, но и на логиката зад тях. \"През октомври 2018 представихме Smart Classroom AR, стартирайки с 37 упражнения с добавена реалност. Днес сме щастливи да споделим, че приложението предлага над 200 упражнения, резултат от вдъхновението и усилията на учители от цялата страна. Вярвам, че създаваме нова форма на обучение, която да направи образователния процес в България още по-интересен и ефективен\", каза Жасмина Петкова, специалист \"Корпоративни социални проекти и връзки с обществеността\" в Samsung Electronics България. За да използвате приложението Smart Classroom AR, трябва да разполагате със смартфон с операционна система Android и да го свалите безплатно от Google Play. Трябва да имате под ръка и един ученически бележник. Той служи за отправна точка – картинка, според която разработчиците знаят къде да разположат обектите в пространството. Бележник има почти всеки ученик, така че изборът им е повече от логичен. Щом отворите приложението, пред вас първо ще се появи Упражнението на седмица, а под него по още предложения за задачи от всеки клас. Независимо от решението ви коя да изберете, е нужно да натиснете бутона към нея \"Направи\". Така пред вас ще се излезе изображение на икона – бухалче, камерата ще започне да се зарежда. Вече трябва да сте с приготвен бележник. Фокусирането към него става автоматично, така че мигновено да се покажат 3D моделите на упражнението. Важно е бележникът да бъде без калъфчето си, защото дава отражения и камерата на смартфона не успява го засече. Очаква се да движите камерата напред-назад, нагоре-надолу, а на екрана да се показват съответните обекти. Употребата е лесна и интуитивна. Smart Classroom AR може да е полезно и любопитно не само за придобиване на нови знания и за упражнения на наученото на учениците, но и за техните родители. Какво по-забавно да решавате тестове с детето си вкъщи и да опресните не само неговите знания, но и  своите. Smart Classroom AR е проект, част от програмите за корпоративна социална отговорност на Samsung България за дигитализиране и модернизиране на учебния процес у нас. Приложението е напълно безплатно и е съвместимо е с Android устройства.", "date": "2019.06.12", "title": "Камера, учим!"}
{"url": "https://www.dnevnik.bg/politika/2019/06/12/3924076_dps_osuzna_che_ideiata_na_peevski_za_po-nisuk_dds/", "text": "След среща с фармацевтични организации в Народното събрание днес ръководството на парламентарната група на ДПС обяви, че евентуалното намаляване на данъка върху добавената стойност (ДДС) върху лекарствата дава гаранции за по-ниски цени за крайния потребител, но ще има негативен ефект върху фиска, който най-вероятно ще се отрази реципрочно върху финансирането на Националната здравноосигурителна каса (НЗОК) от бюджета. Идеята за намаляване на ДДС върху лекарствата бе анонсирана  от депутата и бизнесмен Делян Пеевски при едно от идванията му в парламента след европейските избори на 26 май . Предложението бе за намаляване на ставката от 20 на 5%. От думите на депутата от ДПС Йордан Цонев днес се разбра, че при различните варианти за намаляване или нулева ставка на ДДС върху лекарствата приходите в бюджета ще намалеят съответно със 150, 300 или 500 млн. лв. В същото време за т.г. финансирането на здравната каса от бюджета е 1.1 млрд. лв. При очаквания реципрочен ефект върху финансирането парите за здравеопазване може да намалеят със съответните суми. \"Въпросът е за модела, който стои 15 години и никой не иска да го реши\", каза още Цонев. От години ДПС предлага разбиване на монопола на здравната каса. На въпрос дали тогава намаляването на ДДС върху лекарствата няма да доведе до напрежение при финансирането на здравеопазването Йордан Цонев каза: \"Това е разликата между ДПС и останалите партии. Затова ние не приемаме обвинението към нас, че правим популистки ходове, макар и то да бе направено от уважавания от всички премиер.\" От ДПС обявиха, че това е първа среща с фармацевтичните организации и предстоят и други, за да се намери балансът. Не бе представен разчет за различните варианти, за ефекта върху цените на лекарствата, както и за евентуалните загуби за бюджета. От думите на лидера Мустафа Карадайъ се разбра, че най-обсъжданият вариант е за намаляване на ставките само за лекарствата с рецепти. Утре парламентарната група на движението ще проведе срещи с хлебопроизводители заради другата идея - за по-нисък косвен данък върху хляба.", "date": "2019.06.12", "title": "ДПС обяви, че идеята на Пеевски за по-нисък ДДС върху лекарствата ще намали парите за здраве"}
{"url": "https://www.dnevnik.bg/bulgaria/2019/06/12/3924100_narushitelite_shte_mogat_da_poluchavat_otstupka_ot_20/", "text": "Ако нарушител не обжалва глобата и в 14-дневен срок от връчването на наказателното постановление отиде да я плати, да получава отстъпка от 20% от нея. Това е записано в част от мащабните изменения в Закона за административните нарушения и наказания (ЗАНН), които бяха публикувани за обществено обсъждане, което ще продължи един месец, съобщава  lex.bg. Възможност за сключване на споразумение и провеждане на съкратено съдебно производство по административнонаказателни дела, както и присъждане на възнаграждение за един адвокат по тях са друга част от промените. Поощрението за нарушителите не е новост, но за пръв път се въвежда като общо правило в ЗАНН, валидно за всички случаи. Подобен подход беше възприет преди доста години в Закона за движение по пътищата, който предвиди, че ако до 14 дни се плати глобата по електронен фиш, се дължи 70 на сто от нейния размер. Това според авторите на промените в ЗАНН е довело до 86% ръст на събираемостта, затова те прогнозират, че повсеместното прилагане на този институт ще доведе да рязко увеличаване на събираемостта на имуществените санкции.", "date": "2019.06.12", "title": "Нарушителите ще могат да получат отстъпка от 20%, ако не обжалват глобите си"}
{"url": "https://www.dnevnik.bg/detski_dnevnik/2019/06/12/3923580_angliiski_bez_belejnik_prez_vakanciiata/", "text": "Лятната ваканция дойде, но понякога се случва да е леко скучно в София. Родителите - на работа, приятелчетата - на море, съседчетата - при баба и дядо. И въпреки че училището току-що е свършило и желанието бележникът да се телепортира в друго измерение е изпълнено, има много забавни летни академии за учене на английски език и за игри с нови приятели. Ето някои предложения: Американски колеж в София Лятното училище е за деца от 6 до 14 години, които се разделят на групи според нивото на владеене на английски език и възрастта им. Дневната програма включва 4 часа английски език и допълнителни предмети като спорт, сценични изкуства и приложни науки. Всичко се преподава на английски език. Децата получават топъл обяд и следобедна закуска. Заниманията са подходящи и за деца от други градове, тъй като могат да се настанят в общежитието на колежа. Училището започва на 17 юни и продължава до 23 август. Най-краткият период е една седмица – 625 лева. Колкото по-дълъг е престоят, толкова по-ниска става цената на седмица. Британски съвет Британският съвет предлага летни курсове от 17 юни за три възрастови групи – между 5 и 6 години, между 7 и 12 години и за тийнейджъри от 13 до 17 години. Най-малките учат от 9 до 12 ч., цената за 2 седмици е 550 лева. Родителите следят прогреса на децата в онлайн платформа, а могат и да се включат в забавленията онлайн. За децата между 7 и 12 години заниманията са целодневни – от понеделник до петък от 9 до 17 ч. Сред допълнителните занимания са куклен театър, роботика, музикални, спортни и забавни игри на открито и закрито. Цената за една седмица е 525 лева, включва и обяд. Курсовете за тийнейджъри са в делничните дни от 14 до 17 часа. Един срок е две седмици, а цената му е 650 лева. \"Британика\" Летните програми са приключения на английски през юни и юли, разделени в няколко възрастови групи и според фокуса на обучение. \"Британика\" предлага 10 различни летни курса в зависимост от възрастта на децата, както и дали акцентът се поставя върху писането, слушането или говоренето. При най-малките, 5-6 години, например първите стъпки в английския се правят с игри, рисуване и забавления на открито. Друг модул е Storytelling Time (7-9 г.) - английска програма, която използва вълшебството на разказването, за да помогне на децата свободно да общуват на английски език, докато пресъздават истории от името на различни герои и развиват своето въображение. International house Sofia IH Sofia организира целодневно английско лятно училище от 3 юни до 30 август всеки делничен ден от 9 до 17.30 ч. Преподавателите са британци и американци. Децата развиват своите умения чрез музика, театър, движение и различни езикови игри. На всеки две седмици се изготвя доклад за напредъка на хлапето. Цената за една седмица e 270 лева, за 1 месец – 940 лева. Предлагат се и полудневни варианти, а цената за един ден пробно е 55 лева. AVO Летните занимания на АВО и учебен център \"Ния\" за деца от 1 до 4 клас ще се провеждат пред юни и юли и обещават програма, с която децата се разнообразяват и забавляват, без да изостават с ученето. Заниманията ще се провеждат всеки делничен ден и включват изучаване на английски език с екип преподаватели англичанин и българин и спорт, български, математика, музика, рисуване. Включването в програмата може да става всеки понеделник, като минималният срок е две седмици с такса 414 лв. за целодневни занимания и 249 лв. за полудневната програма. Fusion Academy Лятна академия за деца между 6 и 14 г., които се разпределят в групи според възрастта си и работят по индивидуален график. Освен часове по английски програмата включва изобразителни, приложни и сценични изкуства. Два пъти в седмицата обученията се пренасят на Витоша. Академията е от 3 юни до 31 август, целодневни занимания от понеделник до петък. Цената за една седмица е 200 лв., за две – 380 лв., за четири – 720 лв. Включени са плод, обяд и следобедна закуска с изключение на дните с излети. Сугестопедичен център GoBeyond Лятната академия \"Играй, твори, учи\" включва езиково сугестопедично обучение по френски, английски, немски или испански език. Също природни експерименти, математически игри, музика, философия за деца, спортни игри на открито и излети до Витоша. Децата се разпределят в групи от 4 до 8 според нивото на владеене на езика и техните интереси. Обучението е по график, на двуседмични модули, от 3 юни до 23 август. Цената за две седмици целодневно е 510 лева, а само за полудневно – 350 лв. Вижте какво е важно да знаете, ако вместо обучение в България, предпочетете езикова ваканция в чужбина -  съветите на консултанта Дочка Кирилова .", "date": "2019.06.12", "title": "Английски без бележник през ваканцията"}
{"url": "https://www.dnevnik.bg/bulgaria/2019/06/12/3924110_prez_2018_g_zemedelskata_zemia_e_poskupnala_sus_79/", "text": "През 2018 г. средната цена на един декар земеделска земя достига 941 лв., което е със 7.9% повече в сравнение с 2017 година. Спрямо предходната година през 2018 г. увеличение е отчетено в цената на нивите - с 12.6%, докато цената на постоянно затревените площи намалява с 16.8%. Това показват данните на Националния статистически институт (НСИ). През 2018 г. най-висока e цената на земеделската земя в Североизточния район - 1345 лв. на декар. Най-голямо увеличение на цената спрямо предходната година е отчетено в Северния централен район - с 39.5%, както и в Южния централен район - с 22.7%. През миналата година намаление се наблюдава в цената на един декар земеделска земя в в Югозападния район - с 53.4%. През миналата година средната цена на рентата на един декар наета/арендувана земеделска земя достига 48 лв., което е с 4.3% повече спрямо 2017 година. През 2018 г. най-висока е цената за един декар наета/арендувана земеделска земя в Североизточния район, където достига 69 лева.", "date": "2019.06.12", "title": "През 2018 г. земеделската земя е поскъпнала със 7.9%"}
{"url": "https://www.dnevnik.bg/politika/2019/06/12/3924115_parlamentut_napravi_partiinata_subsidiia_1_lv_za_glas/", "text": "Партийната субсидия да стане 1 лв., реши парламентът, като прие на първо четене проекта за промяна на държавния бюджет на премиера Бойко Борисов. Сега субсидията е 11 лв. за всеки получен на парламентарни избори глас. Ако бъде приета промяната в държавния бюджет за 2019 г., субсидията ще се преизчисли на 1 юли 2019 г. \"За\" гласуваха 117 депутати от 207, като гласовете \"за\" дойдоха от ГЕРБ, \"Обединени патриоти\" и \"Воля\". От изказванията на народни представители от \"Атака\" и ВМРО се разбра, че въпреки че подкрепиха проекта на първо четене, те са против него и ще предложат промени преди второто, окончателно, гласуване в пленарната зала. В ГЕРБ използваха изказванията в залата, за да обявят, че са направили предложението, за да предизвикат дебат по темата, тъй като досега те са носили негативите. В ГЕРБ доволни, че предизвикали дебат по темата \"Не ГЕРБ е партията, която дава партийните субсидии - не може една част от парламента да бъде обвинявана в чорбаджийство\", каза Тома Биков. \"Със сигурност позитивът от това наше предложение е този дебат, който се води днес тук. През последните няколко години дебатът за партийните субсидии се водеше в телевизионни студиа, шоупрограми, в места, където не му беше мястото\", каза Биков. Той добави, че е ясно, че като се намали партийната субсидия, партиите ще се финансират от друго място. \"На нас започна да ни омръзва тази роля на виновника за партийните субсидии. Радвам се, че днес чухме от опозицията какъв е позитивът за тези субсидии\", каза Биков, Той припомни, че преди 3 години на референдум 2.5 млн. души са гласували за намаляване на субсидиите на 1 лв. \"Не им беше обяснено защо се дава партийна субсидия. Позволихме това мнение да бъде формирано в обществото, то беше формирано, хората излязоха и гласуваха. Вероятно този избор не е бил достатъчно информиран, но той е факт. Резултатите от референдума се превърнаха в политически факт, който, ако помните, беше формулиран като един анти-ГЕРБ вот\", коментира Биков. \"Субсидиите са за всички партии, факт е, че вероятно се обяснява трудно защо са 11 лв. Много ли са тези пари за 1 партия? Колко бихме спестили, ако субсидиите паднат\", попита Биков. Според него всички тези въпроси може да намерят отговор през дебата в парламента. Биков заяви, че в ГЕРБ споделят опасенията на опозицията. \"Но се нуждаем от подкрепа, когато тези субсидии се дават\", заяви Биков. \"Патриотите\" подкрепят ГЕРБ, но не съвсем Ще подкрепим предложението на ГЕРБ за намаляване на партийните субсидии на първо четене – парите могат да бъдат редуцирани, въпросът е с колко и на каква цена, каза  заместник-предсeдателят на ВМРО Искрен Веселинов. От ВМРО ще направят своите предложения между двете четения. Съпартиецът му Юлиан Ангелов добави, че с преизчисляването на субсидиите в бюджета и с другата промяна в закона за политическите партии, която  предвижда да се връщат надвзети пари , партиите ще фалират.  Николай Александров от \"Атака\" каза, че трябва да има друг механизъм, който да замени субсидията. Ние сме предложили ЦИК да поема разходите на партиите по време на предизборни кампании, каза Александров. ДПС цака с 0 лв. субсидия \"Не приемаме подхода за намаляване на партийната субсидия – ако ще има промяна на модела, това трябва да се случи след дискусия, заяви в началото на дебатите Йордан Цонев от ДПС. Според него това е див популизъм, който ще има тежки последици за политическия живот. Цонев заяви, че предложението на ДПС между двете четения ще бъде субсидията да стане 0 лв. \"Щом има обществено недоволство, че партиите получават обществено финансиране. Щом вие смятате, че да кажем истината на хората е непопулярно и трябва да си пазим имиджа – нямате проблем с ДПС. Ние ще предложим да отпаднат всички ограничения, да се разреши на политическите партии да набират дарения\", заплаши Цонев. Партиите ще изчезнат без субсидии според БСП Предложенията на ГЕРБ и ДПС за партийната субсидия ще доведат до изчезване на партиите - така се застрашава демокрацията, заяви Драгомир Стойнев (БСП). Ние от \"БСП за България\" сме \"за\" намаляване на размера на праговете и таваните на партийната субсидия, но това да не застрашава функционирането на политическите партии\", каза Стойнев. Според него е нормално да има намаляване на партийната субсидия, защото има партии, които не могат да я изхарчат, като имаше предвид ГЕРБ. Колегата му Румен Гечев заяви, че ще предложи партиите, които имат пари от държавната субсидия на влог към 1 юли, да ги върнат в държавния бюджет.  \"Предлагаме да не се бърза. Ще поканим всички политически сили между първо и второ четене да седнем, да обсъдим, така че да не застрашим политическия живот в страната\", каза Стойнев.  \"Предложението на ГЕРБ няма да подкрепиме, но ще подкрепиме да е 0 лева субсидията.\" Това  каза по-рано днес  депутатът от ДПС Делян Пеевски при четвъртото му появяване в парламента за две години. Вкарваме в парламента закон, с който партийната субсидия ще стане 1 лев,  обяви миналата седмица  премиерът Бойко Борисов при изненадващото си появяване в Народното събрание. Няколко часа по-късно предложението му беше придвижено, след като бе прието от извънредно заседание на бюджетната комисия. ", "date": "2019.06.12", "title": "Парламентът направи партийната субсидия 1 лв. за глас на първо четене (допълнена)"}
{"url": "https://www.dnevnik.bg/razvlechenie/2019/06/12/3924108_deniat_v_koito_muzikata_izgoria_-_razkritieto_na_nju/", "text": "Оригинални записи на сър Елтън Джон, Арета Франклин, \"Нирвана\", Еминем и стотици други световноизвестни изпълнители са били унищожени в пожар през 2008 г., сочи разследващ материал на списание \"Ню Йорк таймс\", озаглавен  \"Денят, в който музиката изгоря\" . Оригиналните звукозаписни ленти са били изгубени, след като в склад на \"Юнивърсъл мюзик груп\" се разразява пожар, а това предизвиква огромни загуби, които обаче биват покрити по това време. В конфиденциални документи от 2009 г. компанията оценява, че е загубила записите на около 500 хил. песни. \"Загубено в пожара, без съмнение, беше огромно музикално наследство\", се казва в част от документите. В свое изявление от вторник от \"Юнивърсъл\" признаха, че пожарът е бил наистина неприятно обстоятелство, но оспориха част от данните, изнесени от изданието. \"Инцидентът.... никога не е засягал наличието на комерсиално издадена музика, нито пък компенсацията на артистите\", твърдят от звукозаписния гигант. От компанията пишат още, че историята на \"Ню Йорк таймс\" съдържа \"редица неточности, подвеждащи твърдения, противоречия и фундаментални неразбирания относно обхвата на инцидента и засегнатите активи\". Според \"Ню Йорк таймс\" записите, съхранявани от \"Юнивърсъл студиос\", обхващат десетилетия популярна музика. Сред тях са песни на Рей Чарлз, Би Би Кинг, Джони Мичъл, Ал Грийн, Ерик Клептън, \"Ийгълс\", Том Пети, REM, Джанет Джаксън, \"Гънс енд роузес\", Мери Джей Блайдж, \"Ноу Даубт\" и Снуп Дог. Много от записите са били мастър копия, или най-чистите студийни записи, от които след това могат да се правят качествени компактдискове, грамофонни плочи и други дигитални копия. Ако сега се наложи преиздаване на някои от въпросните песни, ще трябва да се ползват вторични копия на оригиналите, което се отразява на тяхната точност. След излизането на статията от групата REM споделиха в \"Туитър\", че са получили много запитвания от фенове и че се опитват да получат повече информация за случилото се и дали то е засегнало музика на групата. Пожарът започнал през нощта, след като служители по поддръжката използвали горелки, за да поправят покрива на сграда на една от многото филмови площадки на \"Юнивърсъл\". Макар да последвали протокола и изчакали час, за да се охлади, след като си тръгнали, се разразил пожар. Пламъците му в крайна сметка достигнали до склад, в който се съхранявали архиви от телевизионни предавания, филмови ролки и аудиозаписи, собственост на \"Юнивърсъл мюзик груп\". Въпреки че пожарът е бил широко отразен от медиите по това време, директорът на студиото Рон Майър тогава заявява, че големи загуби няма. След инцидента Би Би Си съобщава, че са унищожени между 40 и 50 хил. видео- и филмови ролки, но техни дубликати са съхранявани на друго място. В своето изявление от \"Юнивърсъл\" допълват още, че са горди с усилията си по отношение съхранението на музика и изброяват редица инициативи, които оглавяват или подкрепят. От компанията споменават и някои \"ограничения\", които са ги възпрепятствали да обявят публично някои детайли относно пожара.", "date": "2019.06.12", "title": "\"Денят, в който музиката изгоря\" - разкритието на \"Ню Йорк таймс\""}
{"url": "https://www.dnevnik.bg/analizi/2019/06/12/3924119_zigzag_hodovete_na_hibridnata_diktatura/", "text": "За по-малко от месец властта в Русия бе принудена да отстъпи два пъти, и то в случаи, нажежили обществото и получили широк отзвук дори и навън. Успехът на гражданските протести срещу строежа на църква в парк в Екатеринбург и благоприятният развой след ареста на журналиста Иван Голунов маркират съществен етап от трансформациите, през които минава управлението на Владимир Путин (начело на Руската федерация от 2000 г.). Трансформации, издаващи, от една страна, инерционни процеси и износване на административната машина, а от друга – изпускане на напрежение с цел опазване на режима и съхраняване на самодържеца и обкръжението му. В уралската индустриална столица Екатеринбург (бивш Свердловск, четвърти по големина в Русия с население от над 1.4 млн. души) недоволството избухна на 13 май, когато местни хора започнаха да се самоорганизират срещу проекта за храм \"Св. Екатерина\". Строителството на катедралата планираше унищожаване на част от централния градски парк. Първоначално градската управа неглижираше стихийните демонстрации, а кремълски глашатаи като телевизионния водещ Владимир Соловьов громяха протестиращите като \"наследници на бесовете\", убили Николай II (препратка към болшевишкия разстрел на семейството на последния император в мазето на Ипатиевата къща в Екатеринбург през юли 1918 г.). Протестите обаче набраха сила за няколко дни, което накара дори президента Путин да се намеси, като предложи социологическо проучване. Държавният институт ВЦИОМ в експресен порядък изпрати анкетьори в Екатеринбург и организира допитване. То показа, че 78% от жителите не смятат парка за подходящо място за новата православна църква, а 58% посочиха, че тя трябва да се вдигне другаде. На 23 май, само ден след оповестяването на резултатите, местният губернатор Евгений Куйвашев  отмени строеж а. Сиреч в рамките на едва 10 дни обществеността постигна победа, макар и на регионално равнище. Все пак темата не засягаше пряко централната власт в Москва, нито пък беше непосредствена заплаха за устоите на Кремъл. Доста бързо се разви и историята с 36-годишния Иван Голунов, разследващ журналист в интернет изданието \"Медуза\". Той беше арестуван на 6 юни в центъра на Москва по подозрение в разпространение на дрога. В ареста го държаха 12 часа без достъп до адвокат, отгоре на всичко там е бил пребит. Според руското МВР при задържането у Голунов били открити наркотици, също както и в дома му. Полицията разпространи 9 снимки от обиска в жилището – но по-късно  призна , че всъщност само една от тях била направена в дома на журналиста. Голунов твърдеше, че наркотиците са били подхвърлени, и обясняваше акцията с разследванията си – и конкретно с работата си по разкриване на мафиотските схеми в столичния погребален бизнес. В негова защита се вдигна значителна част от журналистическата гилдия, десетки руснаци се включиха в единични протестни акции в Москва, Санкт Петербург, Новосибирск, Владивосток (т.нар.  ). В невиждан досега жест на солидарност три авторитетни вестника – печатните издания на РБК, \"Комерсант\" и \"Ведомости\", излязоха в понеделник, 10 юни, с еднакви челни страници с надпис \"Аз съм/Ние сме Иван Голунов\". За сряда, 12 юни, дори бе насрочен многохиляден митинг-марш с искане за освобождаване на журналиста. ( ) В навечерието на това шествие (за него бяха заявили участие повече от 20 хил. души) дойде и развръзката. Във вторник Министерството на вътрешните работи анулира наказателното преследване срещу Голунов и сне от него всички обвинения. Нещо повече - министърът Владимир Колоколцев отстрани полицаите, задържали журналиста. А с постовете си се  разделиха  и двама от най-висшите началници в московските структури на МВР, генерал-майор Андрей Пучков и генерал-майор Юрий Девяткин, началник на Управлението по контрол на наркотичните вещества. От сайта на МВР бяха премахнати и всички съобщения за случая. Щастливият завършек с Голунов има, разбира се, и друга страна. Безпрецедентната подкрепа за арестувания журналист беше посрещната с овации от близо и далеч; мнозина видяха в нея победа над потисническата власт, едва ли не предвестник за надигащо се масово брожение с потенциал най-сетне да катурне трона на Путин. Пожелателното мислене вероятно вдъхва някакъв кураж у обезверени и изтерзани души – лъч надежда сред отчаяние и омерзение. Не го отричам, нито подценявам успеха. Ала не мога да не се запитам: а щеше ли да се отприщи подобна солидарност, ако Голунов не беше московски журналист? Ако не се числеше към т.нар. либерално-опозиционни медии в Москва, ами беше, да речем, никому неизвестен активист или правозащитник в затънтен сибирски град? Столичната руска опозиция, колкото и да е изтикана в ъгъла, ограничавана и тормозена от властта, все пак разполага с известно привилегировано положение и оказва въздействие, най-малкото чрез резонанса си зад граница.  Отговорът е ясен. Ако Голунов работеше нейде в провинцията, още щеше да седи в килията, а можеше да му се случи и нещо много по-лошо. Само за миналата година с живота си се простиха трима регионални журналисти и за тях почти не се чу в московското информационно пространство. \"Руските либерално-опозиционни журналисти никога не излязоха и не биха излезли със заглавия: \"Аз съм/Ние сме кримски татари\", макар че страната им вече 5 години убива и хвърля в затвора кримски татари по скалъпени обвинения. Не излязоха и не биха излезли със заглавия: \"Аз съм/Ние сме украинци\", макар че страната им убива и хвърля в затвора украинци по скалъпени обвинения\", гневно  написа  в профила си във фейсбук кримско-татарският журналист Айдер Муждабаев. И до голяма степен е прав. Не видяхме подобна вълна на възмущение нито за украинския режисьор Олег Сенцов (осъден на 20 години затвор в Русия), нито за някой от другите близо 70 украински политически затворника в Руската федерация. За хибридната диктатура е критично важно да се имитира политическа борба и свобода на пресата, обяснява Муждабаев. В този упрек се съдържа нещо същностно – и то е подозрението, че с възмущението си за ареста на Голунов опозицията и критичните медии всъщност нищо не рискуват. Нищо съществено не ги заплашва; челните страници \"Аз съм/Ние сме\" не са репортажите на покойните Анна Политковская, Наталия Естемирова и Пол Хлебников, нито разгромяващите статии на Валерия Новодворска или акциите на Борис Немцов. Но пък без тази реакция – фалшива или не - Голунов още щеше да се намира в ареста и за едното нищо щяха да го осъдят на години затвор. Властта от своя страна също съзнава, че нищо съществено не рискува, ако се намеси в полза на общественото мнение. Освобождавайки неправомерно задържан критичен журналист или отменяйки спорен строеж, режимът въздава справедливост. Но същевременно създава илюзията, че откликва на обществени нагласи, уж се вслушва в гражданското мнение. Имитира демократичност. Фундаментите на режима обаче си остават непокътнати, нищо не грози и висшите му представители. От време на време самодържецът и неговото обкръжение могат да си позволят да отпушват клапана. Илюзорна е представата, че освобождаването на Голунов или спирането на църковния строеж в Екатеринбург нанася тежка загуба на Кремъл. Та нали тъкмо системата прави възможно своеволното арестуване на разследващ журналист. Същата тази система на корупционно-олигархични обвързаности – благоприятствана от най-отгоре – води и до това местната власт да се чувства безнаказана и брутално да погазва обществения интерес. Трябва да се признае, че Кремъл успява да наложи разграничаването; удава му се манипулацията, че няма нищо общо със своеволията, породили масов гняв. Едва ли не някакви дребни деребеи са се разпасали – и само цапат светостта на златния Двуглав орел. Пределно ясно е, че арестът на Голунов, както и строежът в Екатеринбург, са част от едно цяло, елементи от общата картина на фасадна демокрация. Зад нея цъфти поголовна корупция, безмерно облагодетелстване на властимащите, вият се гъсти преплетености между политика, власт и бизнес, охранявани от мащабен репресивен апарат. Преди 5 години политтехнологът Глеб Павловски – днес критично настроен към Кремъл, но по-рано беше съветник в Президентската администрация в годините на фалшивата рокада Путин - Медведев – обясняваше тази тактика като \"кремълски зигзаг\". Главният радикал в Русия е властта,  казва Павловски , вече като свободен радикал. От една и съща точка произлиза и заплахата, и защитата от нея. Така режимът впримчва вниманието към себе си: всички гледат все в тази точка, което се явява и основата на властта. В един момент властта решава да прояви снизхождение – спомнете си помилването на магната Михаил Ходорковски през декември 2013 г. или освобождаването на пънк активистките от \"Пуси Райът\" Надежда Толоконникова и Мария Альохина (пак през онзи декември). Но това не означава, че утре същата власт няма да реши да хвърли някого другиго в затвора, някого, за когото ѝ хрумне. Няма логика, няма правила, Кремъл не може да си позволи такъв лукс като определен курс. Зигзаг. Ето и сега. Отстъпление след масовите протести в Екатеринбург, отстъпление след острата реакция заради Голунов. Но в същото време се прокарват други решения, срещнали не по-малко недоволство. Миналото лято премиерът Дмитрий Медведев предложи вдигане на пенсионната възраст, което беше посрещнато с възмущение от руснаците. То обаче не спря Путин – и през есента президентът го одобри със съответния указ. От тази година се увеличи и ДДС - от 18% на 20%, една също доста непопулярна мярка. Въпреки всичко настъпва промяна, налице са обществени процеси, които налагат Кремъл да се нагажда, колкото и да не му се иска. Протестите в Екатеринбург маркират ново измерение на недоволството – предимно на местно ниво, по конкретен проблем и не непременно срещу системата или модела на управление. През януари жителите в северния град Архангелск например се вдигнаха срещу ново сметище, което трябваше да поеме и боклука от столицата. В предишните години бунтът на шофьорите на тирове изправи на нокти и централната власт. През ноември 2015 г. те организираха серия протести срещу въвеждането на тол-система, включително и с пътни блокади в Москва. Съпротивата им продължи години, периодично припламва и до днес. Руснаците днес са по-гневни, разкриват го и социологическите проучвания. В началото на юни независимият център \"Левада\" оповести изследване на протестния потенциал, което сочи нарастване на готовността за участие в масови протестни акции. Значителна част от жителите на Руската федерация са чували за най-шумните изблици на негодувание в последно време (в Екатеринбург и Архангелск, както и за демонстрациите в Ингушетия срещу промяната на границата с Чечня). Според директора на \"Левада\" Лев Гудков не става дума просто за информираност, а за целенасочен интерес. \"Готовността за участие в протести е почти двойно по-висока от обичайната – и това е явен признак за неканализирано раздразнение. Обикновено 17-20% са готови за икономически протести, а сега са вече 26-28%\",  обяснява  Гудков. В думите на Гудков се крие важен маркер - \"икономически протести\". Казано другояче, руснаците са склонни да роптаят заради спадащо жизнено равнище. На първо време това ги буни. В същото проучване могат да се видят и предразположенията към политически протест. На въпроса \"Ако се състоят масови демонстрации с политически искания, вие лично ще участвате ли?\" готовността е едва 22%, докато 74% отвръщат \"по-скоро не\". Засега на хоризонта не се задава политически, антисистемен бунт. Или поне не в мащаба, който в Кремъл биха сметнали за истинска угроза. Режимът на Владимир Путин вече преживя една сериозна вълна на политически брожения. Те избухнаха заради фалшификациите на изборите за Държавна дума през декември 2011 г. и продължиха след победата на Путин на президентските избори през март 2012 г. Присъединиха се десетки хиляди граждани, главно в големите градове, на моменти изглеждаше сякаш тази \"снежна революция\" ще създаде големи главоболия на нявгашния резидент на КГБ в Дрезден. Тя обаче заглъхна, стопи се подобно ланшен сняг. И докато не се завихри нова, Златният двуглав орел ще си играе все на зигзаг.", "date": "2019.06.12", "title": "Зигзаг ходовете на хибридната диктатура"}
{"url": "https://www.dnevnik.bg/bulgaria/2019/06/12/3924145_nova_televiziia_prekrati_dogovorite_na_miroljuba/", "text": "Нова телевизия\" е прекратила договорите на разследващите журналисти Миролюба Бенатова и Генка Шикерова, съобщава \"Свободна Европа\". Това е станало в петък, а двете потвърдиха пред медията, че напускат позициите си, но отказаха да коментират причините. Така промените в \"Нова телевизия\" след купуването ѝ в началото на април от братята Кирил и Георги Домусчиеви продължават. Първо беше освободена Силва Зурлева - дългогодишен член на борда на директорите на \"Нова телевизия\". Последва я Виктория Бехар, която за два месеца заемаше позицията \"Стратегическо развитие\" на новините и актуалните предавания на телевизията. След това избухна скандалът със спортния сайт \"Гонг\", който беше част от сделката за телевизията. Главният редактор на медията Н иколай Александров напусна,  според официалната версия по \"взаимно съгласие\", но неофициално - след натиск от страна на новите собственици. След това в ефира на \"Дарик радио\" негови колеги обявиха, че има опит за намеса в редакционната политика. Последва и позиция на изпълнителния директор на \"Нетинфо\" Христо Христов, който държи 3% от капитала на дружеството. В профила си във фейсбук той заяви, че вижда \"засилена намеса в редакторската политика на сайтовете \"Гонг\", \"Вести\" и \"Дарикнюз\". \"Нова\" държи 70% от акциите на \"Нетинфо\" (освен 3% на Христов останалите 27% са собственост на Радосвет Радев). Сайтовете \"Гонг\", \"Вести\" и \"Дарикнюз\" са част от сделката, при която фирма на Кирил Домусчиев и брат му Георги купи \"Нова броудкастинг груп\". Преди дни и  Христов беше освободен от поста. В началото на месеца се разбра, че \"Нова телевизия\" е предложила на трима разследващи журналисти от медията - Миролюба Бенатова, Генка Шикерова и Марин Николов, промяна на трудовите взаимоотношения, като им се предлага да произвеждат продукция, която после да предлагат на телевизията. Засега все още не се знае какво е бъдещето на Николов, който в момента е в отпуска.", "date": "2019.06.12", "title": "\"Нова телевизия\" прекрати договорите на Миролюба Бенатова и Генка Шикерова"}
{"url": "https://www.dnevnik.bg/razvlechenie/2019/06/12/3924156_kristo_otlaga_s_niakolko_meseca_proekta_za_opakovaneto/", "text": "Проектът на Кристо за временното опаковане на Триумфалната арка ще бъде на разположение на публиката на различни от първоначално обявените дати. Желаещите ще могат да го видят в рамките на 16 дни - между 19 септември и 4 октомври 2020 г., бе обявено в официалната страница на артиста в Инстаграм.  Когато проектът бе обявен  през април тази година, се казваше, че той ще бъде отворен за публиката в продължение на две седмици - от 6 до 19 април 2020 г.. В съобщението на Кристо първоначално не се посочваше причината, но по-късно беше уточнено, че това се прави по природозащитни причини. Опаковането през пролетта би попречило на гнезденето на птици от вида \"американска ветрушка\" от семейство соколови, чийто \"дом\" е Триумфалната арка. Решението е взето след консултация с Дружеството за защита на птиците. Планът е арката да бъде обвита в 25 хил. кв. метра рециклируема полипропиленова материя в сребристо-син цвят и 7 хил. метра червено въже.  Проектът , който Кристо замисля заедно със съпругата си Жан-Клод преди близо 60 години, трябва да бъде осъществен в сътрудничество с центъра \"Помпиду\" и Центъра за националните паметници. Той ще бъде финансиран от продажбата на скиците и други подготвителни произведения на Кристо и няма да получава държавно финансиране.", "date": "2019.06.12", "title": "Кристо отлага опаковането на Триумфалната арка заради гнездящи птици"}
{"url": "https://www.dnevnik.bg/sviat/2019/06/12/3924164_nju_iork_taims_spira_karikaturite_si_sled_antisemitska/", "text": "Вестник \"Ню Йорк таймс\" ще спре да публикува политически карикатури в международното си издание след скандал с изображение, обявено за антисемитско. Пиар отделът на вестника отбеляза, че решението се обмисля от повече от година и засяга само изданието, разпространяващо се извън САЩ. В националната версия на \"Ню Йорк таймс\" изобщо няма карикатури. Но решението бе обявено близо месец след публикацията на изображение, което показва израелския премиер Бенямин Нетаняху като куче водач на слепия президент Доналд Тръмп; Нетаняху носи звездата на Давид на каишката си, а Тръмп – кипа. \"Ню Йорк таймс\" наказа редактора, одобрил публикацията, и обяви, че повече няма да приема карикатури от външни автори, каквато е била тази. Авторът ѝ – португалецът Антонио Морейра Антунес, каза пред Си Ен Ен: \"Еврейското дясно не желае да бъде критикувано и заради това, когато някой ги критикува, казват: \"Ние сме преследвани, страдали сме много, това е антисемитско.\" Според критиците на изображението обаче то напомня за нацистката пропаганда, която изобразява евреите като контролиращи света, а пред редакцията на вестника имаше протести. \"Това са дълги години работа, погубени от една карикатура, която дори не беше моя. Боя се, че не става въпрос само за карикатури, а изобщо за журналистиката и мненията\", писа в блога си един от редовите художници на изданието Патрик Шапат. \"Намираме се в свят, където моралистични тълпи се събират в социалните мрежи, надигат се като буря и се стоварват с поразителна тежест върху редакциите. Това изисква незабавни контрамерки от издателите и не оставя място за размишления или смислени дискусии. \"Туитър\" е място за фурор, не за дебати. Най-вбесените гласове определят разговора, а тях ги следва ядосаната тълпа.\" Шапат сочи още, че карикатурите често са обект на такива нападки заради самата си природа – те са \"мнение в сбит вид, визуален пряк път с несравнима възможност да докоснат ума. Това е силата и слабостта им. Те може би разкриват и нещо по-дълбоко. Повече от често истинската цел зад карикатурата е медията, която я публикува\".", "date": "2019.06.12", "title": "\"Ню Йорк таймс\" спира карикатурите си след \"антисемитска\" рисунка на Тръмп и Нетаняху"}
{"url": "https://www.dnevnik.bg/bulgaria/2019/06/12/3924174_obsujdane_pri_prezidenta_noviiat_glaven_prokuror_da/", "text": "Новият главен прокурор да бъде избран с ясни критерии и при прозрачна процедура, да познава достатъчно добре системата отвътре, да се ползва с широка подкрепа и да бъде политически независим. Около тази фигура за наследник на Сотир Цацаров се обединиха неправителствени и професионални организации, които бяха  поканени от държавния глава Румен Радев  на кръгла маса в президентството. Срещата е част от поредицата разговори, започнати от Радев в началото на месец май по обсъждане и изготвяне на критериите за избор на нов главен прокурор. В началото на дискусията президентът каза, че не смята, че е надхвърлил правомощията си със срещите, които проведе през последните месеци по своя инициатива във връзка с процедурата. \"Далеч съм от мисълта, че надхвърлям своите правомощия. Аз се водя единствено от принципа на разделение на властите, но и не пренебрегвам своето задължение, тъй като аз съм накрая на процеса и подписвам указа\", заяви Радев при откриването на кръгла маса в президентството, на която присъстваха представители на съсловните и професионалните организации, както и неправителствени организации На финала на дискусията, продължила близо два часа, той отново се върна към критиките и им отговори. \"Поех определен риск. Имаше обвинения към мен, че се намесвам в независимата съдебна власт\", каза и на финала на дискусията държавният глава. Той обобщи, че очакванията на обществото са за независима, неполитизирана фигура за наследник на Цацаров, а рискът, който е поел с консултациите, смята за оправдан. Държавният глава благодари на участниците в дискусията и обобщи, че България ще има просперитет едва тогава, когато има общи цели, а това става чрез гласност и дебат като този, проведен днес. По време на дискусията се чуха различни мнения. На дискусията присъства само един прокурор Владимир Николов, който е от Асоциацията на прокурорите в България, заяви, че главният прокурор трябва да има стратегически подход и да е визионер. Той трябва да работи и приоритетно за приключване на мониторинга за България по механизма за сътрудничество и проверка на ЕК. Николов посочи и че в прокуратурата предстои \"болезнено преначертаване на съдебната карта\", като обясни, че предстои някои от районните прокуратури в страната да бъдат закрити. \"В прокуратурата има достойни хора за следващ главен прокурор\", подчерта Николов и посочи, че в системата работят достатъчно прокурори и следователи. \"Прокуратурата и главният прокурор трябва да създадат усещане, че щитът и мечът ще действат еднакво, без значение дали става дума за който и да е гражданин от махалата или за държавния глава Румен Радев\", убеден е прокурор Николов. Според него наследникът на Сотир Цацаров трябва да притежава и доза идеализъм и харизма. Според проучване 65% от българите искат независим главен прокурор Биляна Гяурова от Българския институт за правна инициатива припомни, че през февруари е било проведено проучване сред 1100 души, които са били попитани какви качества трябва да притежава новият главен прокурор. Около 65% от тях са посочили на първо място да бъде независим, 58% са казали, че той трябва да не се поддава на натиск. Едва на следващите трето и четвърто място хората са определили като важни качествата професионализъм и да бъде с авторитет. \"Тези отговори ясно показват какви са дефицитите сега\", коментира представените резултати Гяурова. По думите й, важно е мнението на хората и за това коя е най-важната задача на главния прокурор. А мнозинството от тях са посочили активната борба с престъпността по високите етажи на властта. На следващо място сред задачите според проучването е прокуратурата да не бъде използвана като \"политическа бухалка\". На трето място е борбата с битовата престъпност. \"Много голям процент, около 22 на сто от участвалите в проучването, са казали, че не очакват нищо различно да се случи с избора на нов главен прокурор\", допълни Гяурова и се обърна към президента, като каза, че неговата инициатива за консултации може да доведе до промяна. Съдиите предлагат издигане на прокурорска кандидатура в неформална процедура Председателят на Съюза на съдиите в България Калин Калпакчиев направи няколко предложения, като едно от тях е асоциацията на прокурорите да организира неформална процедура, при която да издигне свои кандидат, който да бъде предложен и издигнат официално от поне трима членове на прокурорската колегия на Висшия съдебен съвет (ВСС), както е по процедура. Калпакчиев подчерта, че по този начин кандидатът ще се ползва с широка легитимност. Сред критериите, на които трябва да отговаря наследникът на Цацаров, е и този да може да отстоява независимостта. За да не бъде този критерий чисто декларативен, Калпакчиев предложи да се обърне внимание на това какви позиции са заемали кандидатите и как са ги отстоявали в конфликтни ситуации. По думите му, когато се изготвят критерии за избор за постове като този на главен прокурор, би било добре да се изготви профил на длъжността. Това може да стане, ако прокурорската колегия на ВСС направи анализ на състоянието на прокуратурата в момента, какви са успехите и в кои сфери има дефицити. Този анализ би могъл да даде по-ясно виждане за това каква да бъде фигурата на бъдещия главен прокурор. Владислав Славов от Съюза на юристите в България е на мнение, че прокуратурата и статусът на главния прокурор трябва да бъдат променени. \"Прокуратурата е наричана \"куче пазач\", има правомощия по всички процеси, а по Великден следи за цената на козунаците. Трябва да се търси баланс между централизиран модел и автономност\", обясни Славов. Той предложи да бъде въведена възможност, при която, ако прокурорът откаже да повдигне обвинение, засегнатият гражданин да има това правомощие. Освен това според Владислав Славов може да се помисли за създаването на орган, в който да участват и други висши прокурори, а някои важни решения да не се вземат еднолично, а с гласуване и дебат. Следователите искат главен прокурор, който познава системата отвътре Мария Павлова от Камарата на следователите в България и бивш служебен правосъден министър заяви, че следващият главен прокурор трябва да познава системата отвътре, а \"не 2 години да се чуди централизирана ли е или не\". Тя посочи и че не разбира защо министърът на правосъдието Данаил Кирилов няма да се възползва от правото си да номинира кандидат, след като освен прокурорската колегия на ВСС такова правомощие по закон има и той. До момента нито един правосъден министър не е упражнил това си правомощие преди избора на главен прокурор. Изслушването на кандидатите и гласуването ще бъде на 14 ноември Процедурата за избор на нов главен прокурор  ще започне на 15 юли. На 14 ноември ще е изслушването на кандидатите и първото гласуване за кандидатите на пленум на Висшия съдебен съвет. Последната дума по одобряването на избрания кандидат има президентът, който може да назначи с указ избрания кандидат или да откаже да подпише указа, а ВСС да започне нова процедура. В началото на май президентът Румен  Радев започна консултации  за изготвяне на критерии за избора на нов главен прокурор. След срещата си с държавния глава Сотир Цацаров коментира, че  консултациите са прибързани . Ден по-късно Радев се срещна с председателя на Върховния касационен съд Лозан Панов, който  каза, че изборът е предопределен . Председателят на Върховния административен съд Георги Чолаков е предложил по време на консултациите  да бъде създаден независим орган , който да има правомощия да разследва главния прокурор. Представляващият Висшия съдебен съвет Боян Магдалинчев изрази от своя страна надежда следващият главен прокурор  да бъде от системата . Серията от срещи предизвика  коментар и от премиера Бойко Борисов , който видя опит за намеса на Радев в съдебната система. Президентът от своя страна отвърна с коментар, че  не кани магистрати на вечеря  в дома си.", "date": "2019.06.12", "title": "Обсъждане при президента: Новият главен прокурор да бъде независим и от системата"}
{"url": "https://www.dnevnik.bg/sport/2019/06/12/3924163_durjavata_e_gotova_da_investira_v_detskiia_futbol_no/", "text": "Държавата е готова да инвестира в развитието на българския футбол, но единствено чрез отпускане на средства за детско-юношеските школи, обяви министърът на спорта Красен Кралев. Той заяви, че най-напред Българският футболен съюз (БФС) трябва да изгради ясна стратегия, която да бъде защитена пред правителството. По думите му след приемане на програмата държавата ще държи контрола върху изразходването на средствата. В последните години държавата отпуска по малко над 1 млн. лева за детско-юношеския футбол. \"Премиерът (Бойко Борисов)  няколко пъти казва през последните месеци , че държавата е готова да задели достатъчно средства при представяне на програма за развитие на детско-юношеския футбол. Технологията е измислена и има заделени средства\", каза Кралев. По думите му едва след въвеждане на подобна стратегия може да се говори за подобряване на резултатите на националния отбор. Той се изказа критично за работата на клубовете с детско-юношеските отбори. \"От години не се работи правилно по школите. Президентите търсят бързи резултати и мислят. че е по-евтино да вземат готов играч. Това виждате къде ни докара.\" \"Миналото първенство беше изключително интересно, динамично. Много от ключовите неща се решиха в последния момент. Очаквам първенството да е също толкова интересно. Най-големите ми очаквания са в това българските клубове да залагат на свои собствени кадри. Много млади футболисти изгряха на футболната сцена. И (Валентин) Антов, и (Иван) Турицов, и (Мартин) Минчев, и (Кристиан) Димитров от \"Ботев\" започнаха да се налагат, стигнаха до националния отбор. Моето желание е да виждаме все повече български таланти в представителните отбори\", каза Кралев. Министърът коментира лаконично случая с шестимата отстранени футболисти на \"Черно море\" преди решителния мач с \"Лудогорец\". \"Виждате, че тези играчи сега ги няма в отбора. Притеснително щеше да е, ако те бяха останали\", заяви той, въпреки че  Георги Илиев и Виктор Генев бяха в състава на националния отбор  за последните два мача с Чехия и Косово. Кралев говори и по темата за  изграждането на нов стадион на мястото на \"Българска армия\" . Министерството, което е собственик на имота, и \"ЦСКА-София\", който го ползва, искат да се построи изцяло ново съоръжение, но това не се позволява в предложения устройствен план (ПУП) на Борисовата градина. \"Мисля, че говорим с госпожа Фандъкова (кмета на София) на един език, просто трябва да бъдат отразени промените в ПУП-а. Ние не искаме да се излиза от рамките на сегашния стадион. Това съоръжение с леки реконструкции не може да бъде съживено. Но като се премахне пистата, ще има достатъчно място в сегашните рамки да се изгради стадион. Това ще е абсолютно достатъчно да се направи ново, модерно, европейско съоръжение\", добави министърът.", "date": "2019.06.12", "title": "Държавата е готова да инвестира в детския футбол, но очаква ясна стратегия от БФС"}
{"url": "https://www.dnevnik.bg/bulgaria/2019/06/12/3924152_boiko_borisov_blagodaria_na_mediite_koito_postupiha/", "text": "Благодаря на медиите, които постъпиха етично и запазиха информацията по случая, за мен те са истински медии.\" Този коментар направи премиерът Бойко Борисов пред журналисти днес на връчването на ключовете на новите автомобили за дирекциите на МВР и жандармерийските подразделения в страната. И премиерът, и вътрешният министър Марин Младенов са убедени, че информацията за името и семейството на пловдивското момче, у което бяха намерени взривни материали и беше обвинено в подготовка на терористичен акт, не е изтекла от полицейските служби и ДАНС. \"Кой е човекът, кое е семейството му - с тази информация може да се сдобие всеки журналист като тръгне по улиците на Пловдив. Въпросът е в изкушението да го напишеш, да се направиш на велик, а в случая това носи голяма щета\", добави премиерът. Според вътрешния министър Младенов информацията за момчето не е била подадена от полицията, той съди по това, че се е появила сравнително късно. Ако беше изтекла от полицията, щеше да се появи веднага, аргументира се министърът. Борисов същевременно описа като много сериозни и силно обезпокоителни намерените взривни материали в Пловдив. Той помолил колегите си от Отряда за борба с тероризма, с които е служил, да отидат да ги видят. \"Те казаха, че това са чудовищни, мръсни бомби, които взривяват и убиват много хора, и са по-силни от тези в Сарафово\", каза премиерът. Запитан дали е било грешка оповестяването на случая като опит за терористичен акт, премиерът каза, че не е можело да не бъде оповестен, тъй като влиза в съда. \"Трябва да съхраним доверието в институциите в такива моменти, а не да го губим\", добави Борисов. Попитан за конкретика на идеята за антитерористични центрове, Борисов поясни, че се замисля един такъв център, \"не че няма и в момента\". Сутринта е имало Съвет по сигурността, присъствали и хората на президента, мястото било ситуирано, като бъдат готови, ще го финансират. \"Но ще го направим тихичко, целта е да се заключи информацията в малък брой хора, поименно. Сега всеки много разбира, по медиите психолози, коментатори, анализатори се изреждат\", изрази неудовлетвореност премиерът от публичното отразяване на случая. И намекна за бивш служител на МВР, който \"и една джебчийка не е заловил през кариерата си, но от сутрин до вечер дава оценки, ще му спестя името.\"", "date": "2019.06.12", "title": "Бойко Борисов: Благодаря на медиите, които постъпиха етично за пловдивския случай"}
{"url": "https://www.dnevnik.bg/bulgaria/2019/06/12/3924214_deloto_sreshtu_dvama_kvestori_ot_ktb_zapochna_v/", "text": "Делото срещу квесторите Станислав Лютов и Елена Костадинчев от Корпоративна търговска банка (КТБ) започна в Софийския градски съд (СГС). Те са обвинени в безстопанственост в особено големи размери. Според обвинението те са ощетили Фонда за гарантиране на влоговете в банките с над 1 млн. лв. Престъпленията са извършени в периода от август 2014 г. до януари 2015 г. На 19 септември ще бъде първото заседание по същество, а процесът ще започне с разпит на свидетели. Квесторите поеха управлението на банката, след като БНБ я постави под специален надзор на 20 юни 2014 г., и останаха в КТБ до обявяването ѝ във фалит и назначаването на синдици. Според обвинението Лютов и Костадинчев умишлено са разпоредили осчетоводяване на предсрочното прекратяване на 9 договора за индивидуални срочни депозити с привилегировани лихви и така сумите били прехвърлени за изплащане към Фонда за гарантиране на влоговете. От това според прокуратурата са настъпили и вредите за фонда, които са изчислени на 1 070 383.83 лева. Прокуратурата твърди, че действията на квесторите са в нарушение на Закона за гарантиране на влоговете в банките, според който не се изплащат гарантираните размери на влоговете на тези, на които са били предоставени привилегировани лихвени условия. По обвиненията за умишлена безстопанственост в особено големи размери, която е и особено тежък случай, могат да бъдат осъдени на 3 до 12 години затвор. За започналото срещу тях разследване се разбра в  средата на 2015 г.  То започна няколко дни след като премиерът Бойко Борисов спомена, че двамата са позволили много договори за преференциални влогове да бъдат превърнати в такива за обикновен влог и по този начин банката е била източена. По този начин титулярите им са могли да получат обезщетения от 100 хил. евро от Фонда за гарантиране на влоговете, на каквито не биха имали право. Двамата квестори в КТБ  заявиха, че действали по указания на БНБ и Фонда за гарантиране на влоговете , които са спазвали точно. Името на Кордовска стана известно с това, че  тя е изтеглила влога си в КТБ  ден преди банката да бъде поставена под специален надзор.", "date": "2019.06.12", "title": "Делото срещу двама квестори от КТБ започна в Софийския градски съд"}
{"url": "https://www.dnevnik.bg/gradska_sreda/2019/06/12/3924213_protestut_v_drujba_na_koito_beshe_maia_manolova_e/", "text": "Протестът, който организира БСП в \"Дружба\", е поредното усилие тази партия да се представи като защитник на обществения интерес\", заяви Йорданка Фандъкова по повод снощната гражданска проява срещу бъдещо строителство в парка. В нея дейно участие взе омбудсманът Мая Манолова, като призова Столичната община да изкупи имота от собствениците и така да спаси зелената площ от бетониране. \"Защо точно сега решиха колегите от БСП да правят протест, мога само да предположа. Настояването да се изкупи в този момент имотът означава настояване да се дадат едни пари на определени хора. В \"Дружба\" има около 200 такива казуса, т.е. ако решим да решим един казус чрез изкупуване, без да има нужда в този момент... А предстои решение на съда и ние правим всички усилия да не допуснем и тази част от парка да бъде отделена и дадена за строителство\", подчерта Фандъкова. Спорният имот се появява след приемането на Общия устройствен план на София през 2007 г. Една част от парк \"Дружба\" тогава е била откъсната и този имот попада в нея. \"Главният архитект на София обаче при изготвянето на подробния план отказа да заложи застрояване в този имот\", подчерта Фандъкова. Този отказ е обжалван и съдът излиза с решение в полза на собствениците на имота. \"Сега обаче главният архитект Здравков е възложил нов план, за да можем да запазим този терен. Но и той също се обжалва в съда\", каза кметът на София. Собствениците имат правото по закон да оградят своя частен имот, но нямат право в момента да строят в него, напомни Фандъкова. \"Ние правим всичко възможно да не бъде дадена тази част от парк \"Дружба\" за строителство\", заяви тя.", "date": "2019.06.12", "title": "Протестът в \"Дружба\", на който беше Мая Манолова, е организиран от БСП, смята Фандъкова"}
{"url": "https://www.dnevnik.bg/sviat/2019/06/12/3924238_nad_200_dushi_sa_zadurjani_v_moskva_na_protest_v/", "text": "Над 200 души са задържани на протеста в поддръжка на арестувания ( и освободен вчера ) разследващ журналист от сайта \"Медуза\" Иван Голунов в Москва, предадоха руски медии, цитирайки данни на полицията. Според правозащитния медиен проект \"ОВД-Инфо\" броят им е поне 2 пъти по-голям - над  420 души  към 17:30 ч. българско време Сред задържаните са много журналисти, пишат \"Медуза\" и деловото издание РБК (за което Голунов също е работил), както и основателят на Фонда за борба с корупцията Алексей Навални. Общо участниците са били около 1200 души според данните на силите на реда. Вътрешното министерство обяви, че полицията се е намесила заради нарушаване на реда за провеждане на масови мероприятия - демонстрацията не бе съгласувана с градските власти. Това бе и една от причините в защита на Голунов (малко след ареста му миналата седмица) протестиращи  да започнат т.нар. пикети  (еднолични демонстрации), при които те се редуват на опашка. Полицията днес напомни, че и за 16 юни има насрочена демонстрация, която за разлика от днешната е съгласувана с властите. Участниците в митинга днес обаче настояваха за спешни мерки за наказание на виновните за неоснователно преследване на Голунов, който бе обвинен в притежание и трафик на наркотици при разминаващи се доказателства. След силен обществен отзвук и  реакция на водещи медии  делото бе прекратено и обвиненията бяха снети, а Голунов бе освободен и руски издания (включително \"Медуза\") опитаха да предотвратят събитието. Въпреки това решение демонстранти решиха да осъществят акцията си. Двама кореспонденти на  базираното в Латвия издание  са арестувани заедно с журналисти на радиото на \"Комерсант\", \"Ъ FM\" и на телевизия \"Дожд\", както и Иля Азар от \"Новая газета\", който бе един от организаторите на протеста.", "date": "2019.06.12", "title": "Стотици са задържани в Москва на протест в подкрепа на руския журналист"}
{"url": "https://www.dnevnik.bg/evropa/2019/06/12/3924210_velikobritaniia_ne_e_gotova_za_brekzit_bez_sdelka/", "text": "Обещанието на Борис Джонсън  да изкара Великобритания  от ЕС със или без сделка на определената за Брекзит дата (31 октомври) би срещнало проблем след изтичането на конфиденциален документ на кабинета, предупреждаващ, че страната все още не е подготвена за нарушенията, които биха настъпили при евентуален хаотичен изход. В съобщението, видяно от \"Файненшъл таймс\", се казва, че правителството се нуждае от шест до осем месеца работа с фармацевтичната индустрия, за да гарантира, че ще са налице необходимите приготовления за създаване на резерв от лекарства до 31 октомври. Според него освен това ще са необходими \"най-малко 4-5 месеца\" за подобрение на готовността на търговците за новите гранични проверки, които може да са необходими. Потвърждава се, че  който и да е новият премиер , той или тя ще срещне големи трудности да завърши подготовката, особено в областта на лекарствата и граничния контрол, до 31 октомври. Външното министерство, твърди документът, ще се нуждае от \"най-малко два месеца\", за да се свърже с над 1 милион британски граждани, живеещи в други страни от ЕС, и да им позволи да се подготвят за несигурността около бъдещия им статут. В съобщението, подготвено за среща на кабинета на 21 май, се казва, че макар правителствените служби да са изготвили около 85% от техните \"ключови планове за сценария без сделка\", много от тях дават само \"минимално работещо ниво на капацитет\". За останалите планове, които не са изготвени, се посочва, че слабостите в готовността на правителството са значителни. Документът така и не е бил разпространен за обсъждане в кабинета на 21 май, защото Тереза Мей е била съсредоточена върху последния си провалил се опит да прокара законодателството за своята сделка с ЕС. След този провал премиерът обяви плановете си за оставка. Междувременно Европейската комисия днес каза, че Брекзит без сделка е \"много възможен\" сценарий, предаде \"Ройтерс\". Брюксел посочи, че през следващите месеци ще обърне особено внимание на ключови области, сред които правата на гражданите, финансовите услуги, транспортът и рибарството. Гръмки обещания Борис Джонсън днес отново обеща да изведе страната от ЕС на 31 октомври, като предупреди разединената си партия, че \"забавянето означава поражение\", предаде БТА. 54-годишният бивш външен министър, който е смятан за фаворит да спечели започналата надпревара за партиен лидер близо три години, след като поведе кампанията за излизане на Великобритания от ЕС, похвали добрата форма на британската икономика, обеща да доведе докрай оказалия се толкова болезнен процес за Брекзит и да преодолее отчаянието, настъпило в страната. \"След три години и два пропуснати крайни срока, ние трябва най-после да напуснем ЕС на 31 октомври. Аз не се стремя към Брекзит без споразумение и не мисля, че ще се стигне до нещо подобно, но е въпрос на отговорност да се подготвим с всички сили и сериозност за изход без споразумение. Удивително е някой изобщо да предлага да се лишим от този изключително важен инструмент в преговорите\", подчерта Джонсън. Той се самоизтъкна като човека, който може да осъществи Брекзит на практика, да спечели следващите парламентарни избори за Консервативната партия и да предотврати идването на опозиционната Лейбъристка партия на власт. Джонсън подчерта, че страната може да му има доверие да бъде неин премиер и че ще продължи характерния си стил да говори прямо и да назовава публично нещата с истинските им имена, защото това е, което публиката иска. Той се извини за евентуалните обиди, които е причинил заради избора си на думи в миналото, но изрази убеждение, че избирателите не искат политиците да говорят с недомлъвки. Той се опита да избегне темата за употребата си на наркотици в миналото, с аргумента че хората искат да се постави фокус върху онова, което правителството може да направи за тях, по време на кампанията за избор на нов лидер. Такъв въпрос обаче все пак му беше зададен във връзка с негово интервю от 2007 г., в което каза, че е опитвал кокаин. Джонсън отново посочи, че хората искат фокусиране върху реалните проблеми. \"Мисля, че всичко останало, честно казано, крие опасност да ни отклони от пътя\", отговори той. Броени минути след като Джонсън говори, неговият съпартиец и финансов министър Филип Хамънд каза, че не вярва Джонсън, ако спечели най-високия пост, да успее да изведе Великобритания от ЕС до 31 октомври.", "date": "2019.06.12", "title": "Великобритания не е готова за Брекзит без сделка според конфиденциален документ"}
{"url": "https://www.dnevnik.bg/bulgaria/2019/06/12/3924162_nad_600_hil_lv_finansovite_korekcii_sa_nalojeni_na/", "text": "Финансови корекции в размер на над 600 хил. лв. са наложени на община Смолян заради опорочени обществени поръчки по изпълнението на проекти, финансирани по оперативните програми \"Региони в растеж\" и \"Добро управление\". За това съобщава регионалното издание  \"Отзвук\"  като се позовава на девет съдебни решения по дела на местната администрация в Смолян срещу корекциите, наложени от управляващия орган по оперативните програми \"Региони в растеж\" и \"Добро управление\". Всички те са потвърдили констатациите за извършени нарушения и наложените за това санкции. При извършените проверки е било установено прилагане на незаконосъобразни методики за оценка на участниците в търговете, показва информацията, отразена в решенията на административните съдилища в София-град и Пловдив. В резултат на това е бил извършен неправомерен избор на победителите в тях. Голяма част от наложените корекции са за обществени поръчки \"Ремонт и рехабилитация на улици, тротоари, надлези, пешеходни алеи и детски площадки за подобряване на градската среда на гр. Смолян\". Заради допуснати нарушения в този случай разходите, направи от местната администрация, са били коригирани с над 266 хил. лв. Проверката на Министерството на регионалното развитие и благоустройството, което е управляващ орган по оперативна програма \"Региони в растеж\", е установила, че в обявленията и документацията за възлагане на обществената поръчка се съдържат Те са довели до необосновано ограничаване на участниците в процедурата и не са осигурили равни условия на всички. В същото време с прилаганата методика за оценка по показателя \"Организация за изпълнение на поръчката\" е било допуснато субективно оценяване на участниците в търга. Проверката е установила още, че някои от условията на процедурата са имали и \"разубеждаващ ефект\" върху потенциални кандидати за изпълнение на обществените поръчки. Според управляващия орган по програма \"Региони в растеж\" изпълнителят на единия от обектите по проекта за ремонт на улици и детски площадки в Смолян е бил избран незаконосъобразно, а негов конкурент е бил третиран неравностойно. са били открити и при избора на изпълнители по проект \"Обновяване на енергийната ефективност на образователна инфраструктура в гр. Смолян\", който включва четири обособени позиции. Там финансовата корекция, наложена на общината, е близо 283 хил. лв. Нарушенията в този случай са свързани предимно с ограничителни условия при организиране на търговете за възлагане на обществени поръчки и използване на неясни показатели за оценка на офертите. Така например е имал 60% тежест за избор на победител в процедурата, което е в противоречие с Правилника за прилагане на Закона за обществените поръчки. Заради нарушения в използваната методика за възлагане на обществени поръчки по други проекти за ремонт на улици, надлези и детски площадки в Смолян са наложени финансови корекции за още почти 48 хил. лв. В мотивите към решението си за потвърждаване на наложените санкции пловдивският административен съд е отбелязал, че община Смолян е нанесла вреда за бюджета на ЕС, необосновано е ограничила конкуренцията и не е допуснала други фирми, които да предложат по-ниски цени в процедурите за възлагане на обществени поръчки. Така са били нарушени принципите, на които с основава Законът за обществените поръчки, разпоредбите на Закона за управление на средствата от Европейския съюз, както и регламентите му, е записано в съдебното решение. Чрез механизма за налагане на се цели да не се допусне извършването на разход, който е незаконосъобразен. Финансовите корекции са и инструментът, с който може да се отстрани пропуск в бюджета, причинен от допусната грешка. По повод на информацията за наложените финансови корекции по проекти с европейско финансиране в понеделник местната администрация публикува на сайта си становище, подписано от кмета на града Николай Мелемов. В него се твърди: \"Всеки, който работи с европейски проекти, особено пък инфраструктурни, знае, че няма проект, при който да няма неверифицирани суми или финансови корекции.\" Освен това в становището се твърди също: \"При съставяне на финални отчетни документи съобразно различните правила на всяка програма неминуемо се стига до разминаване в първоначалната сума на проекта, верифицирана сума, финансови корекции и т.н.\" Кметът на Смолян информира също, че местната администрация е обжалвала финансовите корекции, потвърдени от административните съдилища в София град и Пловдив пред Върховния административен съд. В становището, подписано от него, обаче не е отразена информацията, че още в началото на април т.г. едно от заведените дела вече е завършило с потвърждение на решението, постановено от първата инстанция.", "date": "2019.06.12", "title": "Над 600 хил. лв. корекции са наложени на Смолян за опорочени търгове по европроекти"}
{"url": "https://www.dnevnik.bg/sviat/2019/06/12/3924296_kitai_zapochna_nova_kampaniia_za_onlain_cenzura/", "text": "Китай започна нова кампания за налагане на онлайн цензура, като блокира в своето интернет пространство още уебсайтове на чуждестранни медии и спря профили в социалните мрежи, предаде агенция \"Ройтерс\", като се позова на държавната информационна агенция \"Синхуа\". Усилията са предприети от миналия месец съвместно от китайското кибернетично управление, министерството на промишлеността и информационните технологии, бюрото за обществена сигурност и пазарния регулатор. Кампанията ще продължи до края на годината и ще наказва и разобличава уебсайтове, които извършват \"незаконни и престъпни дейности\", не \"изпълняват своите задължения\" за вземане на мерки за безопасност или са замесени в кражба на лична информация. Напоследък  Китай спря определени уебсайтове  и профили в социалните медии. Интернет страниците на няколко чуждестранни медии, включително вестниците \"Вашингтон пост\" и \"Гардиън\", не са достъпни от края на миналата седмица. По този начин те се прибавиха към списъка от  блокирани сайтов е, сред които и този на \"Ройтерс\". Китайското онлайн издание за финансови новини wallstreetcn.com каза в понеделник, че е спряло своя уебсайт и мобилно приложение по искане на властите, но не даде подробности какви правила може да е нарушило. Напоследък бяха спрени също така различни профили в социалните медии, включително такива, които публикуват деликатни в политическо отношение материали и финансови новини./ БТА", "date": "2019.06.12", "title": "Китай започна нова кампания за онлайн цензура"}
{"url": "https://www.dnevnik.bg/razvlechenie/2019/06/12/3924297_suzdateliat_na_chernobil_prizova_turistite_da_uvajavat/", "text": "Създателят на минисериала на Sky и HBO \"Чернобил\" Крейг Мазин коментира популяризирането на неприлични и неподходящи селфи снимки на туристи, които посещават ограничената зона около атомната централа в Украйна. Откакто поредицата от пет епизода за една от най-страшните ядрени катастрофи в историята започна излъчването си през май месец,  туризмът в района отбелязва 40% скок . Сред новопоявилите се туристи са и инфлуенсъри от социалните медии, които предизвикаха критични отзиви, тъй като използват място, свързана с голяма трагедия, за да си правят впечатляващи снимки за своите профили в инстаграм. Сред публикациите в социалните мрежи има например снимка на жена с предпазен костюм, но свален наполовина, така че да я показва по бельо. \"Чудесно е, че #ЧернобилHBO вдъхнови вълна от туризъм в Забранената зона. Но да, видях снимките, които циркулират\", написа сценаристът и продуцент на поредицата Крейг Мазин в \"Туитър\" профила си тази сутрин и допълни: \"Ако посещавате, моля, помнете, че там се е случила ужасна трагедия. Отнасяйте се с уважение към всички, които са страдали и са се жертвали.\" Минисериалът на HBO с участието на Джаред Харис, Стелан Скарсгард и Емили Уотсън проследява събитията след експлозията в ядрения реактор.  Поредицата се нареди на първо място  в класацията на IMDb за телевизионни продукции още след излъчването на трети епизод. Според официалните данни на мястото на експлозията умират двама души, други 28 в седмиците след това вследствие на радиационно отравяне, докато около 1000 пожарникари и други служители от отрядите за спешно реагиране са изложени на високи дози радиация по това време, показват данните на Световната здравна организация. Около 116 хил. души, които живеят по това време в град Припят и в радиус от 30 км около централата, са евакуирани в следващите седмици, макар че последствията от излагането на радиация върху населението в по-широки райони от Украйна и Европа продължават да са неясни. Мястото на катастрофата е отворено за туристически посещения от края на 90-те години, но популярността му нарасна през последните 5 до 10 години. Посетителите са проверявани за радиация на влизане и излизане от отцепената зона и понякога носят предпазни костюми и дозиметри, с които да измерват нивата на облъчване.", "date": "2019.06.12", "title": "Създателят на \"Чернобил\" призова туристите да уважават мястото на кaтастрофата"}
{"url": "https://www.dnevnik.bg/sport/2019/06/12/3924237_kris_frum_niama_da_uchastva_v_tur_dyo_frans_zaradi/", "text": "Фаворитът в Обиколката на Франция и четирикратен шампион Крис Фрум няма да участва в тазгодишното състезание. Британският колоездач на \"Инеос\" падна преди четвъртия етап в подгряващата надпревара \"Критериум Дофине\" и от тима обявиха, че има травми, които няма да му позволят да застане на старта в Брюксел на 6 юли. Фрум е със счупена бедрена кост. Той е паднал по време на разузнаването на трасето за индивидуалното бягане по часовник в Роан (26 км). \"Крис падна много тежко на едно спускане с доста висока скорост. Удари се в стена и инцидентът беше много сериозен. Хеликоптер го откара до болница и веднага съобщихме на неговото семейство. Той няма да участва в Тура и доста дълго време ще се възстановява\", каза шефът на \"Инеос\" сър Дейвид Брейлсфорд. Според директора на отбора Фрум е свалил едната си ръка от кормилото, за да издуха носа си, заради което е изгубил контрол над велосипеда и се е ударил в стена. Смята се, че скоростта на Фрум в този момент е била 60 км/ч. Съпругата на колоездача Мишел Фрум, която е и негов мениджър, написа в профила на британеца в \"Туитър\", че все още се чака изясняване на контузиите му и подробности ще бъдат съобщени скоро. Ситуацията с Фрум отваря вратата пред съотборника му Герант Томас да преследва втора поредна победа в състезанието. Уелсецът, който триумфира преди година, и Фрум бяха определени за ко-лидери за предстоящото състезание и отборът трябваше да кара за тях. Фрум е четирикратен шампион в Обиколката на Франция (2013, 2015, 2016 и 2017) и целта му през 2019 г. беше да влезе в клуба на петкратните победители. В него са Жак Анкетил, Еди Меркс, Бернар Ино и Мигел Индураин. В кариерата си британецът има шест спечелени големи обиколки, след като триумфира още във Вуелтата през 2017 г. и Джиро д’Италия 2018. Фрум спечели три поредни обиколки между юли 2017 г. и май 2018 г. Миналата година той завърши трети в Тура след своя съотборник Томас и Том Дюмулен. Това е втори пореден удар за \"Инеос\" през сезона, след като преди началото на Джирото  Еган Бернал претърпя фрактура на ключицата . Колумбиецът трябваше да води отбора в Обиколката на Италия, но няколко дни преди нейното начало падна на тренировка в Андора, където живее.", "date": "2019.06.12", "title": "Крис Фрум няма да участва в Тур дьо Франс заради счупен крак"}
{"url": "https://www.dnevnik.bg/zelen/2019/06/12/3924109_deset_cherni_leshoiada_shte_budat_osvobodeni_ot_zeleni/", "text": "Десет нови черни лешояда прие Спасителният център на сдружението \"Зелени Балкани\" в Стара Загора в понеделник. Това са бедстващи малки, които са напуснали преждевременно гнездата си в Испания и са били спасени и лекувани от испански природозащитници. Птиците са изпратени от испанските организации VCF и GOBEX с цел да подпомогнат програмата за завръщането на вида в България. Десетте черни лешояда са настанени за карантина в Спасителния център за диви животни в Стара Загора. След карантината те ще бъдат изпратени във волиери - временни ограждения в близка до естествената среда, откъдето птиците след адаптационен период ще бъдат освободени. Това е втората подобна \"пратка\" лешояди, като екипът на \"Зелени Балкани\" посреща и те ще се присъединят към вече освободените  през 2018 г.  и  през тази година  свои събратя. Възстановяването на редкия черен лешояд е следваща стъпка след възстановяването на гнездящата популация на белоглавия лешояд. Колониите от различните видове лешояди са взаимозависими - едва след белоглавите и черните лешояди природозащитниците могат да започнат работа и за \"връщането\" на брадатия лешояд, който за \"Зелен Балкани\" е символ на българската природозащита. Програмата за възстановяване на черния лешояд Целта на програмата на \"Зелени Балкани\" е видът отново да гнезди в България и да се изгради връзка между популациите му на Балканите (Гърция) и тези в Крим, Алпите и на Пиренейския полуостров. Тя е част от проект \" Светло бъдеще за черния лешояд \" LIFE14 NAT/BG/649, в който работят пет организации от четири европейска страни – България, Холандия, Испания и Германия. Програмата включва различни мерки за улесняване на размножаването на черния лешояд у нас - подобряване на условията за гнездене и на хранителната база, намаляване на заплахите от отравяне и сблъсък с електропроводи. Една от дейностите на \"Зелени Балкани\" е внасянето на черни лешояди от чужбина, настаняването им в адаптационни волиери (широки оградени пространства в типични за тях местности) и пускането им на свобода. Черният лешояд Световно застрашен е и с най-висока степен на защита по класификацията на IUCN (International Union for Conservation of Nature - Международният съюз за защита на природата и природните ресурси). Черният лешояд е    , която определя зоните \"Натура 2000\" за защита на птиците. От световна популация от около 7200 - 10 000 двойки в Европа има около 1900 размножаващи се двойки - в Испания, Гърция и Украйна. В България видът е защитен от Закона за биологичното разнообразие и се опазва от  - Бяла река, Студен кладенец, Крумовица, Маджарово и Мост Арда (повече за \"Натура 2000\" -  тук )  В страната черният лешояд е изчезнал, като за последно размножаваща се двойка е наблюдавана през 1993 г., когато екип на \"Зелени Балкани\" открива активно гнездо в скали в Източните Родопи. През 1994 г. обаче двойката вече не го обитава. Към 2006 г. се предполага епизодично гнездене на не повече от 2 двойки. Черните лешояди, които се наблюдават в България, гнездят в Гърция и посещават страната при търсене на храна. В резултат на природозащитните дейности и редовните подхранвания в района на Бяла река и в резерват \"Вълчи дол\" в Източните Родопи периодично се наблюдават групи от 6-8 птици. Най-голямата група хранещи се черни лешояди е била от 42 индивида и е регистрирана през 2000 г. на площадката за подхранване на лешоядни птици, поддържана от екипа на \"Зелени Балкани\" до с. Пелевун край Ивайловград.", "date": "2019.06.12", "title": "Десет черни лешояда ще бъдат освободени от \"Зелени Балкани\" след адаптация"}
{"url": "https://www.dnevnik.bg/evropa/2019/06/12/3924318_parijkoto_metro_zamenia_hartienite_bileti_s_karti/", "text": "Парижкото метро представи днес електронни карти, които са част от усилията да се премахнат хартиените билети и да се щади околната среда, предаде ДПА. Картите Navigo Easy са предназначени за пътници, които рядко използват метрото, и за туристи, посочи компанията Ile de France Mobilites, която управлява обществената транспортна система на френската столица. Картите струват 2 евро и могат да бъдат използвани за едно пътуване или за един ден, както и за автобусни билети до летището. Те ще се продават на всички гари в Париж и могат да бъдат презареждани на автомати. Хартиените билети за еднократна употреба все още могат да се купуват, въпреки че продажбите им ще бъдат спрени до 2020 или най-много до 2021 година. Според оператора на метрото годишно се продават над 500 милиона хартиени билета, които се озовават в боклука или на улицата, след като вече са използвани. \"Билет за метрото, който просто е хвърлен на улицата, се нуждае от година, за да се разложи, почти колкото един фас\", посочи компанията. Много парижани вече използват за месечните си или годишни карти системата \"Навиго\". Тези карти обаче трябва да бъдат специално поръчани и персонализирани. /БТА", "date": "2019.06.12", "title": "Парижкото метро заменя хартиените билети с карти"}
{"url": "https://www.dnevnik.bg/gradska_sreda/2019/06/12/3924304_nadignalite_se_plochi_po_tramvainoto_trase_biaha/", "text": "Плочите по трамвайното трасе на площад \"Славейков\", които се надигнаха от топлото време в неделя, днес бяха сменени. На третия ден от появата на дефекта работници на фирмата изпълнител \"Джи Пи груп\" отстраниха повредата между релсите. Причината да се надигнат плочи по трамвайното трасе на ул. \"Граф Игнатиев\" и на площад \"Славейков\" е \"температурно разширение на напречните отводнители, които са монтирани директно до релсите\". Това е заключението на инженерите експерти от общинска дирекция \"Транспортна инфраструктура\". Температурите в събота и неделя в София доближиха 30 градуса, показа справка в синоптичните бюлетини. Проектант на подмяната на трамвайното трасе по ул. \"Граф Игнатиев\" е общинското дружество \"Софинвест\". То бе пуснато в експлоатация през декември 2018 г., а не преди 10 дни, заяви Георги Гигов, проектов мениджър на фирмата - изпълнител на ремонта. Пред Би Ти Ви той подчерта: \"Като изпълнител сме част от един процес, който включва проектиране и избор на материал. В качеството си на изпълнител сме длъжни да изпълняваме зададения ни проект и го направихме.\" Той съобщи, че фирмата изпълнител не приема наложената санкция от 280 000 лева от кмета Йорданка Фандъкова. \"Джи Пи груп\" е изявила готовност да използва всички законови възможности да докаже неправомерността на санкцията, съобщи БНТ в понеделник. През декември 2018 г. тогавашният зам.-кмет по транспорта на Столичната община Евгени Крусев подаде оставка заради шумо- и виброизолационните подложки, монтирани под релсите на трамвайното трасе по ул. \"Граф Игнатиев\". Крусев беше възложител на обществената поръчка за фирма - изпълнител на ремонта, спечелена от \"Джи Пи груп\".", "date": "2019.06.12", "title": "Надигналите се плочи по трамвайното трасе на \"Граф Игнатиев\" бяха сменени днес"}
{"url": "https://www.dnevnik.bg/politika/2019/06/12/3924326_borisov_s_budeshtite_f-16_shte_pazim_i_severna/", "text": "С колегата Зоран Заев говорихме миналата седмица – живот и здраве, сега, като придобием новите изтребители, ще пазим въздушното пространство и на Северна Македония, каза премиерът Бойко Борисов, след като наблюдава международно учение на полигон \"Ново село\", цитиран от \"Фокус\". Според Борисов това ще е добре и за тях, и за нас. \"Защото така или иначе тези самолети не могат да завият толкова близо и ходят над Северна Македония\", уточни премиерът. Попитан кое в наблюдаваното учение го е впечатлило най-много, Борисов заяви, че него нещо трудно може да го впечатли, защото е участвал в стотици такива занятия. \"Даже на колегата му казах, че има доста да коригират в стрелбата\", добави той. Борисов се обърна към критикуващите, че имаме българско-американска база в \"Ново село\", да видят какво прекрасно съоръжение е, \"днес тук участват и колегите от Гърция, Албания, Северна Македония, САЩ – така ще се извъртят всички. В България всички идват на учения – другите държави ги прескачат, но в България абсолютно всички идват\". \"Продължаваме да си модернизираме танковете, да ги ремонтираме, казармите. Проектите вървят\", заяви Борисов. По всяка вероятност той говори за ремонта на танковете Т-72 във военния завод \"ТЕРЕМ - Хан Крум\". \"В последните няколко години отделихме толкова средства за армията, колкото не са отделяни с десетилетия. Но тъй като по една или друга причина се говори само за самолети, аз обърнах внимание на това, което се прави и за пехотата – 13 танка се ремонтират, всяка година има план за възстановяването им, има и други проекти. И всичко това струва пари\", добави министърът на отбраната Красимир Каракачанов. На въпрос как ще отговори на нападките на лидера на \"Атака\" Волен Сидеров Каракачанов заяви, че ще го вземе войник. \"Да дойде на обучение и тогава ще говорим\", коментира той. В тактическото учение с бойни стрелби \"Oтветен удар\" тази година се включиха над 800 военнослужещи от въоръжените сили на България, Албания, Гърция, Северна Македония и САЩ. Военнослужещите от Въоръжените сили на България бяха над 600 от 38-ми механизиран батальон и 20-ти самоходен артилерийски дивизион от 2-ра механизирана бригада, танкова рота от Центъра за подготовка на специалисти, както и средства за непосредствена авиационна поддръжка от състава на ВВС. В учението се включиха и 200 военнослужещи от Сухопътните войски на САЩ - една механизирана рота, Албания - един пехотен взвод, Северна Македония - един пехотен взвод, и танков взвод и вертолети за непосредствена авиационна поддръжка от Гърция.", "date": "2019.06.12", "title": "Борисов: С бъдещите F-16 ще пазим и Северна Македония, че не завиват бързо"}
{"url": "https://www.dnevnik.bg/bulgaria/2019/06/12/3924310_svetiiat_sinod_se_razgranichi_ot_stanovishte_na/", "text": "Светият синод на Българската православна църква  \"категорично се разграничава\"  от становището, \"изразено от митрополит Даниил в негово писмо, разпратено до митрополитите от различни поместни православни църкви\". Това се казва в решение на синода от днес, се съобщава на сайта на православната църква. Допълва се, че позицията на Видинския митрополит е \"негово лично мнение\". \"По поставените от митрополит Даниил въпроси Св. синод няма решение\", е последното, което синодът е пожелал да съобщи от днешното си заседание. Това е била и единствената точка в заседанието на архиереите. Официално от синода не пожелаха да уточнят нито за какво писмо на Видинския митрополит говорят, нито за какви поставени въпроси става дума. Неофициално обаче представители на висшия клир коментираха пред \"Дневник\", че става дума за  позициите на владиката около решението на Вселенския патриарх Вартоломей  да отмени документ, поставящ Киевската митрополия под юрисдикцията на Москва, и да връчи на новата Православна църква на Украйна свидетелство за независимост. Синодът и до момента не е излязъл с позиция около независимостта на украинската църква. А оттам коментират неофициално, че и надали ще има категорично взимане на страна и позиция в напрежението между руската църква и Вселенския патриарх. За сметка на това обаче митрополит Даниил нееднократно разкритикува действията на патриарх Вартоломей. Още през февруари той обяви пред  РИА \"Новости\" , че Вселенският патриарх смята за по-важно да наложи властта си над православния свят, отколкото да търси съгласие и единство, в случая с украинската църква. И сравни независимостта на украинската църква с нахлуване в чужда държава. Наскоро – на 1 юни, пък в новина от отдела за външни църковни отношения на Московската патриаршия се съобщава, че Видинският митрополит Даниил е посетил отдела, където е разговарял с председателя – митрополит Иларион Волоколамски. \"В центъра на техните разговори бе поставен украинският въпрос, както също и отношенията между православните църкви. Митрополит Иларион Волоколамски от своя страна благодари на йерарха на Българската патриаршия за подкрепата, която оказва патриаршията по въпроса за украинската автокефалия\", се казва още в съобщението. Според съобщение на сайта на Светия синод Видинският митрополит и водена от него делегация  е посетил Русия от 27 май до 3 юни . Целта на визитата била запознаване с опита и работата на православните учебни заведения там. Посещението се извърши с благословението на Негово светейшество българския патриарх Неофит, се казва още в съобщението. В него обаче не се споменава за среща в отдела за външни църковни отношения на Московската патриаршия или за обсъждане на украинския въпрос. От Синода не пожелаха да влязат в конкретика и по темата за какво писмо на митрополит Даниил говорят и от което се разграничават. Коментираха само, че то не е на български език, не е пращано до синода, но архиереите все пак са се запознали подробно с него и така са взели информирано решение. Според медийни публикации в български и г ръцки православни сайтове  на 17 май Видинският митрополит е разпратил \"патриаршеско послание/енциклика\" на гръцки език на митрополитите на Еладската църква по въпроса за автокефалията на украинската църква. То било от 23 страници и в него отново се застъпват тези, излагани от Московската патриаршия в спора с Вселенския патриарх. Според публикациите в писмото се отправяли и обвинения към Вселенската патриаршия, която Даниил никъде не нарича \"Вселенска\", а \"Константинополска патриаршия\" и се критикуват действията не само по украинския въпрос. \"В този случай Константинополският патриарх не е отец, а един човек, който чрез насилието се опитва да присвои властта. И тези амбиции не се разпростират само към св. Киевска митрополия, а към цялата православна църква, защото претендира, че може да се намесва във вътрешните въпроси на всяка поместна църква. Ако сме истински чеда на нашата Майка църква, т.е на Св. православна църква, ние сме длъжни да надигнем глас и да кажем какво точно се случва, иначе сме съучастници на онзи, който чрез силата се опитва да узурпира права, които принадлежат само на цялата църква\", се казва в писмото на митрополита. В позицията на синода от днес не се казва дали за Видинския митрополит ще има някакви последствия, освен че ръководството на църквата не застава зад думите му.", "date": "2019.06.12", "title": "Светият синод се разграничи от становище на Видинския митрополит за украинската църква"}
{"url": "https://www.dnevnik.bg/sport/2019/06/12/3924348_emireits_uelt_stana_sponsor_na_vtorodivizionniia_pirin/", "text": "Инвестиционният посредник \"Емирейтс Уелт\" стана спонсор на втородивизионния \"Пирин\". От клуба от Благоевград обявиха в кратко съобщение, че с компанията е сключен договор за рекламно сътрудничество. Споразумението е за една година, \"но е първата стъпка към едно по-добро бъдеще за ОФК \"Пирин\" ЕООД, Благоевград, пише в сайта на клуба. В последните години \"Пирин\" минава през много тежък период. Освен че отпадна от елита, клубът имаше финансови затруднения и задължения към държавата. \"Партньорската и делова перспектива за любимия на цяла Югозападна България тим е много сериозна, като тепърва ще става достояние на спортната и футболна общественост в региона и държавата. Водеща фигура в състоялото се партньорство е г-жа Ива Уорън, родом от Благоевград, наследствен привърженик на \"орлетата\", дъщеря на бившия състезател на ФК \"Пирин\" и ФК \"Ботев\" Благоевград – Димитър Дацев\", пише още в съобщението. От компанията засега отказаха да дадат подробности пред \"Дневник\" за стойността на договора. Очаква се \"Емирейтс Уелт\" да излезе с официално обръщение следващата седмица. \"Пирин\" се издържа от общината в Благоевград, като  от месеци търси допълнително финансиране .", "date": "2019.06.12", "title": "\"Емирейтс Уелт\" стана спонсор на втородивизионния \"Пирин\""}
{"url": "https://www.dnevnik.bg/zdrave/2019/06/12/3924362_manolova_kum_ananiev_ne_ste_v_poziciia_da_nazidavate/", "text": "Задочният конфликт и взаимни обвинения  през медиите между омбудсмана Мая Манолова и здравния министър Кирил Ананиев покрай заплащането на медицинските сестри днес продължи. Манолова реши да отговори също в писмо на вчерашното писмо на Ананиев. И му заяви: \"Няма да Ви оставя на мира! Няма да Ви дам и един ден почивка, докато не решите най-наболелите проблеми на здравната система. И не се съмнявайте, че ще изпълня това обещание!\" Вчера в писмо, разпространено от пресцентъра на здравното министерство, Ананиев обвини Манолова, че насажда напрежение и хаос в системата. Повод за думите му бяха нейна позиция, изразена пред протестиращи медицински сестри в Стара Загора. \"Най-интересното в писмото намирам накрая, където пишете, че не искате извинение за хаоса. Уважаеми господин Ананиев, като министър не сте в позиция да искате. Не сте в позиция да назидавате. Министрите са в позиция да дават на обществото. Министрите са слуги, а не господари на тези, които са ги избрали и от чиито данъци получават заплатите си\", отговаря днес Манолова. \"Що се отнася до хаоса, тук съм съгласна. Виждам хаоса не само на протестите на медиците, виждам го в жалбите на гражданите до омбудсмана всеки Божи ден...Източникът на хаос в която и да е сфера на държавното управление може да бъде само един – този, който има властта да го направи. Името му сега е Кирил Ананиев\", допълва тя. Оправданията, изложени в писмото Ви, не се приемат. Времето за това отдавна отмина, заявява още омбудсманът. И допълва, че обществото е очаквало реформа, а е получило само неизпълнени обещания. Омбудсманът пита защо министърът е обещал повишаване на началното възнаграждение за медицинските специалисти от 950 лева, както е регламентирано в колективния трудов договор в отрасъл \"Здравеопазване\". \"И отново да Ви повторя: Обещахте всички медицински специалисти да получат минимална работна заплата в размер на 950 лева и това да се види във фишовете заплати още на 1 юни\", допълва тя. И днес Манолова се присъедини към един от протестите на медицински сестри – този път в София. Пред болница \"Токуда\" се събраха медицински специалисти с искане за достойно възнаграждение и нормални условия на труд. Те заявиха, че излизат и в подкрепа на една от организаторките на различните протести - сестрата Мая Илиева, която се оплака от оказван натиск. Тя е получила отказ от ръководството на болницата на подаденото уведомление за планирания за 12 юни протест, но получава подкрепата на много колеги от страната. По думите ѝ медицинските сестри не са получили обещаното до този момент, заради което продължават с протестите и са готови на още по-крайни действия като обявяването на гладна стачка и колективни оставки. Протестите на медицинските сестри в различни градове на страната ще продължат и през следващите дни. На 14 юни в Кърджали ще бъде блокиран изходът за Маказа. На 18 юни във Враца ще има протест пред болницата и ще бъде блокиран пътят пред нея. На 21 юни в Пазарджик ще бъде блокира магистралата за Пловдив. От 26 юни започва ефективна стачка в Троян. Възможно е в протестите да се включат и още градове.", "date": "2019.06.12", "title": "Манолова към Ананиев: Не сте в позиция да назидавате"}
{"url": "https://www.dnevnik.bg/zelen/2019/06/12/3924459_mechka_e_ubita_ot_brakonieri_v_rila/", "text": "Мечка е убита край село Радуил в Рила, съобщиха Би Ти Ви и Нова телевизия. Животното е защитен вид и е в Червената книга на България. \"Имаше входна и изходна рана и раната е била смъртоносна. Била е нанесена само с един изстрел\", коментира пред Би Ти Ви Борислав Георгиев от районната екоинспекция. Сигналът е подаден от служителите на парковата охрана на парк Рила, съобщи Нова телевизия. Преди пет дни те спрели автомобил с двама пътници, които носели ловна карабина. Охранителите подали сигнал до управата на парка, но двамата избягали.  Мечката е на около четири години. Окръжната прокуратура е започнала разследване. За това престъпление законът предвижда наказание затвор до пет години и глоба до пет хиляди лева, уточнява Би Ти Ви.", "date": "2019.06.12", "title": "Мечка е убита от бракониери в Рила"}
{"url": "https://www.dnevnik.bg/sviat/2019/06/12/3924457_trump_uvechili_s_25_amerikanskite_voenni_razpolojeni_v/", "text": "Президентът на САЩ Доналд Тръмп обяви след срещата си в Белия дом с полския с иколега Анджей Дуда, че увеличава с 1000 души броя на американския военен контингент в Полша. Това ше бъде с 25% повече спрямо сегашните около 4000 служители на Пентагона, които са постоянно разположени в страната на ротационен принцип. Тръмп изтъкна, че Варшава ще поеме изцяло разходите за изграждане на инфраструктурата за настаняване на допълнителните американски военни. Дуда отвърна, че се надява американското военно присъствие да е постоянно и да се увеличава. Американският президент добави, че Полша е поискала да купи значителен брой от модерните самолети F-35, както и че днес е подписала договор за доставка на 2 млрд. куб. м втечнен природен газ от САЩ на стойност 8 млрд. долара. Освен това с включването на Варшава в специална програма за борба с престъпността е направена важна крачка към отпадането на американските визи за поляци, може би в следващите 90 дни, каза още Тръмп. Белият дом направи за полската делегация необичайна демонстрация като един F-35 прелетя два пъти над Белия дом, като в един момент почти застина във въздуха. Минувачите бяха стъписани не само от грохота на двигателя, но и от появата на боен самолет в зона, която е затворена за полети след атентатите от 11 септември 2001г. На съвместната им пресконференция Тръмп бе запитан дали предислоциране на американски военни от Германия не е опит за натиск над Берлин да втвърди политиката си към Русия. Президентът отвърна, че според него Германия прави голяма грешка с газопровода \"Северен поток 2\", който я прави още по-зависими от Русия, но че иначе германците се справят добре и днешното решение не е с такъв характер. През миналата година Дуда поиска от Вашингтон да изпрати допълнително 2000 военни и обяви, че страната е готова да вложи за тяхното настаняване 2 млрд. долара, включително за нова база, която може да се казва \"Форт Тръмп\". Американците реагираха сдържано и предпочитат частите им да са в различни райони от Полша. Днес Тръмп заяви в началото на разговорите в Белия дом, че може да премести 2000 военни от 50-хилядния корпус в Германия. Но няколко издания, включително \"уолстрийт джърнъл\" и \"Файненшъл таймс\" коментираха сутринта, че все пак става дума за 1000 души, които ще бъдат добавени към започнатата през 2017 г. програма за ротационно присъствие в Полша. Според източник на \"Уолстрийт джърнъл\" те няма да са бойни части, а по-скоро тилови сили за поддръжка на дронове или осигуряване на логистика. Миналата година американски официални представители са казали пред изданието, че в сегашната си численост и структура контингентът в Полша е достатъчен да задоволи централната цел на президента Дуда - да има сила, сдържаща руската агресия.", "date": "2019.06.12", "title": "Тръмп увечили с 25% американските военни, разположени в Полша"}
{"url": "https://www.dnevnik.bg/analizi/2019/06/12/3924439_za_buhalkata_sreshtu_neudobnite_na_vlastta_i/", "text": "Оценявам показното събиране на документи, които могат да бъдат поискани с писмо и повечето от които са вече предоставяни, като чист цирк с пропагандни цели. Лично аз и фирмите, които ръководя, ще продължим да спазваме закона и да съдействаме на властите. С подобни поръчкови акции обаче ръководството на прокуратурата все повече затвърждава представата на обществото, че действа основно като бухалка за натиск върху неудобните на властта хора и свободни медии. Репресията срещу мен продължава вече с години, затова водя дело срещу държавата в съда в Страсбург.", "date": "2019.06.12", "title": "За бухалката срещу неудобните на властта и свободните медии"}
{"url": "https://www.dnevnik.bg/biznes/2019/06/12/3924463_mneniia_za_belene_ot_zashtitna_durjavna_garanciia_do/", "text": "Ако инвеститорът в АЕЦ \"Белене\" смята, че проектът е печеливш, няма да иска държавна гаранция\" - така икономистът и член на \"Демократична България\" Мартин Димитров коментира пред Би Ти Ви развитието на проекта. Обратното становище заяви пред БНТ енергийният експерт Богомил Манчев, според когото \"мечтата\" на стратегическите инвеститори е за достатъчно малка държавна гаранция, така че проектът да се изплати за 15 г. Темата беше обсъдена след като в края на миналия месец в Държавния вестник на ЕС беше публикувана поканата на България до потенциални инвеститори да участват в проекта на пазарен принцип. Срокът за кандидатстване е 90 дни, считано от 22 май. Преди дни президентът Румен Радев на икономически форум в Санкт Петербург обяви пред президента Владимир Путин, че  Русия има място в проекта.  Според \"Демократична България\" токът ще поскъпне двойно  \"Държавна гаранция се налага, когато говорим за големи проекти, в които инвеститорът се съмнява. Става въпрос за изкупуване на ток на фиксирани цени. Огромно количество ток за много дълъг период\", заяви Димитров, според когото с пускането на втората атомна централа токът ще поскъпне двойно. \"Площадката на АЕЦ \"Белене\" е наводнена и неизползваема\", коментира експертът по ядрена енергетика и бивш председател на Агенцията за ядрено регулиране Георги Касчиев и допълни, че основният риск е сеизмичен. Той призова правителството да изиска експертна оценка от архитекти дали на площадката, наречена преди 10 г. от премиера Борисов \"гьол\" може да се изгражда ядрен блок. В интервюто двамата представиха позицията на \"Демократична България\" по темата. Според политическата формация налагането на проекта АЕЦ \"Белене\" неминуемо ще доведе до затваряне на действащи централи. Политическата формация настоява за независима проверка на баластровата възглавница, а проектът да бъде прекратен и да започнат открити консултации за реализация на активите. Мечтата на инвеститора е защитна цена от 60 евро/мвтч Противоположно мнение изказа председателят на управителния съвет на \"Булатом\" Богомил Манчев в интервю по същата тема в БНТ. Според него \"Белене\" е неизбежна и необходима. Манчев отбеляза, че българската енергетика в момента търпи загуби от скъпите емисии въглероден диоксид. Той пресметна, че енергията, която се произвежда от базовите централи в комплекса \"Марица-изток\", като себестойност надвишава 130 лева, докато \"мечтата на стратегическите инвеститори\" е тяхната защитна цена да бъде 60 евро за мегаватчас или 118 лева. При 118 лева той ще може да си покрива всички оперативни разходи на централата и за 15 години да си върне инвестиционната съставка, която е около 7 млрд. привлечен капитал, каза Манчев. Преди дни България отправи покана чрез \"Държавния вестник\" на ЕС за търсене на стратегически инвеститор в централата, за която страната беше осъдена от Русия да плати поръчаното без договор оборудване. Потенциален интерес има от китайската CNNC, но руската \"Росатом\" също заявява, че разглежда предложението. \"Фрамaтом\" и \"Дженерал електрик\" са готови да участват, но като доставчици. Досега правителството винаги е заявявало, че липсата на държавна гаранция и договор за изкупуване е предварително условие за осъществяването на сделката.  ", "date": "2019.06.12", "title": "Мнения за \"Белене\": От \"защитна държавна гаранция\" до \"защо му е на инвеститора\""}
