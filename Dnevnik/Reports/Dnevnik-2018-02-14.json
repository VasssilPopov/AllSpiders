{"url": "https://www.dnevnik.bg/sport/2018/02/14/3129967_livurpul_se_nasochi_kum_chetvurtfinalite_s_razgrom_v/", "text": "Ливърпул\" се насочи уверено към четвъртфиналите на Шампионската лига след впечатляваща победа с 5:0 при гостуването на \"Порто\". Тимът на Юрген Клоп изигра страхотен мач срещу лидера в португалското първенство и до голяма степен обезсмисли реванша в Англия. Ударното трио в атаката на \"мърсисайдци\" изкова успеха на \"Ещадио до Драгао\". Садио Мане отбеляза хеттрик, а Мохамед Салах и Роберто Фирмино добавиха по едно попадение. Сенегалецът, египтянинът и бразилецът отново показаха страхотен синхрон в предни позиции и вкараха зрелищни голове. \"Ливърпул\" пък изравни рекорда за най-убедителна победа в първи мач от осминафиналите на Шампионската лига. Със същия резултат \"Байерн\" победи \"Спортинг\" през 2009 г., а \"Реал\" разби \"Шалке\" с 6:1 през 2014 г. \"Порто\" започна по-добре мача и имаше чудесен ранен шанс да отбележи, но той беше пропуснат от Отавиньо. \"Ливърпул\" бързо изравни играта, а Мане даде стар на головото шоу на \"мърсисайдци\" в 25-ата минута. Жоржиньо Вайнлдум проби през центъра и стреля. Топката се отби в тялото на бранител и се върна в холандеца, който подаде вляво на Мане. Сенегалецът стреля с едно докосване. Вратарят Хосе Са не се намеси убедително и позволи топката да мине през ръцете му. Четири минути по-късно падна дежурният гол на Салах. Джеймс Милнър се пребори с Муса Марега, след което проби към наказателното поле и отправи мощен удар с десния крак. Топката се отби в гредата и попадна в Салах, който прехвърли вратаря, след което финтира бранител на голлинията и спокойно я изпрати в мрежата. В 53-ата минута гостите отбелязаха трето попадение след отлична контраатака. Салах изведе по чудесен начин Фирмино, който се измъкна зад защитата и стреля. Вратарят Са спаси, но топката попадна в Мане, който я насочи в опразнената врата. В 69-ата минута играчите на \"Ливърпул\" отново отнеха топката в центъра и организираха скоростна контраатака. Мане свърши отлична работа, след което изостри нападението с хубав пас наляво към Милнър. Той върна топката към точката на дузпата, откъдето Фирмино не остави шансове на вратаря с удар в долния ляв ъгъл. В 85-ата минута дойде и най-красивият момент в двубоя. Мане даде острота на атаката с технично подаване с пета към влезлия като резерва Дани Ингс. Ингс спечели малко терене и върна към Мане, който с разстреля Са с мощен изстрел от дъгата на наказателното поле - 5:0. Реваншът на стадион \"Анфийлд\" е на 6 март.", "date": "2018.02.14", "title": "\"Ливърпул\" се насочи към четвъртфиналите с разгром в Португалия"}
{"url": "https://www.dnevnik.bg/bulgaria/2018/02/14/3129841_suvetnik_ot_kabineta_oresharski_vliza_v_upravlenieto/", "text": "Медийният съветник на вицепремиера в кабинета \"Орешарски\" Зинаида Златанова - Веселин Иванов, ще влезе в управлението на Би Ай Телевизия, съобщи  \"Капитал\" . Преди дни се разбра, че  телевизията има нов собственик  - учреденото преди три месеца \"Интерактив ТВ системс България\" АД. За влизането на Иванов в мениджмънта на Би Ай Ти се разбира от документите по вписването на сделката, подадени до Търговския регистър. В момента той е главен редактор на сайта \"Правен свят\", който наскоро смени собственика си и зае редакционна линия в синхрон с интересите на главния прокурор Сотир Цацаров и депутата от ДПС Делян Пеевски, отбелязва изданието. Преди това е работил в телевизия \"Европа\" и в някогашната телевизия \"Про БГ\", притежавана от Красимир Гергов. Вписването на новия собственик на Би Ай Ти е забавено, тъй като според Агенцията по вписванията подадените документи не отговарят на изискванията, въведени с последните промени в Търговския закон. При учредяването на дружеството\"Интерактив ТВ системс България\" акции са записали телевизионният продуцент Мирослав Янев (99%), който е новият изпълнителен директор на Би Ай Ти, и фирмата \"Интерактив ТВ системс\" ООД (1%), в която той има 50%, а останалите са на Момчил Дуканов. Капиталът на \"Интерактив ТВ системс България\" АД е внесен в Първа инвестиционна банка. Повече четете  тук .", "date": "2018.02.14", "title": "Съветник от кабинета \"Орешарски\" влиза в управлението на Би Ай Ти"}
{"url": "https://www.dnevnik.bg/sport/2018/02/14/3129842_grigor_dimitrov_prechupi_borbeniia_sugita_v_dva_seta/", "text": "Григор Димитров започна със солидна победа участието си в турна от категория \"АТП 500\" в Ротердам. В първия си мач след Australian Open българският тенисист срещна здрава съпротива от японеца Юичи Сугита, но успя да спечели в два сета - 6:4, 7:6 (5). Димитров изигра много добър първи сет, а във втория превъзмогна ранен срив, за да стигне до победата след 96 минути. Във втория кръг световният №5 ще се изправи срещу сърбина Филип Крайнович, който игра финал на мастърса в Париж през 2017 г. Димитров участва за седми път в турнира в Ротердам. Най-доброто му представяне в холандския град беше през 2013 г., когато достигна до полуфиналите, където загуби от бъдещия шампион Хуан Мартин дел Потро. Миналата година българинът беше спрян на четвъртфинал от Давид Гофен. Димитров показа обичайната си агресивна игра при завръщането си на корта. Благодарение на форхенда си той контролираше повечето разигравания и успяваше да спечели почти всички точки, в които рано взимаше инициативата. Българинът получи две възможности за пробив още в първия сервис гейм на Сугита, но ги пропусна. След това двамата печелеха с лекота подаванията си до десетия гейм, в който японецът се пропука. Той трябваше да сервира за оставане в първия сет при 4:5 и се поддаде на напрежението. Сугита успя да спаси два сетбола, но Димитров стигна до трети и проби от петия опит, за да сложи край на първата част. В нея българският тенисист загуби едва шест от 26-те точки, които бяха разиграни в неговите подавания, и не даде нито една възможност за пробив на съперника. Шампионът от финалите на АТП откри втория сет с лесно спечелен сервис гейм. Българинът опита да използва инерцията и успя да притисне Сугита във втория гейм, но след няколко равенства японецът се измъкна, без да му се налага да спасява точки за пробив. Неочаквано се стигна до срив в играта на Димитров. Той изигра първия си неубедителен сервис гейм и беше пробит при първата възможност, която се откри пред Сугита. Българинът направи непредизвикана грешка от форхенд при 30:30, а след това допусна двойна грешка на точката за пробив. Сугита поддържаше аванса си до 5:4, когато получи шанс да сервира за изравняване на сетовете. Димитров обаче отново показа по-здрави нерви в ключов момент. Българинът върна пробива в последния възможен момент и успя да стигне до тайбрек. Решаващият гейм започна с непредизвикана грешка на Димитров при опит за форхенд по обратния диагонал. В следващото разиграване българинът отново заложи на същия удар и успя веднага да върна мини пробива. Равенството се задържа до 2:2, когато световният №5 записа серия от три поредни точки. При 5:2 той имаше два сервиса на разположение, за да приключи двубоя, но допусна два поредни мини пробива и върна Сугита в играта. Българинът обаче бързо си върна предимството веднага с отлична атака, завършена с форхенд по правата - 6:4. Сугита, който заема 41-ото място в световната ранглиста, спаси първия мачбол. При втория обаче Димитров беше на линията за начален удар и сложи точка на спорта с ас. Българинът записа трета победа от три мача срещу 29-годишния японец. Ако отстрани Крайнович, срещу когото има три победи от три мача, Димитров ще се изправи в четвъртфиналите срещу руснака Андрей Рубльов или босненеца Дамир Джумхур. Междувременно финалистът от 2017 г. Давид Гофен стана първият участник във финалната осмица. Белгиецът победи Фелисиано Лопес с 6:1, 6:3 и очаква Томаш Бердих или Виктор Троицки в спор за място на полуфиналите.", "date": "2018.02.14", "title": "Григор Димитров пречупи борбения Сугита в два сета на старта в Ротердам"}
{"url": "https://www.dnevnik.bg/evropa/2018/02/14/3129821_niama_kak_na_evroizborite_prez_2019_g_da_ima/", "text": "Председателят на Европейската комисия Жан-Клод Юнкер каза днес, че няма достатъчно време за прилагане на транснационалните листи на изборите за Европейски парламент през 2019 г., предаде \"Ройтерс\". Юнкер посочи също, че  водещият кандидат  на най-голямата политическа партия отново трябва да стане председател на еврокомисията - процедура, която според френския президент Еманюел Макрон противоречи на правилата на ЕС. По-рано Макрон представи идея някои кандидати за европарламента да участват в изборите като част от транснационални листи, но  евродепутатите миналата седмица отхвърлиха подобрен план . \"След гласуването на европарламента не виждам как това може да бъде направено за 2019 г.\", посочи Юнкер, но допълни, че като цяло харесва идеята за подобни листи. В момента всяка държава - членка на ЕС, има своя листа, като британците гласуват за британски евродепутати, французите – за френски, и т.н., уточнява \"Ройтерс\". Юнкер коментира, че освен решението на европарламента друга пречка е и фактът, че предложението трябва да бъде подкрепено от държавите - членки на ЕС, което допълнително би забавило прилагането му, преди избирателите да пристъпят към урните през май следващата година. Макрон все още не е посочил към коя политическа група ще принадлежи собствената му партия \"Република напред\". \"Всички, които кандидатстват за Европейския парламент, трябва да декларират ясно преди европейските избори към коя група ще принадлежат, в случай че бъдат избрани\", подчерта Юнкер.", "date": "2018.02.14", "title": "Няма как на евроизборите през 2019 г. да има транснационални листи, заяви Юнкер"}
{"url": "https://www.dnevnik.bg/politika/2018/02/14/3129824_za_razlika_ot_kabineta_pravnata_komisiia_podkrepi/", "text": "Парламентарната комисия по правни въпроси излезе със становище, че Върховният административен съд (ВАС) може да разглежда делата срещу актовете на изпълнителната власт само като втора инстанция, а първото произнасяне по тях може да се даде на друг - нов административен съд. Идеята бе подкрепена от всички - 11 гласа, без депутатите от левицата - 6 гласа. Становището бе прието във връзка с образувано пред Конституционния съд дело по искане на пленума на ВАС. Конституционните съдии трябва да разтълкуват чл. 125, ал. 2 от основния закон, т.е. дали разпоредбата задължава ВАС да се произнася по спорове за законността на актовете на Министерския съвет и на министрите като първа инстанция. Днешното решение на правната комисия не е изненадващо, след като вносителите на законопроект за създаване на Централен административен съд, който да гледа делата срещу актове на Министерския съвет и министрите, са  председателят на комисията Данаил Кирилов (ГЕРБ) и заместникът му Християн Митев (\"Обединени патриоти\").  По-рано през деня  кабинетът застъпи противоположното становище  - само ВАС може да се произнася по всички техни актове и като първа, и като втора инстанция. Според Кирилов решението на комисията не е форма на разнобой с министерския кабинет. По думите на председателя на правната комисия било нормално кабинетът да настоява за тази компетентност, която Той обаче обясни, че може да се зачетат конституцията и статусът на изпълнителната власт и когато ВАС разглежда актовете ѝ само като последна инстанция. Пенчо Милков от БСП заяви, че според него и съпартийците му конституцията е ясна и регламентира, че ВАС разглежда актовете на изпълнителната власт и като първа, и като втора инстанция. Основният закон не дава възможност друг орган да се произнася като първа инстанция и депутатите от левицата не могат да приемат становището, предложено от комисията. Становището на правната комисия съвпада с позицията на върховните съдии във ВАС. Според тях не трябва съдът да е и първа, и втора инстанция по актовете на изпълнителната власт и затова сезираха Конституционния съд. Текстът в основния закон гласи: \"Върховният административен съд (ВАС) ce произнася по споровете за законността на актовете на Министерския съвет и на министрите, както и на други актове, посочени в закон.\" Мнението на Васил Петров, доктор по административно право и съдия в Софийския районен съд, по предложения от управляващите законопроект четете тук -  Централен административен съд - противоконституционно решение на проблем с неясни размери.", "date": "2018.02.14", "title": "За разлика от кабинета правната комисия подкрепи различна инстанция за актовете на властта"}
{"url": "https://www.dnevnik.bg/bulgaria/2018/02/14/3129866_borisov_zadulji_ministrite_lichno_da_otgovariat_za/", "text": "Оценката за работата на министрите ще минава през това докъде е стигнала работата им по електронното управление. Това се разбира от думите на премиера Бойко Борисов по време на днешното заседание на правителството. В разпространената част от стенограмата той и вицепремиерът Томислав Донев обясняват на колегите си, че трябва лично да отговарят за процесите във ведомствата им. Дончев препоръчва по проекта за електронно управление да са отговорни персонално министрите или хора в техните ведомства на висока позиция. Към момента с това били натоварени хора на ниски длъжности, от чиято работа нямало никакъв ефект. \"Лично министрите отговаряте. Никакви заместници, никакви други хора. Ако нещо хубаво направим в този мандат да остане, това е електронното управление. Всички партии от коалицията го имат в програмите си. Това е най-сериозната тема за борба с корупцията, то максимално ще облекчи бизнеса и хората и да пращаш някой друг, който да трябва да те чака да му кажеш какво да направи Лично! Всеки да го сложи в календара си и ден по ден да следи докъде е придвижено. Имайте предвид, че това ще ви е оценката. И не си мислете, че като дойде септември, някой ще ни е забравил. Това е нещо много значимо и ако има някой против, да каже: \"Против съм, считам, че това е харчене на ресурс, време и т.н.\" Щом сме го приели, трябва да го докараме докрай\", обявява Борисов. Практиката от тези няколко месеца показва, че нито един процес не може да бъде доведен докрай без политически натиск, в най-добрия смисъл на думата, допълва Дончев. Обобщава, че към момента само няколко администрации имат създадена организация по въпроса - Министерството на финансите, НАП, НОИ и Агенцията по вписванията. В допълнение няколко ведомства изобщо нямали титуляри на ИТ отделите – Министерството на здравеопазването, Министерството на труда и социалната политика, Министерството на образованието и науката. Борисов се обръща персонално към здравния министър, като посочва, че с него са говорили за пускането на множество електронни. Министърът на финансите предлага да се създаде мобилно звено в държавното дружество \"Информационно обслужване\" АД, което да се ползва съвместно от администрациите. Обяснява, че е трудно да се намерят завеждащи ИТ отделите, които да са в състояние да вършат нужната работа, а на мобилното звено да се плаща \"по съответния начин\". Задачата на това звено ще е да извършва одити на съответните ведомствени системи и да им осигурява обслужване. Според него е трудно в 120 администрации да се намери персонал за целта, а другите специалисти са скъпи. От думите му се разбира, че не говори за хора, които да ръководят процесите по въвеждането на електронно управление, а такива, които да ходят \"да побутнат сървъра, да конфигурират нещо\". Вицепремиерът Томислав Дончев подкрепя идеята с допълнението, че това трябва да е задължително, защото опитът му с проект за споделени услуги показал, че само две министерства се отзовали. Външният министър Екатерина Захариева също обяснява, че такива специалисти трудно се наемат за заплатите, които им се предлагат, и че тя е решила въпроса в нейното ведомство чрез обществена поръчка. Премиерът напомня, че това е важна задача, въпреки че министрите я неглижират на фона на всекидневните си задачи. \"Ето тези гривни – колко време не можем да въведем тези гривни за домашни арести? Държим полицейски коли пред къщите им и си ги охраняваме! Две години не може да мине обществената поръчка, Валери, две години! Сега е подписан договорът и имат шест месеца да ги правят, говорете с тях\", обръща се той към вицепремиера Валери Симеонов. Премиерът има предвид забавеното с години въвеждане на гривни за дистанционен контрол върху поставени под домашен арест. Изведнъж отново насочва разговора към инфраструктурата и посочва, че е \"дал\" пътната агенция под контрола на финансовия министър, за да си гарантира, че тол-системата ще бъде изградена поне с ден по-рано от очакваното. Връща се към репликата отпреди години, че асфалт не се яде, но пак посочва, че час по-скоро трябва да се завършат основните пътища в страната – автомагистрала \"Хемус\", \"Струма\", пътят Ботевград – Мездра. От стенограмата не се разбира дали в крайна сметка ще се създаде това мобилно звено в \"Информационно обслужване\".", "date": "2018.02.14", "title": "Борисов задължи министрите лично да отговарят за въвеждането на електронни услуги"}
{"url": "https://www.dnevnik.bg/v_pamet/2018/02/14/3129878_pochina_petur_mejdurechki_kmet_na_sofiia_ot_1978_do/", "text": "На 13 февруари след кратко боледуване, на 83 години почина Петър Междуречки, кмет на София между 1979 и 1986 г. Това съобщи Софийският градски съвет на БСП. Член е на БКП от 1965 г. Завършил е Международни отношения в Москва. Преди да стане кмет на София е бил посланик на България във Федерална република Германия, а след това - в Германската демократична република. Бил е агент на Държавна сигурност и щатен служител на нейното Първо управление - външното разузнаване, се казва в биоглафичната справка за него в  \"Уикипедия\".    Поклонението ще се състои на 17 февруари от 12:30 часа в Ритуалната зала на Централните софийски гробища.", "date": "2018.02.14", "title": "Почина Петър Междуречки, кмет на София от 1978 до 1986 г."}
{"url": "https://www.dnevnik.bg/bulgaria/2018/02/14/3129707_evrodeputat_turskite_grajdani_turseshti_ubejishte/", "text": "Турските граждани, търсещи убежище, трябват да имат достъп до Европейския съюз, когато това е възможно. Защото ситуацията с човешките права в Турция не е добра. Това беше част от изказването на Мари-Кристин Вержиа, евродепутат от групата на Европейската обединена левица. По думите й българските и турските власти си сътрудничат активно по границата и това е притеснително, но не уточни дали това сътрудничество пречи или не на хората, които се опитват да стигнат Европа през българско-турската граница. Тя припомни, че наскоро Европейският парламент е призовавал турските власти да отменят извънредното положение в страната, което беше удължено до 2019 година. От опита за военен преврат през 2015 година българските власти на няколко пъти връщаха в Турция хора, издирвани като гюленисти и търсени от режима там. Вержиа е говорител на  делегацията от членовете на Европейския парламент  от Комисията по граждански свободи, правосъдие и вътрешни работи, които бяха на посещение в България от понеделник. Целта на работното посещение е да даде възможност на членовете на комисията да получат информация за текущите операции на Фронтекс на българската граница с Турция. Те са се срещали с вътрешния министър Валентин Радев и с вицепрезидента Илияна Йотова. Участниците от Европейския парламент, посетили страната, бяха Таня Файон (С&Д, Словения), Яромир Щетина (ЕНП, Чехия), Емил Радев (ЕНП) и Филиз Хюсменова (АЛДЕ, България). Пред българските медии оценката дадена за визитата беше \"положителна\", като всички са на позицията, че е назрял моментът, в който България да се присъедини към шенгенското пространство. Членовете на делегацията признават усилията и резултатите на България за осигуряване на ефективно управление на външната граница. Въпреки това след дискусията с неправителствените организации и ВКБООН те изразяват своята загриженост относно третирането на нелегалните мигранти на границата ни, оплакванията от насилие, упражнявано от властите, и положението на задържаните лица. Те се надяват, че политическата воля за справяне с тези недостатъци, изразена от органите на реда, ще доведе до конкретни резултати и по-нататъшен диалог. \"Не установихме тежки нарушения на правата на човека от страна на българските компетентни органи, но получихме информация от неправителствени организации за някои случаи\", заяви Яромир Щетина. Той обаче уточни, че това не е била информация от първа ръка, както и че делегацията не е успяла да я потвърди или да отрече такива данни\", коментира още Щетина. Емил Радев (ЕНП) заяви, че делегацията е получила уверения от българските власти, че по всеки сигнал се извършва проверка. \"Често жалбите не са придружени от доказателства и са подадени, когато лицето вече е напуснало страната. Дори в чести случаи мигрантите са съветвани от трафикантите на хора да твърдят, че в България отношението към тях не е добро, за да не бъдат връщани обратно в страната, когато са заловени в Западна и Северна Европа, което е тяхната основна цел\", заяви още Радев.", "date": "2018.02.14", "title": "Евродепутат: Турските граждани, търсещи убежище, трябват да имат достъп до Европейския съюз"}
{"url": "https://www.dnevnik.bg/biznes/2018/02/14/3129891_goliama_latviiska_banka_e_izprala_miliardi_dolari/", "text": "Една от най-големите банки в балтийските страни е превърнала прането на пари от корупция и организирана престъпност в едно от основните си занимания. Освен това ръководството ѝ се е занимавало с подпомагане на незаконни преводи, възпрепятстване прилагането на закона и с корупция, като \"нелегални практики\" в банката са довели до връзки с оръжейната програма на Северна Корея, корупцията в особено големи размери в Русия, Украйна и Азербайджан. Затова тя трябва да бъде изолирана от финансовата система на САЩ.  Това препоръча  мрежата за разследване на финансови престъпления (FinCEN) на Министерството на финансите на САЩ по адрес на ABLV Bank - една от най-големите по активи банка на Латвия. Какво следва  Затова от FinCEN предлагат задействане на процедура по Section 311 от прочутия закон от 2001 г. за борба с тероризма (USA PATRIOT Act), чрез която да се забрани на латвийската банка да открива или поддържа кореспондентски сметки в САЩ. Решението се взима от министъра на финансите, след като изразят мнение държавният секретар на САЩ и министърът на правосъдието и главен прокурор. Своевременно това трябва да бъде уведомена и централната банка и комисията за надзор над търговията с ценни книжа. В следващите 60 дни предложението може да се обсъжда, включително латвийската банка да оспорва заключенията. Но в заемащия 35 страници доклад по случая от FinCEN заявяват, че \"са налице сериозни основания да вярваме, че ръководители, акционери и служители на ABLV са институционализирали прането на пари като една от основните дейности в бизнес практиката на банката\". Освен това се изказва сериозно съмнение, че те изобщо имат желание за извършат реформи и да прекратят всичко това. \"Не вярваме, че американската финансова система ще бъде ефективно защитена от каквото и да е поставено условие пред ABLV - било то допълнителни изисквания към документацията или ръководството ѝ да докладва.\" Неспособността или отказът да приложат ефективни мерки за борба с прането на пари и финансирането на тероризъм направиха банката привлекателна за редица фактори, занимаващи се с незаконна дейност, включително с организирана престъпност, разпространение на оръжия, корупция и избягване на санкции, се казва още в текста. В специално изявление латвийската банка казва, че \"след първоначално запознаване с документа вярваме, че това предложение използва очевидно необоснована и подвеждаща информация\". По данни на Асоциацията на латвийските търговски банки ABLV е третата по размер на активите - около 3.6 млрд. евро към септември 2017 г. От FinCEN се позовават на информация към 31 март 2017 г., когато тя е била втората по големина на активите с еквивалент на 4.6 млрд. долара.", "date": "2018.02.14", "title": "Голяма латвийска банка е изпрала милиарди долари, съобщиха САЩ"}
{"url": "https://www.dnevnik.bg/sviat/2018/02/14/3129816_incidentut_s_rusnaci_v_iztochna_siriia_pritesni_i/", "text": "Това е сценарий, от който мнозина се опасяваха в мътилката на сирийската война на много фронтове: конфронтация, при която американски военни сили в отговор на провокация убиват руски военнослужещи или наемници на \"пренаселено\" бойно поле. Руски новинарски съобщения от вторник  описват именно такъв случай  - за неизвестен брой руски военни, убити при яростна американска контраатака миналата седмица. Но министърът на отбраната Джеймс Матис и други американски официални лица казаха, че нямат такава информация за жертви, а и Кремъл не потвърди за някакви загинали руснаци. Американските служители казаха също така, че руското правителство не е изпращало протест относно убити негови граждани. Това, което не се оспорва, е бързо променящата се, често конфликтна природа на едно бойно поле, на което една с друга се сблъскват сили на много страни, което поражда риска от колизии, свързани с насилие. Случайни или преднамерени, такива сблъсъци могат да поставят Вашингтон и Москва в ситуация, която те старателно са избягвали дори и в най-мрачните дни на техните взаимоотношения: техни сили да се окажат в пряк военен сблъсък една срещу друга. Руските сили подкрепят войната на сирийското правителство срещу опозиционните групировки, някои от които са подкрепяни от САЩ. Части от двете воюващи страни пък се бият срещу остатъците от групировката \"Ислямска държава\" в Сирия. Американски и руски военни представители поддържат всекидневен контакт, за да избягнат недоразумения на бойното поле. Не подлежи на съмнение, че на 7 февруари е имало  масирана американска атака  в отговор на, по думите на Пентагона, мощната канонада от артилерийски и танков огън, открита от неколкостотин проправителствени бойци в провинция  Дейр аз Зур  в район с петролни кладенци в Източна Сирия, където са се съсредоточили последните джихадисти от ИД. Генерал Джефри Хариджан, командир на американските ВВС в Близкия изток, каза пред репортери, че е била използвана значителна американска въздушна мощ. По думите му в продължение на над 3 часа американски атакуващи самолети F-15E и АС-130, стратегически бомбардировачи В-52, атакуващи хеликоптери \"Апачи\" и дронове \"Рийпър\" обстрелвали атакуващите (сирийски) сухопътни сили, които напредвали, прикривани от артилерийски, ракетен и танков огън. (Американската) въздушна мощ спряла офанзивата на нападателите и унищожила неуточнен брой оръдия и танкове. Той обаче нито даде пълна картина за нападателите. \"Щом вражеските сили се обърнаха обратно на запад и отстъпиха, ние прекратихме огъня\", каза американският генерал от щаба си в Катар във видеоконференция за репортери, намиращи се в Пентагона. В отделен случай американците улучват танк Т-72, руско производство, в събота, след като \"той се прицели в нас\" в същия район на провинция Дейр аз Зур, каза Хариджан, като добави, че не знае кой е управлявал танка. Според руски медии е имало частни руски наемници сред сирийските проправителствени сили, предприели настъплението към петролните полета в провинция Дейр аз Зур и срещу които била насочена американската контраатака. Съобщенията цитират активисти, според които най-малко четирима руснаци били убити в Сирия на 7 февруари. Според руското министерство на отбраната този инцидент показва, че американците се опитват да сложат ръка на сирийски икономически активи под маската на борба срещу \"Ислямска държава\". Без да споменава за американската атака, руският външен министър Сергей Лавров каза, че \"американците предприемат опасни едностранни действия\". \"Тези действия все повече изглеждат като част от усилия за създаване на квазидържава върху обширна част от сирийската територия - от източния бряг на река Ефрат чак до границата с Ирак\", каза той. Държавната агенция ТАСС цитира Наталия Крилова - общински адвокат в град Азбестос в Урал, според която местните жители Игор Косотуров и Станислав Матвеев били убити в Сирия на 7 февруари. Агенция \"Интерфакс\" цитира според която нейният член Владимир Логинов бил убит в сражение в провинция Дейр аз Зур. \"Интерфакс\" цитира и Александър Аверин - лидер на екстремистката левичарска групировка \"Другата Русия\", според когото един от нейните активисти - Кирил Ананиев, бил убит при американски удар край Хушам, където според САЩ била предприета описаната по-горе контраатака. Руските медии цитират и непотвърдени информации, че общият брой на жертвите може да е около 200, като по-голямата част от тях вероятно са руснаци. Тези твърдения не могат да бъдат проверени. По време на изслушвания в сенатската комисия по разузнаването във Вашингтон относно руските жертви директорът на ЦРУ Майк Помпейо каза в отговор на въпрос: \"От гледна точка на разузнаването ние сме видели в много случаи чуждестранни сили да използват наемници в битки, в които могат да бъдат замесени и Съединените щати.\" Той препрати за подробности по инцидента към Пентагона. Матис, който говори пред репортери на път за Европа, категорично заяви, че не знае за руски наемници, убити в сражението. Според него контраатаката била предприета внезапно, защото това давало на САЩ очевидни преимущества, включително и използването на смазваща въздушна мощ. \"Не са ми съобщавали нищо за руснаци, които да са сред жертвите. Не мога да ви кажа нищо по този въпрос. Не сме получили такава информация в главните американски военни щабове, включително и в Пентагона\", каза Матис. Дмитрий Песков - говорителят на президента Владимир Путин, също  отказа да коментира  тези съобщения, като каза, че те трябва да бъдат проверени. Той отбеляза също, че Путин не е засегнал нищо, свързано със Сирия, в телефонния разговор, който е имал с президента Доналд Тръмп в понеделник.", "date": "2018.02.14", "title": "Инцидентът с руснаци в Източна Сирия притесни и Москва, и Вашингтон"}
{"url": "https://www.dnevnik.bg/sport/2018/02/14/3129725_kostjumite_na_britanskite_sustezateli_v_sheinite/", "text": "Олимпийският отбор на Великобритания отрече твърденията, че използва нерегламентирано високотехнологични костюми в скелетона. Според един от британските участници в Пьонгчанг 2018, Джери Райс, останалите нации се чувстват застрашени от силното британско представяне в тренировките и се опитват да им повлияят психически. Екипировката на отбора на Великобритания в скелетона повдигна множество въпроси около предимството, което имат британците спрямо другите състезатели. \"Хората могат да спекулират колкото си искат и това не ме притеснява\", каза Райс. Състезанията в скелетона ще се проведат в четири манша на 15, 16 и 17 февруари. В последните три дни се състояха 12 официални тренировки - шест при мъжете и шест при жените, като в тях британците записаха пет първи места, две втори и две трети. \"Няма друга причина (за нашето представянето) освен факта, че сме бързи, защото сме добри в пързалянето. Могат да ни сочат колкото пожелаят, но ние искаме да се концентрираме около изявите си\", каза още Райс. Той допълни, че британските състезатели няма от какво да се притесняват, след като организаторите са проверили и одобрили екипировката на отбора. \"Уверени сме, че цялата състезателна екипировка е покрила техническите и търговските изисквания във всеки спорт и дисциплина. Не коментираме специфични технически аспекти от екипировката преди състезание\", заяви говорител на британския олимпийски комитет. Британците имат надежди за медали в скелетона и в двата пола. Дом Парсънс е сред главните претенденти за подиума при мъжете, а две британски имат реални шансове дори за златен медал - Лизи Ярнолд и Лаура Диас. В началото на седмицата британския \"Гардиън\" публикува статия, в който се посочваше, че технологията на костюмите е същата като тази при екипировката на британските колоездачи от летните игри в Токио през 2008 г. Тогава Великобритания завърши с най-много отличия в колоезденето - осем златни, четири сребърни и два бронзови медала. Двукратната олимпийска шампионка в скелетона Кейти Улендър директно постави под съмнение дали британците действат според правилата - както сега в Пьонгчанг, така и във Ванкувър 2010 и Сочи 2014. \"И на предишните две олимпиади имаше въпроси, свързани с британците, като се почне от каската и костюма на Еми Уилямс във Ванкувър. Не съм учен. Просто знам, че опитах да си взема костюм от същото качество и ми казаха, че не е според правилата. Оказва се, че сега е. Това е като с каската на Еми през 2010 г. Според мен тя беше нередовна\", каза Улендър. Във Ванкувър имаше контестации срещи екипировката на Уилямс, но те не бяха уважени. \"Ако има нещо, което поражда въпроси, е по-добре да попиташ. Това е част от играта. Предпочитам да го направя сега, отколкото по време на състезанието. Просто искам да сме сигурни, че всички сме на равни начала\", каза Улендър. Според нея британците няма да се осмелят да използват високотехнологични костюми по време на състезанието. \"Правилата гласят, че всеки трябва да има достъп до еднаква екипировка като каски и скоростни костюми, които нямат аеродинамични елементи. В правилника ясно е казано, че не може да има аеродинамични елементи към костюма, така че не очакваме да видим бързите британски костюми в състезанията\", допълни звездата на САЩ. В сряда беше обявено, че костюмите на Великобритания отговаря на правилата и са получил зелена светлина от съдиите на състезанието. Част от конкурентите на британците определиха публикацията на \"Гардиън\" като стратегически ход, който да даде психологическо предимство. Изпълнителният директор на американската федерация по бобслей и скелетон Дарин Стийл заяви, че \"моментът на публикуване на статията за костюмите беше перфектен и това е умен стратегически ход от страна на британския отбор\".", "date": "2018.02.14", "title": "Костюмите на британските състезатели в шейните разбуниха духовете в Пьонгчанг"}
{"url": "https://www.dnevnik.bg/sport/2018/02/14/3129929_senegalski_half_e_sedmoto_novo_populnenie_na_levski/", "text": "Левски\" продължи мащабната си селекция с привличането на сенегалеца Хали Тиам. 24-годишният полузащитник е седмото ново попълнение на \"Герена\" от началото на зимния трансферен прозорец. През януари сините привлякоха нападателите Станислав Костов и Ривалдиньо, полузащитниците Паулиньо и Филипе Нашименто и бранителите Аймен Белаид и Афонсо Фигейредо, като последният беше взет под наем от \"Рен\".  Тиам, който за последно игра в \"Динамо\" (Москва), подписа днес своя договор и позира с екипа на \"Левски\". От клуба не обявиха никакви подробности около сделката, но най-вероятно дефанзивният халф пристига под наем до края на сезона. Сенегалецът е собственост на МТК (Будапеща), но през последните две години се подвизава като преотстъпен в различни отбори без особен успех. Той изкара втората половина на 2016 г. под наем в \"Чикаго файър\", а през януари премина в \"Газиантепспор\". Турският клуб имаше опция да откупи правата на Тиам след края на миналия сезон, но не се възползва от нея и той се завърна в Унгария. През август сенегалецът беше преотстъпен на \"Динамо\" (Москва) за една година, но на 12 февруари договорът бе прекратен по взаимно съгласие. \"Щастлив съм, че получих оферта от \"Левски\". Това е най-големият отбор в България. Благодаря за интереса към мен. Бях приет по най-добрия начин. Задачата е ясна. Вече говорих с президента и треньора. Ще се борим както за Купата на България, така и за титлата\", каза Тиам пред \"Левски ТВ\". С привличането на сенегалеца, който има само 17 официални мача за последната година, трансферите в \"Левски\" в рамките на настоящия сезон достигнаха 21. През лятото сините взеха 14 нови футболисти.", "date": "2018.02.14", "title": "Сенегалски халф е седмото ново попълнение на \"Левски\""}
{"url": "https://www.dnevnik.bg/politika/2018/02/14/3129932_dogovorut_za_dobrosusedstvo_s_makedoniia_vleze_v_sila/", "text": "Министрите на външните работи на България и Република Македония Екатерина Захариева и Никола Димитров подписаха днес в София протокола за размяна на ратификационните документи. С тази стъпка влиза в сила Договорът за приятелство, добросъседство и сътрудничество между двете държави, съобщи Министерството на външните работи (МВнР). \"След подписването на договора отчетохме 11% ръст в стокообмена и 10% увеличение на туристите. Показахме, че на Балканите може сами да решаваме проблемите си\", заяви министър Захариева. Македонският външен министър се обърна към премиера Бойко Борисов,който присъства на церемонията в Министерския съвет, като му благодари, че с лидерството по време на българското председателство на Съвета на ЕС е привлякъл внимание върху региона. \"Ясно е, че ние като правителство бяхме храбри и направихме нещо добро и за двете страни\", каза от своя страна Бойко Борисов, който коментира и преговорите с Гърция за смяна на името на Македония. \"Винаги много внимавам да не излезе, че даваме съвети на другите страни, но ако Скопие и Атина бъдат храбри и намерят решение за спора за името, ще видите как в рамките на месеци нещата ще се развият в много добра посока\", каза премиерът, цитиран от агенция \"Фокус\". Преди церемонията в София двамата министри проведоха двустранна среща в присъствието на премиера Борисов, на която обсъдиха следващите стъпки за прилагане на договора, бъдещите съвместни проекти и европейската интеграция на Западните Балкани, посочват от пресцентъра на МВнР.", "date": "2018.02.14", "title": "Договорът за добросъседство с Македония влезе в сила"}
{"url": "https://www.dnevnik.bg/sport/2018/02/14/3129934_grigor_dimitrov_vse_oshte_ima_leki_bolki_no_ramoto_e/", "text": "Григор Димитров изрази задоволство от начина, по който тялото му е реагирало в първия му мач след Australian Open. Българският тенисист, който  отказа участие в София  заради травма в рамото,  победи японеца Юичи Сугита с 6:4, 7:6 (5) в първия кръг в Ротердам. \"По-добре се чувствах. Рамото е наред. Болките поотминаха, но все още има дни, когато ме опъва. Говорихме с отбора, че първият мач винаги е труден. От три седмици не бях играл и винаги е трудно да намериш своя ритъм на корта след такава пауза. С всеки следващ мач нещата трябва да се получават все по-добре\", каза Димитров на пресконференцията след мача, цитиран от  tennis24.bg . Българинът заяви, че е играл срещу много качествен тенисист и е трябвало да покаже търпение, за да надделее. \"В момента съм позитивен. Тялото ми реагира добре. Чувствах нормална болка тук-там. В момента целта е да натрупам повече мачове\", допълни той. Във втория кръг световният №5 ще се изправи срещу сърбина Филип Крайнович, който игра финал на мастърса в Париж през 2017 г. Ако отстрани 38-ия в света, срещу когото има три победи от три мача, Димитров ще се изправи в четвъртфиналите срещу руснака Андрей Рубльов или босненеца Дамир Джумхур. \"Мач с мач не си прилича. Крайнович игра добре в края на миналата година, играта му се получаваше. Аз обаче съм съсредоточен върху своята игра. Ако играя добре, спазвам правилната тактика и се движа добре по корта, мачът може да се окаже и много лесен. Трябва и физически да съм на добро ниво\", каза още Димитров. Българинът участва за осми път в турнира в Ротердам. Най-доброто му представяне в холандския град беше през 2013 г., когато достигна до полуфиналите, където загуби от бъдещия шампион Хуан Мартин дел Потро. Миналата година българинът беше спрян на четвъртфинал от Давид Гофен.", "date": "2018.02.14", "title": "Григор Димитров: Все още има леки болки, но рамото е наред"}
{"url": "https://www.dnevnik.bg/sport/2018/02/14/3129271_bulgarite_v_pyongchang_dnes_slalom_za_mariia_kirkova_i/", "text": "Пет  български състезатели  ще стартират в петия ден от програмата на зимните  олимпийски игри в Пьонгчанг . Мария Киркова се надява най-накрая да започне участието си в Южна Корея със слалома от алпийските ски. Старт имат и биатлонистките. След няколко дни на много ветровито време в алпийския център в Йонгпьонг и отлагания на стартове, във вторник беше проведена комбинацията при мъжете. Това дава надежда на жените, че ще стартират в слалома. Гигантският слалом, който трябваше да се проведе в понеделник беше отложен за 15 февруари заради силен вятър, като на моменти поривите достигаха до 70 км/ч. Вятър имаше и във вторник в алпийската комбинация, но синоптиците успокоиха, че в следващите дни времето в Пьонгчанг ще се подобри. Първият манш в слалома е в 3.15 часа сутринта, а Киркова е със стартов номер 61. 32-годишната скиорка ще участва на трета олимпиада, като иска да подобри класирането си от Сочи, когато не завърши. Във Ванкувър Киркова участваше само в скоростните дисциплини. В 13.05 часа е поредният старт за  биатлонистките . Десилава Стоянова, Емилия Йорданова, Стефани Попова и Даниела Кадева ще участват в индивидуалния старт на 15 километра. Петата българска биатлонистка Милена Тодорова, която остана 84-а в спринта, напусна Пьонгчанг и се отправи към Рига за световното първенство за девойки.", "date": "2018.02.14", "title": "Българите в Пьонгчанг днес: Слалом за Мария Киркова и нов старт в женския биатлон"}
{"url": "https://www.dnevnik.bg/sviat/2018/02/14/3127483_golemi_amerikanski_gradove_otkazvat_da_priemat_parada/", "text": "Кметовете на големи американски градове - предимно такива, които членуват в Демократическата партия или ѝ симпатизират, обявиха, че не желаят по техните улици да се проведе големият военен парад, който президентът Доналд Тръмп възложи на Пентагона. От Ню Йорк, Чикаго и Филаделфия кметовете демократи казаха, че не искат колони от военни и танкове да преминават през градовете им. Ден по-рано министърът на отбраната Джим Матис заяви, че след като управата на федералната столица Вашингтон не прие идеята, има варианти парадът да бъде изнесен в някой друг град на САЩ. Като потвърждение колко разделена според партийните линии е Америка, кметът републиканец на Форт Уърт, щата Тексас, обяви, че тя с удоволствие би приела парада на нейна територия. \"Нашият град е сред тези, които са най-приятелски настроени към военните и за нас ще е чест да бъдем домакини\", каза Бетси Прайс. Само три от 20-те най-големи града в страната - Сан Диего (Калифорния), Джаксънвил (Флорида) и Форт Уърт - се управляват от републиканци. Останалите 17 са в ръцете на демократи. Ню Йорк, Чикаго и Филаделфия редовно провеждат в Деня на ветераните (11 ноември) паради в чест на бившите служители във въоръжените сили. Но Ерик Филипс, говорител на нюйоркския кмет Бил Де Блазио, заяви, че \"всеки долар, пропилян да лъска егото на нашия президент, е долар, който може да бъде вложен да се помага на ветераните\". Тръмп каза, че е бил вдъхновен за идеята си от парада в Деня на Бастилията (националния празник на Франция) миналата година, когато гостува на президента Еманюел Макрон. Но в САЩ не само кметовете, а и ветерани от войните в Ирак и Афганистан не възприемат инициативата му. Проучване от миналата седмица показа, че 57% от тях са категорично против и едва 15% изразяват силна подкрепа за парада. Половината от анкетираните над 4600 души са гласували за Тръмп. Основното им притеснение е, че по този начин армията ще бъде използвана за трупане на политически актив от Белия дом.", "date": "2018.02.14", "title": "Големи американски градове отказват да приемат \"парада на Тръмп\""}
{"url": "https://www.dnevnik.bg/skorost/2018/02/14/3129178_purviiat_visokoprohodim_rols-rois_veche_si_ima_ime/", "text": "Ролс-Ройс\" съобщи днес как ще се казва първият високопроходим модел на марката. Той ще бъде кръстен \"Кулинан\", което не е изненада, защото  още при началото на проекта  преди две години той беше кръстен \"Проджект Кулинан\" (Project Cullinan). От \"Ролс-Ройс\" съобщават, че автомобилът им е кръстен на най-големия диамант, откриван някога. Той намерен през 1905 г. в мина в Южна Африка и има тегло 3106 карата. Откупен за 150 000 британски лири, диамантът е транспортиран във Великобритания, където от него са направени 105 брилянта. Двата най-големи от тях са поставени в кралския скиптър и британската кралска корона. От \"Ролс-Ройс\" посочват, че името говори само за себе си, като \"Кулинан\" ще бъде издръжлив солиден, бляскав и скъп. В момента няколко предпроизводствени версии на луксозният всъдеход минават тестове в Африка, Близкия изток, Северния полярен кръг, Шотландия и Северна Америка. До момента от производителите на суперлуксозни автомобили свои високопроходими модели имат \"Бентли\" с \"Бентайга\" и \"Ламборгини\" с \"Урсус\". Чака се и първият \"Астон Мартин\" SUV.", "date": "2018.02.14", "title": "Първият високопроходим \"Ролс-Ройс\" вече си има име"}
{"url": "https://www.dnevnik.bg/bulgaria/2018/02/14/3127190_reformata_v_pojarnata_niama_da_se_zakrivat_pojarni_no/", "text": "След като миналата година се заговори за  затваряне на десетки пожарни служби , сред които и такива  в курортни селища като Боровец и Пампорово , ръководството на МВР спешно промени закона, за да ги запази, но отвори въпроса дали това не поставя в опасност огнеборците. Темата заглъхна покрай европредседателството и протестите за по-високи заплати в сектор \"Сигурност\", както и с обичайното обяснение - че предстои приемане на наредба, която да уреди всички подробности. Наредбата според шефа на пожарната Николай Николов трябва да се приеме до два месеца и да уреди неяснотите около дейноста на малките пожарни. Но работата по нея не е напреднала. Според синдикатите пък вътрешното ведомство се опитва да замаже основния проблем - недокомплекта в системата, без гаранции за сигурността на пожарникарите. Какво гласи промяната от декември 2017 г.  \"Органите за пожарна безопасност и защита на населението осъществяват пожарогасителна и спасителна дейност в екипи от минимум трима служители. В населени места с население до 5000 души се допуска осъществяване на дейността и в екипи от двама служители\". Тази промяна записаха депутатите в Закона за МВР в края на миналата година. Предишната редакция на текста в Закона за МВР бе, че броят на служителите в екип се определя с наредба. В такава пък бе записано, че пожарникарският екип се състои от минимум трима души. Този текст бе приет през лятото на 2015 г., но действието му бе отложено за август 2017 г. До определяне на минимум трима служители в екип се стигна след преговори и компромис от страна на синдикатите. Според тях екипът трябва да се състои от между четирима и шестима души, но се съгласиха на минимума от трима. По-късно се установи, че щатовете в пожарната не позволяват поддържане на екипи навсякъде в стараната дори от трима души и се заговори за затваряне на пожарни. Така и се стигна до законовата промяна в края на миналата година, според която екипите могат и да са от двама души в населени места под 5 хил. жители. За шефа на пожарната е важнo, че няма да се затварят пожарни, според синдикатите промяната е опасна \"Няма да се затварят пожарни, записахме го в закона\", коментира за \"Дневник\" шефът на пожарната Николай Николов миналата седмица. Той обясни, че има двумесечен срок, в който трябва да се приеме новата наредба, която ще уреди всички подробност около дейността на пожарната. Но за него по-важното е, че вече е приет законът и пожарни служби няма да се закриват. \"Дневник\" потърси и председателя на най-големия полицейски синдикат - Синдикална федерация на служителите на МВР (СФСМВР), Валентин Попов, за коментар. Той определи промяната като недопустима. \"Не може в горящ обект да влезе един човек. Това значи, че ако отиде екип от двама души, трябва да влязат и двамата, а това пък означава, че няма кой да остане отвън. А отвън също има много работа за вършене. Да не говорим, че в някои случаи трябва да работи техника на пожарния автомобил. Просто няма начин. Това е риск за живота и здравето на колегите\", заяви той. Допълни, че законите не са като божите заповеди и могат да се променят и че най-вероятно синдикатите ще опитат да го направят. \"Освен това законът дава възможност - не е постановено, че е задължително екипът да е от двама души. След като това не е задължение, по-добре е тази възможност да не се използва\", каза още Попов. По думите му обаче проблемът на главната дирекция \"Пожарна безопасност и защита на населението\" е друг. Той обясни, че за двете години, за които е бил отложен текстът от наредбата, който предвиждаше, че пожарният екип трябва да е от минимум трима души, МВР нищо не е направило да изпълни наредбата. \"След това единствената възможност, която измислиха, е да променят закона така, че да се допуска екипът да е под трима души\", коментира Попов. По думите му навсякъде в страната има недостиг на пожарникари. Има дупка от около няколко стотин щата в пожарната. Промяната засяга предимно малки участъкови служби, които са поне 12 - 13, но това може да се случи и в по-големи градове. Просто щатът е недостатъчен, а нормалният брой на екипа е между четири и шест човека, както е в Европа, САЩ, Канада, обясни още той. Според него единственото решение е да се назначат хора. Попов коментира, че  идеята на ръководството на пожарната липсата на пожарникари да се запълва с доброволци , има смисъл. \"Но нека най-напред държавата да си изпълни задължението към гражданите и да им осигури това, което трябва и след това да мислим за доброволни формирования. В момента работата с доброволците въобще не е развита, за да може да се разчита до такава степен на тях\". \"Реформите стават бавно, ако изобщо стават, но трябва да се запълни недокомплекта. Още повече, за да можеше преди време да се отговори на тази наредба - трима души в екип, трябваше нови 300-400 пожарникари, а сега недокомплектът е по-голям\", заяви за финал Попов. Пожарникарите отбелязаха празника си миналия септември с протест. На него направиха демонстрация за това, колко души са нужни в екип и как е невъзможно да работи ако са един или двама. Повече вижте  тук .", "date": "2018.02.14", "title": "Реформата в пожарната: Няма да се закриват пожарни, но огнеборците може да бъдат поставени в опасност"}
{"url": "https://www.dnevnik.bg/sviat/2018/02/14/3129190_germaniia_shte_testva_bezplaten_gradski_transport_pri/", "text": "Правителството на Германия ще тества в няколко града използването на безплатен обществен транспорт в дни с проблемни нива на замърсяване на въздуха, съобщи \"Ройтерс\". Според агенцията идеята се съдържа в план, включващ и обичайни мерки като създаване на зони за ниски вредни емисии. Това е писмо, изпратено до еврокомисар Кармену Вея и подписано от министъра на околната среда Барбара Недрикс, министъра на земеделието Кристиян Шмид и ръководителя на администрацията на канцлерството Петер Алтмайер. Страната е сред предупредените от Европейската комисия миналия месец бързо да предприемат мерки в борбата с емисиите от азотен оксид и фини прахови частици. В противен случай ги очакват санкции, включително тежки глоби и спиране на еврофондове. Други от мерките, които ще се тестват в 5 града, са допълнителни стимули за електромобили и за преоборудване на стари коли, стига това да е ефективно и икономически обосновано. Ако проверките в  дадат обнадеждаващи резултати, мерките ще бъдат приложени и в другите градове. Хелмут Деди, ръководител на Съвета на германските градове, казва пред \"Ройтерс\", че е изненадан от съдържанието на писмото и напомня, че идеята за безплатен обществен транспорт трябва финансово да бъде компенсирана от федералния бюджет. Другите държави също отговориха на Европейската комисия и в средата на март тя ще вземе решение дали и кого да изпрати на съд в Люксембург. Франция е отговорила, че до края на март ще направи съвместен план с общините с проблеми с въздуха и ще прилага усърдно одобрения миналия май национален план по темата. Италия съобщи, че планира да вложи за подобряване качеството на въздуха 6.5 млрд. евро \"в следващите години\". Сред проектите са обновяване на градския и регионалния обществен транспорт, както и стимули за устойчиви транспортни системи.", "date": "2018.02.14", "title": "Германия ще тества безплатен градски транспорт при силно замърсяване"}
{"url": "https://www.dnevnik.bg/gradska_sreda/2018/02/14/3129029_obshtinskite_suvetnici_v_sofiia_shte_gledat/", "text": "Седем месеца след като Столичният общински съвет прие  да въведе две нови зелени зони за паркиране в София , днес комисията по транспорт ще разгледа предложение за разширяване на местата за платено паркиране в районите \"Оборище\", \"Възраждане\", \"Красно село\" и \"Лозенец\". През лятото общинските съветници приеха да въведат зелената зона в район \"Лозенец\", в участъка между булевардите \"Евлоги и Христо Георгиеви\", \"Драган Цанков\", \"Джеймс Баучер\" и \"Черни връх\". Сега предложението на районния кмет Любомир Дреков е и в останалата част от квартала да се паркира срещу заплащане. Кметът на \"Оборище\" Васил Цолов беше внесъл предложението си за зелена зона в района заедно с това на \"Лозенец\", но тогава общинските съветниците предпочетоха да не го разглеждат и той го оттегли. Сега се иска платено почасово паркиране да се въведе между булевардите \"Христо и Евлоги Георгиеви\", \"Данаил Николаев\", \"Ситняково\" и улиците \"Черковна\" и \"Султан тепе\". В район \"Красно село\" зелената зона може да бъде въведена в участъка между булевардите \"Иван Гешов\", \"Пенчо Славейков\", \"Ген. Тотлебен\" и \"Георги Софийски\". Във \"Възраждане\" пък паркирането може да стане платено в района между булевардите \"Сливница\", \"Константин Величков\", \"Александър Стамболийски\", \"Ген. Скобелев\" и улиците \"Опълченска\" и \"Димитър Петков\". След като бъде гласувано днес от комисията по транспорт, предложенията на четирите райони кметове ще бъдат гледани и в останалите комисии на общинския съвет. Окончателното решение по въпроса ще бъде взето на заседанието на Столичния общински съвет на 22 февруари.", "date": "2018.02.14", "title": "Общинските съветници в София ще гледат предложение за четири нови зелени зони"}
{"url": "https://www.dnevnik.bg/sport/2018/02/14/3129288_grigor_dimitrov_se_zavrushta_v_igra_s_mach_sreshtu/", "text": "Григор Димитров се завръща в игра с мач от турнира в Ротердам. Той ще се изправи днес следобед срещу японеца Юуичи Сугита. Двубоят е трети в програмата на централния корт и ще започне не преди 15.00 часа. Димитров, който  се смъкна на петото място в световната ранглиста , има две победи от два мача срещу съперника си. При успех в следващия кръг българинът ще срещне победителя от двубоя между Филип Крайнович и Феликс Оже-Алиасим. По-нататък е възможна среща с Лука Пуи. Миналия сезон в Ротердам Димитров стигна до четвъртфиналите, където загуби от Давид Гофен. Сега може да се стигне до нов мач помежду им, но в полуфиналите. Петият в света игра за последно  в четвъртфиналите на Australian Open, където загуби от Кайл Едмънд . След това българинът  отказа участие в София  заради проблем с рамото. Сега за него е важно да навлезе във форма преди сезона на червени кортове. В мастърсите  в Индиън Уелс и Маями през март той може да натрупа доста точки  за световната ранглиста, тъй като миналата година отпадна рано и от двата турнира. Тази вечер ще играе и Роджър Федерер, който излиза срещу белгиеца Рубен Бемелманс. Ако стигне до полуфиналите в Ротердам, носителят на 20 титли от Големия шлем ще стане най-възрастният №1 в историята на тениса. В момента рекордът се държи от Андре Агаси, който оглавяваше ранглистата на 33 години и 131 дни. Федерер ще навърши 37 години през август.", "date": "2018.02.14", "title": "Григор Димитров се завръща в игра с мач срещу японеца Сугита"}
{"url": "https://www.dnevnik.bg/zelen/2018/02/14/3129130_putevoditel_na_sofiiskite_otpaduci/", "text": "Това са част от основните поводи гражданите да губят мотивация да изхвърлят отпадъците си разделно – нещо, което те са длъжни да правят по закон. А главната причина да не изпълняват това свое задължение е липсата на информация. Нова  интернет страница    с подробна  интерактивна карта,  работещи от началото на тази седмица, се опитват да запълнят тази съществена липса на информация. Проектът е фокусиран само за кофите на София и отпадъците на столичани. Картата показва реалното местоположение по столични квартали и улици на най-близките контейнери за разделно събиране на хартия, метал, пластмаса и стъкло, както и на контейнери за зелени отпадъци. Интересното е, че картата указва и къде има общински площадки за предаване на вторични суровини – място, където успяват да намерят препитание доста хора в неравностойно положение.  Сайтът информира как да се освободим правилно и ефективно от стари мебели, строителни материали, счупени електроуреди, негодни батерии, опасни отпадъци като лекарства и препарати. Указан е режимът на тяхното събиране – със заявка или по график и съответните телефони за контакт. \"Страницата се стреми да даде пълна и актуална информация за видовете отпадъци от домакинствата и за това как и къде те да се изхвърлят, предават и събират по щадящ околната среда начин, който позволява да бъдат превърнати в суровина\" обясняват авторите от \"Зелена София\".  Те са си поставили за цел да насочват, улесняват и подкрепят максимално усилията на всички, загрижени за това, как изглежда и колко е удобна улицата ни, кварталът, градът, планета. И наричат начинанието си пътеводител.  От \"Зелена София\" са подготвили и информационни стикери за всички 24 района на София, които подробно и разбираемо разясняват какво трябва да правят столичани с отпадъци като мебели, строителни материали, остаряло електрическо оборудване, акумулатори, автомобилни гуми, лекарства, препарати, биологични отпадъци и др. Те не трябва да бъдат изхвърляни директно в сивите контейнери, напомнят създателите на платформата. А сайтът разяснява какво можем да направим като граждани с тези видове отпадъци или на кой телефон да се обадим за повече подробности и съдействие. Стикерите също могат да се изтеглят безплатно от  сайта . Идеята е информацията да стига до максимално голям брой хора.", "date": "2018.02.14", "title": "Пътеводител на софийските отпадъци"}
{"url": "https://www.dnevnik.bg/evropa/2018/02/14/3129024_epicenturut_na_ljubovta_-_nai-dulgoto_ljubovno/", "text": "Най-дългото любовно стихотворение в света е написано през 1844 г. в Банска Щявница, Словакия. То е от 2900 реда, написани от местен автор. Днес малкият средновековен град иска да се превърне в място за поклонение за влюбените от цял свят благодарение на \"Банка на любовта\", създадена с цел да събира техните истории. За да може Банска Щявница да се присъедини към Париж или Верона на картата на романтичните места в света, местна неправителствена организация опазва спомена за поета Андрей Сладкович и неговата муза Марина - принудена от буржоазните си родители да се омъжи за богат фабрикант на медени сладки вместо за безпаричен автор - и е създала \"трезор\" със 100 000 отделения под някогашната къща на красавицата, в които ще се съхраняват любовните истории и спомените на двойките. Публикуваното през 1846 г. дълго стихотворение е регистрирано като най-дългата творба от този жанр от Световната академия на рекордите (базирана в Маями, щата Флорида, тя е основен съперник на Книгата на рекордите на Гинес). Преведена е на множество езици, включително немски и френски. Андрей, Марина и къщата в Словакия: историята е по-малко известна от Ромео, Жулиета и балкона във Верона, но има предимството да е автентична и неправителствената организация \"Епицентър на любовта\" смята да се възползва от това. \"Когато 100-те хиляди кутии се запълнят с истории, тази къща ще стане мястото с най-голяма концентрация на любов в света, \"епицентърът на любовта\", предсказва Катарина Яворска, която отговаря за връзките с обществеността на организацията. Асоциацията е разположила централата си в някогашната къща на Марина. След две години работа, през декември миналата година тя откри интерактивна експозиция, която представя копие на ръкописа на стихотворението на Сладкович, библиотеката му и \"любовен метър\", който има за цел да измери силата на чувствата на една двойка. Но основната атракция е под къщата, където е \"Банката на любовта\". Дълъг тунел води към подземието на къщата, което е било превърнато в хранилище със 100 000 кутии, където влюбените могат да оставят малки спомени за връзката си в определени моменти от годината. Не особено изненадващо, следващата дата е . . . празникът на Свети Валентин. Желаещите могат дори да си резервират места на сайта на организацията. \"Посетителите ни не крият учудването си, когато видят как тази история, и стихотворението, което е част от задължителната програма в началното училище, се превръщат в реално преживяване\", изразява задоволството си Яворска. \"Регистър на любовта\" \"С годеника ми ще се върнем тук след няколко дни и ще оставиме билетите за кино от първата ни среща\", разказва пред АФП 24-годишната Доминика Храбушова, която живее в град Лученец, намиращ се в региона. За Ян и Ана, двойка, придружавана от 7-месечното й бебе, това е \"четвъртото или петото посещение в Банска Щявница\". \"Преди сватбата идвахме по-често\", признава 38-годишният Ян. \"Самият град е едно бижу\", добавя той и казва, че е \"впечатлен от креативността\" на експозицията. Някога известен със сребърните си мини, малкият град с 10 000 жители е вписан във Фонда за културното наследство на ЮНЕСКО поради историята на мините, датиращи от Средновековието, както и градския център от 16-и век. В дома на Марина е запазена някогашната архитектура, която съжителства с модерна концепция за експозиция. Подът на тунела от 16-и век е покрит с огледална облицовка, умножаваща до безкрай \"кутиите на любовта\" - малки дървени чекмеджета - които покриват стените. В една от стаите на сградата персонажите от картините по стените често оживяват, за да разиграват сцени от живота на влюбените. Посетителите са приканени да попълнят \"регистъра на любовта\", книга с 3200 страници, която тежи 53 килограма. \"Някои смятат проекта за много дързък и амбициозен. Но след като милиони хора са готови да идат във Верона, за да видят балкона на Ромео и Жулиета - една измислена двойка, мисля че мнозина ще дойдат и в Епицентъра на любовта, за да върнат към живота една истинска история за любов\", убедена е Яворска. /БТА/", "date": "2018.02.14", "title": "\"Епицентърът на любовта\" - Най-дългото любовно стихотворение привлича туристи в Словакия"}
{"url": "https://www.dnevnik.bg/bulgaria/2018/02/14/3129194_sudut_shte_opita_otnovo_da_dade_hod_na_deloto_za/", "text": "В специализирания съд ще бъде направен трети опит за начало на делото за длъжностното присвояване от Корпоративна търговска банка (КТБ). До даване на ход на процеса обаче може и да не се стигне. Адвокатът на сочения за ръководител на престъпната група по източване на банката Цветан Василев - Константин Симеонов, обясни за \"Дневник\", че в деловодството на съда е пристигнала телеграма от българските власти, с която се казва, че подсъдимият е получил документите по делото - призовка, обвинителен акт. \"Но това не е изпълнение на съдебната поръчка. Това е информация. Как ще го приеме съдът утре не мога да гадая. Според мен, докато не се получат официалните документи от изпълнената поръчка, ние не можем да приемем, че Цветан Василев е редовно призован. Телеграмата не е редовно призоваване по закон.\" Първият oпит за начало на процеса беше направен на 13 декември миналата година. Тогава обаче стана известно, че бившият мажоритарен собственик на КТБ не е получил нитo обвинителния акт, нитo призовка за заседанието. В края на миналата година се разбра още, че не всички подсъдими са били уведомени за предявен от синдиците граждански иск за 4 милиарда и 400 хиляди лева. Вторият опит бе в края на януари.  Причината тогава беше същата . Обвинителният акт  беше внесен през юли 2017 г., като обемът му надхвърля 10 хиляди страници. С него на съд бяха предадени 18 души, за които се твърди, че са организирана престъпна група, чийто ръководител е бившият мажоритарен собственик на банката Цветан Василев.", "date": "2018.02.14", "title": "Съдът ще опита отново да даде ход на делото за фалита на КТБ"}
{"url": "https://www.dnevnik.bg/biznes/2018/02/14/3129035_zapochva_turisticheskoto_izlojenie_vakanciia/", "text": "Днес в София започва международното туристическо изложение \"Ваканция СПА ЕКСПО\". Над 350 изложители и 20 хил. експерти от България и още 22 държави ще участват във форума, който ще продължи до петък, 16 февруари. Входът за широката публика в \"Интер експо център\" е свободен през втория и третия ден на изложението. Представени са туристически компании с оферти за дестинации, продукти и услуги, национални и регионални организации, браншови съюзи, хотели и курорти.  С национални щандове присъстват Министерство на туризма – България, Министерство на културата и туризма на Република Турция, Национална туристическа организация - Република Сърбия, Агенция за промотиране и подкрепа на туризма - БЮР Македония, Министерство на туризма - Куба, Туристическо конгресно бюро – Загреб, Хърватия. Посолствата на Аржентина, Азербайджан и Южна Африка представят страните си на собствени щандове. Туроператори и aгенции, общини и хотели от Австрия, Албания, България, Великобритания, Германия, Гърция, Италия, Испания, Индия, Малдиви, ОАЕ, Румъния, Русия и за първи път туроператори от Доминикана и Мексико. В рамките на съпътстващата програма са включени фолклорни програми и атракции, културни прояви и дегустации, томболи.", "date": "2018.02.14", "title": "Започва туристическото изложение \"Ваканция\""}
{"url": "https://www.dnevnik.bg/sviat/2018/02/14/3129125_sasht_smeniha_tona_kum_severna_koreia/", "text": "САЩ са отворени за разговори без предварителни условия с ядрена Северна Корея, обяви вицепрезидентът Майк Пенс - с това той дискретно промени политиката на Белия дом след проявите на уважение между двете Кореи, вдъхновени от олимпийските игри. Това предоставя на Южна Корея малко повече възможности за въздействие в търсене на подход към Севера и може да намали потенциалното напрежение в съюза на САЩ с Южна Корея. Но дипломацията между Вашингтон и Пхенян няма да започне преди Ким Чен Ун да поиска това. Въпреки че севернокорейският диктатор, който още не се срещал с чуждестранен лидер, покани президента на Южна Корея за необичайна среща на върха, Ким не дава признаци, че е готов да разговаря със САЩ.  Един спомагателен канал на дипломатическа комуникация между Северна Корея и Държавния департамент е останал отворен, след като президентът Доналд Тръмп пое поста преди година. Но единствените разговори по същество, известни досега, се водиха през първата половина на миналата година за съдбата на неколцина американци в севернокорейски затвори. Северът отказваше да преговаря за ядрените си оръжия, докато се доближаваше към целта си да може да изстрелва ракети с ядрен заряд, които да поразяват континенталната територия на САЩ.  Тръмп възприема тези оръжия като първостепенна заплаха за националната сигурност на Америка. Оповестеният в понеделник бюджет за 2019 г. на неговото правителство включва допълнителни стотици милиони долари за противоракетна отбрана. За Аляска са предвидени още 20 стратегически ракети прехващачи като защита срещу севернокорейските ракети с голям обсег. Междувременно Пенс ясно заяви, че САЩ ще продължат да засилват санкционния натиск върху Севера, докато той не предприеме категорични стъпки към отказ от ядрени оръжия.  Но в същото време Пенс даде сигнал за повече откритост в отношенията с Пхенян. \"Главното е, че натискът няма да спре, докато те действително не направят нещо, с което съюзът да се увери, че представлява значима стъпка към денуклеаризация\", каза Пенс пред \"Вашингтон пост\" в края на миналата седмица на връщане към САЩ от зимните олимпийски игри в Южна Корея. \"Така че кампанията за максимален натиск ще продължи и ще се засилва. Това е ясно оттегляне от безкомпромисното послание, отправяно от Пенс публично на всяка негова спирка в пътуването му, когато той непрестанно се нахвърляше срещу Северна Корея заради правата на човека и ядрените провокации и така обезценяваше жеста на южнокорейския президент Мун Дже-ин да покани делегация от Северна Корея на игрите.  Евънс Ревиър, бивш високопоставен служител в в Държавния департамент, отговарящ за Източна Азия, изрази изненада от думите на Пенс, като отбеляза, че до декември м.г. Белият дом възпираше публичните изявления на държавния секретар Рекс Тилърсън за безусловни преговори с цел да опипа почвата със Северна Корея. Отговорът на Тилърсън на коментара на Пенс беше сдържан. Той каза, че \"е прекалено рано да се прецени\" дали може да бъде започнат дипломатически процес и поясни, че пречката за напредъка е Ким. \"Наистина от севернокорейците зависи да решат кога са готови да се ангажират с нас искрено, по съдържателен начин,\" каза Тилърсън пред репортери в Египет. Той потвърди позицията си, че ще бъдат необходими проучвателни разговори, които да определят дали севернокорейците са готови за \"съдържателни\" преговори. През своята бурна първа година на поста Тръмп се люшкаше между това да отправи твърди заплахи за военни действия или да предложи разговори при подходящи условия. Но в публични изявления той изказа широка подкрепа за дипломатическата инициатива на Мун, твърдейки, че именно стратегията за \"максимален натиск\" е накарала Северна Корея да сътрудничи с Юга. Сега пред Мун стои тежката задача да опита да преобразува това в напредък по ядрения въпрос, който е толкова важен за Вашингтон. Въпреки че Мун е явен привърженик на политиката за сътрудничество със Севера и вероятно възприема това за определяща тема в президентския си мандат, той не прие незабавно поканата за среща на върха в Пхенян, предадена му лично от Ким Йо-чен, сестрата на севернокорейския лидер, която присъства на откриването на олимпиадата. Мун каза, че двете Кореи трябва да създадат подходяща среда, за да може да се състои първата междукорейска среща на върха след 2007 г. Той призова също за бързо възстановяване на диалога между Северна Корея и САЩ и с това показа, че е наясно, че ако правиш мили очи на Севера, може да отчуждиш американския съюзник, който е критично важен за отбраната на Юга. Американски официални представители изказват съмнения, че Мун ще приеме срещата на върха с Ким, без да очертае как това би придвижило напред денуклеаризацията. Обаче според Ревиър правителството на САЩ продължава да се опасява, че Северна Корея може да се възползва от дипломацията на Мун, за да прокара дневния си ред да бъде призната за държава с ядрено оръжие. Ревиър казва, че задкулисните разговори между лични пратеници на лидерите на САЩ и Северна Корея може да помогнат за предотвратяване на конфронтация през следващите няколко месеца, както и да бъдат критерий дали има основа за започване на официални преговори. Препятствията обаче остават високи. Навярно Северна Корея ще поиска сваляне на санкциите, което Пенс казва, че няма да стане без действия за ядрено разоръжаване. Северът може да поиска прекратяване на общите военни маневри на САЩ и Южна Корея, които бяха спрени за времетраенето на олимпийските игри, но се очаква да бъдат възобновени следващия месец. Това е една друга стъпка, към която правителството на Тръмп не е проявило досега интерес да предприеме. / БТА", "date": "2018.02.14", "title": "САЩ смениха тона към Северна Корея"}
{"url": "https://www.dnevnik.bg/bulgaria/2018/02/14/3129307_da_bulgariia_izprati_100_kartichki_s_vljubeni_praseta/", "text": "Повече от 100 картички за Деня на влюбените Св. Валентин е изпратила регионалната организация на партия \"Да, България\" във Варна. Техни получатели са кметът на града, председателят и членовете на общинския съвет, областният управител и медии. Това съобщи председателят на местната организация на партията Нелко Начев. Картичките, върху които е изобразено розово прасенце, носят осем различни \"любовни\" послания. В по-голямата си част те са иронично намигване към проблемите в местната власт, управлението, корупцията и бизнесклимата в страната. Най-находчивите от \"любовните\" послания върху картичките гласят: \"Ще те грабна като роднина обществена поръчка\", \"Изгарям по теб като 4 млрд. в КТБ\", \"Само да те притежавам, 48% от Пирин давам\", \"Жадувам те като безработен кипърец втори лифт\" и \"Избрах си те като премиер – главен прокурор\". \"Целта на акцията ни за Св. Валентин беше да напомним на управляващите, че мислим за тях и не сме ги забравили, каза Нелко Начев. Това са важните хора за бъдещето на града ни.\" Това не е първата подобна акция на \"Да, България\". За Коледа от партията изпратиха картички с прасе разбойник до депутатите в Народното събрание и всички държавни институции. Те носеха посланието \"Коледа ще ти донесе: ...\", последвано от поле с \"късмет\", който ставаше видим след изтриване на покриващото фолио.", "date": "2018.02.14", "title": "\"Да, България\" изпрати 100 картички с влюбени прасета до политици във Варна"}
{"url": "https://www.dnevnik.bg/sport/2018/02/14/3129300_real_madrid_izliza_da_spasiava_sezona_si_s_machove/", "text": "Два от отборите с претенции за титлата в Шампионската лига през този сезон -  \"Реал\" (Мадрид)  и ПСЖ, се изправят един срещу друг още в осминафиналите. Соченият за финал преди финала мач е чакан с голямо нетърпение от специалистите и феновете. Намиращият се в колеблива форма през този сезон \"Реал\" (Мадрид) ще се хвърли с всички сили в Шампионската лига. Турнирът е последният шанс за тима на Зинедин Зидан да вземе трофей, след като \"Реал\" отпадна от Купата на краля, а в Ла Лига е на 15 точки зад \"Барселона\". Шампионът от последните два сезона на надпреварата за първи път не е абсолютен фаворит в очите на букмейкърите, които дори дават леко предимство за парижани. \"Каквото се е случило дотук няма никакво значение. Това е Шампионската лига, това са осминафиналите, идват големите мачове, където всичко се променя. Шампионската лига е нашият турнир и сме го доказали година след година\", каза левият бек Марсело преди мача. \"Реал\" достига до полуфиналите във всеки един от последните седем сезона и традициите са на страната на испанците. Още повече, че ПСЖ отпадна на фазата на осминафиналите преди година, въпреки че победи \"Барселона\" в първия мач с 4:0. В реванша обаче каталунците сътвориха невероятен обрат и спечелиха с 6:1, а подвигът беше вдъхновен от  Неймар , който сега играе за парижани. На страната на \"Реал\" е и головата форма на Кристиано Роналдо. Португалецът вкара във всеки един от шестте мача от груповата фаза през есента. В последния двубой за първенство пък Роналдо се разписа два пъти и показа, че си връща добрата форма. От своя страна ПСЖ също се намира в добро състояние и е в серия от шест поредни победи. \"Ние гледаме на този мач като на възможност. Възможност да покажем, че сме се възстановили от миналогодишния удар, който понесохме. Мисля, че сега сме по-зрял и опитен отбор, а и доста по-добър\", каза треньорът на ПСЖ  Унай Емери . Добрата новина за него е завръщането на Лейвин Курзава и Единсон Кавани, които лекуваха контузии. Опитният Тиаго Мота обаче пропуска сблъсъка. В другия мач от програмата на Шампионската лига се изправят \"Порто\" и \"Ливърпул\". Червените показват страхотна форма във Висшата лига, а освен това ще играят за първи път на осминафинал от девет години. Тимът на Юрген Клоп има само една загуба като гост в Португалия, като замина за Иберийския полуостров с всичките си големи звезди и без сериозни проблеми.", "date": "2018.02.14", "title": "\"Реал\" (Мадрид) излиза да спасява сезона си с мачове срещу ПСЖ в Шампионската лига"}
{"url": "https://www.dnevnik.bg/sviat/2018/02/14/3129365_holandskiiat_premier_ocelia_pri_vot_na_nedoverie/", "text": "Холандските депутати отхвърлиха с голямо мнозинство вота на недоверие на премиера Марк Рюте, внесен след оставката на министъра на външните работи Халбе Зейлстра. Срещу вота на недоверие се обявиха 101 депутати, а го подкрепиха едва 43, съобщава БТА. Герт Вилдерс, лидерът на холандската крайна десница - Партия на свободата, внесе вота на недоверие. Според Вилдерс е неприемливо премиерът, който е начело на една много крехка коалиция, да не е информирал депутатите за скандала със външния министър. Халбе Зейлстра подаде оставка след едва четири месеца на поста. Той призна пред депутатите, че  излъгал, че е присъствал през 2006 г. на среща с руския президент Владимир Путин . Няколко депутати се ядосаха на премиера Рюте, че не е действал незабавно, след като е бил информиран за случая преди три седмици. \"Това беше грешка в преценката от моя страна\", каза Рюте, визирайки, че не е информирал своевременно парламента. \"Не мислех, че този случай ще има такова значение за обществото. Подцених въздействието от тази лъжа\", призна Рюте, а след това Вилдерс внесе предложение за гласуване на недоверие на премиера. Оставката на министъра е първият скандал, разтърсващ управляващата коалиция, сформирана след дълги месеци на трудни преговори. Лъжата, коствала поста на министъра на външните работи, бе изречена през 2016 г. Тогава той разказа какво уж бил чул от Путин при среща с него преди 10 години. Според министъра Путин бил казал, че иска да възстанови една Велика Русия, включваща Беларус, Украйна и балтийските страни. Вчера министърът се извини пред депутатите за лъжата си, че през 2006 г. се е срещал с Путин. Премиерът Рюте обаче каза, че изказването на Халбе Зейлстра за руския експанзионизъм отразява действителността. \"Ако погледнете какво е направила Русия през последните 10-15 години, политиката, която те следваха, ще можете да кажете, че всичко това цели експанзия\", каза Рюте по време на дебатите в парламента.", "date": "2018.02.14", "title": "Холандският премиер оцеля при вот на недоверие"}
{"url": "https://www.dnevnik.bg/sport/2018/02/14/3129358_silniiat_viatur_donese_novi_razmestvaniia_v_alpiiskite/", "text": "Силният вятър донесе нови затруднения за организаторите и промени в програмата за алпийските ски на зимните олимпийски игри в Пьонгчанг. Слаломът за жени, който трябваше да се проведе днес, беше отложен за петък. Това е третият старт в последните четири дни, пренасрочен заради силния вятър. До момента единствено комбинацията при мъжете се проведе, като  Марсел Хиршер спечели дългоочакваното си олимпийско злато . След промяната слаломът за жени трябва да се проведе в петък, за когато е планиран и супергигантският слалом за мъже. В четвъртък програмата предвижда гигантски слалом за жени и спускане за мъже. Първоначално плановете на организаторите бяха да няма стартове за жени и мъже в един ден. Промените, наложени от силния вятър,  донесоха притеснения за състезателите, но преди два дни от МОК обявиха , че все още е рано да се говори за отпадане на стартове от програмата заради невъзможността да се проведат. Говорителят на МОК Марк Адамс заяви, че все още няма повод за подобен ход. \"Ако вятърът продължи да духа и в следващите 15 дни, това може да е проблем, но в момента всичко е наред\", заяви той. В слалом днес  трябваше да участва българката Мария Киркова .", "date": "2018.02.14", "title": "Силният вятър донесе нови размествания в алпийските ски, женският слалом беше отложен"}
{"url": "https://www.dnevnik.bg/sviat/2018/02/14/3129231_kitai_globalizira_voennata_si_sila/", "text": "Модернизацията на въоръжените сили на Китай се осъществява по-бързо, отколкото очакваха мнозина анализатори. Според експерти от Международния институт за стратегически изследвания (МИСИ) в Лондон сега именно Китай, а вече не Русия, все повече предоставя стандарта, по който Вашингтон преценява изискванията за потенциала на своите въоръжени сили. Това е особено вярно, когато става дума за военновъздушните и военноморските сили, върху които са съсредоточени китайските усилия за модернизация. Събитията в Европа означават, че за сухопътните сили на САЩ именно руският потенциал все още до голяма степен осигурява стандарта за преценяване на заплаха. Тази тенденция е документирана във Военния баланс - годишната оценка на световните военни потенциали и отбранителни разходи, който МИСИ публикува от 1959 г. Разбира се, трансформацията на китайската армия се извършва от известно време. Но сега е достигната - или е много близо - важна точка по този път, при която Пекин ще стане \"равностоен съперник\" на Вашингтон. Преди публикуването на тазгодишния Военен баланс по-късно тази седмица седнах с група експерти от МИСИ, за да се опитаме да разнищим повечето подробности на тази тенденция, осигурявайки сериозен материал за таблиците и статистиките на годишното резюме. Напредъкът и техническите възможности на Китай са забележителни - от конвенционални балистични ракети със свръхголям обсег до изтребители пето поколение. Миналата година първият корпус на най-новия боен кораб на Китай - крайцера тип 55 - беше пуснат на вода. Неговите възможности биха накарали всеки военен флот в НАТО да се замисли. Китай  . Той променя командната структура на своята армия, за да си осигури истински общ щаб, включващ всички ключови видове въоръжени сили. Що се отнася до артилерията, противовъздушната отбрана и сухопътната атака, той има оръжия, чийто обсег надхвърля всичко, което САЩ могат да разположат. От края на 90-те години на XX век, когато получиха вливане на модерни руски технологии, китайските военноморски сили рекапитализираха по-голямата част от своя надводен и подводен флот. Що се отнася до въздуха, китайците казват, че техният нов едноместен изтребител \"Джей-20\" е въведен на въоръжение. В бранша той е известен като \"изтребител пето поколение\", което означава, че е снабден с технология стелт, развива свръхзвукова скорост и има силно интегрирана авиационна електроника. Експертите от МИСИ продължават да са скептични. \"Китайските военновъздушни сили все още имат нужда да разработят подходяща тактика за управление на слабо забележимия изтребител и трябва да измислят доктрини, които да съчетаят тези военни самолети \"пето поколение\" с по-ранните \"модели четвърто поколение\", казват те. \"Все пак напредъкът на Китай е очевиден. Към тази авиация може да се добавят най-различни боеспособни ракети въздух-въздух, които са напълно равностойни на тези в западните арсенали\", казват те. Оспорване по въздух В тазгодишния Военен баланс има цяла глава, посветена на разработките на китайски и руски оръжия, изстрелвани от въздуха, които те разглеждат като важна проверка за западната доминация.  САЩ и техните съюзници водят военновъздушни кампании от края на студената война и са загубили много малко авиация. Но според МИСИ тази доминация може да бъде все по-силно оспорена. Например Китай разработва ракета въздух-въздух с много голям обсег, предназначена конкретно да поразява авиация за гориво и за командване и управление, която сега е извън обхвата на възможностите за нанасяне на удар; това са съществени, но уязвими елементи във всяка военновъздушна операция. Авторите на Военния баланс твърдят, че китайските разработки на ракета въздух-въздух до 2020 г. \"вероятно ще накарат САЩ и техните регионални съюзници да преразгледат не само своите тактики, техники и процедури, а и посоката на своите програми за авио-космически военни разработки\".  Според МИСИ на земята китайските сухопътни сили изостават в тези усилия за модернизация. Само около половината от тяхното оборудване върши работа от гледна точка на воденето на съвременни бойни действия. Но и тук има напредък. Китай си е поставил за цел до 2020 г. да постигне както \"механизация\", така и това, което нарича \"информатизация\". Не е ясно какво точно има предвид Китай под последния термин, но Пекин наблюдава развиващата се роля на информацията във военните действия и се стреми да приспособи това към своите конкретни условия.  \"Висшата лига\" Китай има ясна стратегическа цел, за която са предназначени много от новите му оръжейни системи. Тя е в случай на конфликт да изтласка военните сили на САЩ колкото се може по-далеч от своите брегове, в идеалния случай навътре в Тихия океан. На военен жаргон тази стратегия е известна като \"отказ на достъп до район\". Това обяснява защо Китай е съсредоточен върху въздушни и морски системи с голям обсег, които могат да застрашават авионосните ударни групи на американския военен флот. Следователно като военен играч Китай определено е част от висшата лига. С това обаче не приключва глобалното военно влияние на Пекин. Той също така преследва амбициозна стратегия за износ на оръжия. Често Китай е готов да продава модерни технологии, които други страни или не притежават, или не желаят да продават на всички, а само на най-близките си съюзници. Пример за това е пазарът на въоръжени дронове. Това е бързо разпространяваща се технология, която повдига огромни въпроси за границата между мира и войната. САЩ, които бяха един от пионерите в тази област, отказват да продават усъвършенствани въоръжени дронове на когото и да било освен на ограничен брой от най-близките си съюзници в НАТО като Великобритания. Франция, която вече използва доставяни от САЩ дронове \"Рийпър\", също има планове да въоръжава дронове. Китай няма подобни ограничения и показва на оръжейни изложения по света впечатляващи безпилотни летателни апарати (БЛА) наред с различните боеприпаси, които могат да носят те. МИСИ казва във Военния баланс, че Китай продава въоръжените си БЛА на редица страни, включително Египет, Нигерия, Пакистан, Саудитска Арабия, Обединените арабски емирства, Мианма и други. Това е много добър пример за непланирани последици. Нежеланието на Вашингтон да продава тази технология оставя отворено полето за Пекин. Това неизбежно оказва по-голямо влияние за разпространението на подобни оръжия, като насърчава други страни, които използват БЛА само за събиране на разузнавателни данни, да търсят и въоръжени варианти. Конкуренция САЩ и западните износители на оръжия разглеждат Китай като нарастваща търговска заплаха. В сравнение дори с преди десетилетие, сега на пазара има сериозно китайско присъствие, предлагащо оборудване с добро качество. Китай, както показва примерът с въоръжените БЛА, също така има желание да излезе на пазари, които много западни производители или техните правителства смятат за доста деликатни. А както ми казаха експертите от МИСИ, Китай обикновено печели във всички аспекти на сделката. Обикновено китайските оръжия ще ви дадат 75 процента от потенциала на наличните западни технологии на 50 процента от цената. От гледна точка на бизнеса това е добро предложение. Китайският износ на сухопътна военна техника не е толкова впечатляващ. Той все още трябва да се бори за клиенти със страни като Русия и Украйна. Но когато Киев не можа да спази срока за сделка за танкове с Тайланд през 2014 г., тайландците вместо това купиха китайски танкове \"ВТ4\". Миналата година Тайланд се върна за още. Експертите от МИСИ казват, че Китай също така се опитва да разработи оръжия, пригодени за конкретни пазари. Те например посочват нов лек танк, предназначен за африкански страни, чиито пътища и инфраструктура не биха могли да се справят с много от по-тежките модели, предлагани от други. Нарастващата роля на Китай като източник на усъвършенствани оръжия тревожи много страни, а не само съседите му. Западните военновъздушни сили се радват на доминация, продължаваща три десетилетия. Но китайската стратегия за \"отказ на достъп\" осигурява оръжия, които лесно могат да се използват от други за същата цел. Западноевропейска страна може никога да не влезе в конфликт с Китай, но определено може да се сблъска с усъвършенствани китайски оръжейни системи, с които са се сдобили други. Както се изрази експерт на МИСИ, \"схващането, че ще влезеш в среда с малък риск, когато се намесиш в чужбина, сега трябва да бъде поставено под въпрос\". /БТА", "date": "2018.02.14", "title": "Китай \"глобализира\" военната си сила"}
{"url": "https://www.dnevnik.bg/sviat/2018/02/14/3129368_do_2036_g_grajdanskata_aviaciia_shte_ima_nujda_ot_nad/", "text": "Ръстът на въздушния транспорт ще принуди авиокомпаниите по света да назначат до 2036 г. над 600 хил. пилоти. Това обаче се очертава като предизвикателство предвид застаряването на населението, обяви Международната организация по гражданско въздухоплаване (МОГВ), съобщава БТА. Броят на пътническите полети и на пътниците се удвоява на всеки 15 години, но работната ръка в сектора се свива, каза генералната секретарка на организацията Фан Лю, говорейки пред съвета за международни отношения в Монреал в Канада. Тя изтъкна неизбежното застаряване на населението, намаляването на раждаемостта и други фактори като това, че бъдещи таланти са привличани от високотехнологичните сектори. Всичко това означава, че гражданската авиация трябва да положи повече усилия, за да привлече и задържи квалифицираните работници, от които има нужда в идните десетилетия, предупреди Лю. МОГВ, която е агенция на ООН, смята, че до 2036 г. ще има нужда от най-малко 620 000 пилоти, за да се управляват самолети със 100 или с повече от 100 места по света. \"И 80 процента от тези бъдещи авиатори ще бъдат нови пилоти, които все още не летят\", подчерта Фан Лю. Същото се отнася и за сектора на авиодиспечерите и за персонала по поддръжка на самолетите и за други технически лица в отрасъла, допълва генералната секретарка на МОГВ. Растежът на авиотранспорта се обяснява с подема на туризма, но и с търговията онлайн, чийто доставки на 90 процента се извършват по въздух срещу едва 16 процента през 2010 г. Над 4.1 милиарда души пътуват със самолет всяка година и една трета от разменените стоки по света също са транспортирани по въздух. Освен с предизвикателствата, свързани с работната ръка гражданската авиация трябва в скоро време да се справи и със задръстените летища. Най-малко 24 международни летища в Африка ще бъдат претоварени и неспособни да се справят с увеличаването на въздушния трафик след само две години, предупреждава Фан Лю.", "date": "2018.02.14", "title": "До 2036 г. гражданската авиация ще има нужда от над 600 хил. пилоти"}
{"url": "https://www.dnevnik.bg/sport/2018/02/14/3129369_shon_uait_donese_stotniia_zlaten_medal_za_sasht_ot/", "text": "Сноубордистът Шон Уайт влезе в историята, като спечели стотния медал за САЩ от зимни олимпийски игри. Той се представи много силно и стъпи на върха в халфпайпа. Уайт, който е една от големите звезди в американския отбор в Пьонгчанг, постигна 97.75 точки в последния си опит и победи японеца Аюму Хирано. Състезателят от САЩ спечели третия си златен медал в дисциплината след Торино 2006 и Ванкувър 2010. След триумфа му САЩ вече има 100 олимпийски титли от зимни игри. Повече има само Норвегия със 121 златни медала, а в тройката влиза и Германия с 92. Уайт веднага получи стотици окуражителни и поздравителни съобщения. Сред тях беше и това на най-успешния състезател на олимпийски игри Майкъл Фелпс, който има 28 медала, 23 от които са златни. Състезанието в мъжкия халфпайп беше оспорвано, като в последния си опит Уайт трябваше да събере повече от 95.25 точки, колкото задържаха Хирано на върха в момента. И американецът го направи с много силно изпълнение. Австралиецът Скоти Джеймс заслужи бронзовия медал в надпреварата. До момента САЩ спечели всичките четири златни медала в стартовете в сноуборда в Пьонгчанг.", "date": "2018.02.14", "title": "Шон Уайт донесе стотния златен медал за САЩ от зимни олимпийски игри"}
{"url": "https://www.dnevnik.bg/bulgaria/2018/02/14/3129372_angelkova_se_obiavi_za_uvelichenie_na_cenite_v/", "text": "Министърът на туризма Николина Ангелкова обяви пред Би Ти Ви, че е добре да се повишат цените в българските хотели. Това се отнасяло особено за хотелите от висока категория. По думите ѝ страната предлага много високо качество, а продължава да е на последно място в Европа по цени. Като пример тя даде Амстердам, където някои хотели се около три пъти по-скъпи от тези в България. Ангелкова предупреди, че това лято се очаква поскъпване на нощувките по Черноморието. Тя допълни, че не са обсъждали с вицепремиера Валери Симеонов концесиите на плажовете. Съпредседателят на \"Обединени патриоти\", който отговаря за туризма, обяви преди време, че плажните ивици се държат основно от групировки, свързани с прехода. Той дори посочи конкретно  кои са концесионери на основните плажове.  Ангелкова уточни, че \"няма данни такива хора да притежават плажовете\". Тя определи като абсурд информацията, че с новия устройствен план на природен парк \"Пирин\" ще се позволи застрояването на 48% от неговата територия. По думите ѝ това представлява площта на София, Пловдив и Варна, взети заедно. Ангелкова каза още, че ще се ремонтират спортно-технически съоръжения и в Стара планина, Витоша, Рила и Родопите, като посочи курортите Боровец и Пампорово като места, където този процес трябва да започне възможни най-скоро.", "date": "2018.02.14", "title": "Ангелкова се обяви за увеличение на цените в българските хотели"}
{"url": "https://www.dnevnik.bg/evropa/2018/02/14/3129373_makron_franciia_shte_udari_ako_se_dokaje_che/", "text": "Ако има доказателства, потвърждаващи, че забранени химически оръжия са били използвани срещу цивилни в Сирия от силите на режима, то тогава Франция ще нанесе удар, каза президентът Еманюел Макрон, цитиран от \"Франс прес\" и \"Ройтерс\". \"Ние ще ударим мястото, откъдето са пратени тези оръжия или там, където те са били организирани. Червената линия ще бъде спазена. Но днес нашите служби все още не са намерили категорични доказателства, че забранени от договорите химически оръжия са били използвани срещу цивилното население\", каза Макрон пред Асоциацията на президентската преса (обединяваща акредитираните към френското президентство журналисти). \"Щом като бъдат събрани доказателства, ще направя каквото казах\", допълни той, но подчерта, че приоритетът е борбата с терористите, с джихадистите. Миналия петък в телефонен разговор с руския президент Владимир Путин Макрон изрази безпокойство от индикациите, че бомби с хлор са били използвани неотдавна срещу цивилните в Сирия, припомня \"Ройтерс\". Вчера пред акредитираните журналисти Макрон каза, че що се касае до сирийския режим, \"ще съумеем да установим нещата преди края на конфликта. Може би ще знаем повече след края на конфликта, но това ще е от компетентността на международното право\". Макрон пледира и за международна конференция за Сирия, която да се проведе, ако е възможно, в региона. \"Не съм вманиачен по идеята за среща за Сирия, която да е в Париж\", допълни той. Президентът се обяви за военна служба, която да бъде задължителна и ще продължи около три месеца, но може и да е по-дълга, до шест месеца, предаде \"Франс прес\". \"Искам една задължителна служба, до която да имат достъп и жените, и мъжете\", каза Макрон и допълни, че \"формата на тази служба може да бъде и гражданска\". За Брекзит и ЕС Макрон каза, че не иска да се пилее прекалено много време по преговорите за Брекзит, предаде \"Ройтерс\". Той допълни, че е в интерес на ЕС, че Мишел Барние е единственият преговарящ по въпроса. Френският президент разкритикува политиката на ЕС като непоследователна. Той визира  решението на депутатите от Европейския парламент  да отхвърлят предложение за транснационални листи с кандидати за депутати. Макрон призова картата на европейските политически партии да бъде преначертана, предаде \"Ройтерс\". \"В тези партии има непоследователност, която ни блокира. Мисля, че Европа би била по-добре в демократичен план с преначертаването на политическата карта\", каза той и допълни, че ще излезе с нова инициатива за прогресивно обединяване на реформистите на изборите за ЕС догодина. Макрон заяви, че няма значение от каква националност ще е следващият управител на Европейската централна банка, стига той или тя да са толкова компетентни, колкото е нейният настоящ ръководител Марио Драги, предаде \"Ройтерс\". Той заяви, че би искал  следващият председател на Европейската комисия  да е амбициозен и допълни, че не е негов приоритет начело на изпълнителния орган на ЕС да застане французин./БТА", "date": "2018.02.14", "title": "Макрон: \"Франция ще удари\", ако се докаже, че химически оръжия са използвани в Сирия"}
{"url": "https://www.dnevnik.bg/skorost/2018/02/14/3129382_po_bulgarskite_putishta_shte_se_izgradiat_17_novi/", "text": "По пътищата на България ще се изградят 17 нови тунела до 2023 година, съобщи по Нова телевизия министърът на регионалното развитие и благоустройството Николай Нанков. Той уточни, че става дума за такива, за които вече е решено да бъдат изградени, както и са съоръжения на фаза проект. Осем от тунелите ще са на магистрала \"Струма\" - пет малки в Кресненското дефиле, два при обхода на Кресна и \"Железница\", който ще е най-дългият със своите над 2 километра. По бъдещата магистрала Русе-Велико Търново ще има шест тунела, като в ход е работата единствено при този на обхода на Габрово. В тази сметка е и проходът под Шипка. Страната е заплашена от санкции заради старите тунели Николай Нанков добави, че проблем е и поддръжката на съществуващите към момента 34 тунела, като България е заплашена от санкция от ЕС, ако не вземе мерки за обезопасяването им. Тази година ще се обновяват съоръженията при обхода на Ловеч, на пътя Кричим-Михалково, както и останалите по магистрала \"Хемус\" - \"Витиня\", \"Ечимишка\" и \"Топли дол\". Попитан за пътя между Видин и Ботевград, министърът уточни, че работата там върви, като до средата на годината се очаква да започне работата по трасето Видин - Ружинци. \"Тази магистрала е необратима като проект. Ще струва 250 млн. лева и ако няма обжалвания, до 2021 година ще бъдат готови най-тежките участъци (Ботевград-Мездра и Видин - Ружинци)\", допълни Нанков. Той не пропусна да се оплаче, че заради обжалванията на екологичните оценки и избора на изпълнители по Закона за обществените поръчки е \"голямо ходене по мъките, докато влязат машините\". Пак с уточнението, че това ще стане, ако няма обжалвания, Николай Нанков поясни, че до края на 2020 година трябва да е пуснато и разширението на пътя между София и сръбската граница. По повод протестите срещу трасето на магистралата Русе-Велико Търново министърът обясни, че е избран най-евтиният и най-сигурният вариант. Строи се евтино, но пък качествено В отговор на въпрос Николай Нанков определи, като спекулации твърденията, че в България тунелите се изграждат на в пъти по-висока цена. \"Пътищата, съоръженията към тях и тунелите у нас се строят на най-ниската цена на километър от всички страни в ЕС. Спрямо Гърция разликата е два-три пъти, като това не е за сметка на качеството\", посочи министърът. Той допълни, качеството има на къде да се подобрява. Агенция \"Пътна инфраструктура\" планира дейности за повишаване на пътната безопасност по 60 участъка, където стават катастрофи заради състоянието на инфраструктурата, каза Николай Нанков. Като парадокс той посочи, че пътният травматизъм рязко скача по ново ремонтираните пътни участъци и даде за пример отсечката Микре - Български извор. Тя е ремонтирана през 2015 година, а само през миналата година там жертвите са 33. Ако не се плащат винетки за лошите пътища, това е гражданско неподчинение Николай Нанков определи като призиви за гражданско неподчинение информациите, появили се в редица сайтове, че може да се кара без винетка по пътищата в лошо състояние. \"Няма такава възможност според нормативната база\", подчерта министърът. Той критикува общинските съветници от левицата в София, които разпространявали през своите фейсбук страници тази фалшива новина.", "date": "2018.02.14", "title": "По българските пътища ще се изградят 17 нови тунела в следващите пет години"}
{"url": "https://www.dnevnik.bg/evropa/2018/02/14/3129375_suprugut_na_datskata_kralica_princ_henrik_pochina_na/", "text": "Принц Хенрик, съпруг на датската кралица Маргрете Втора, почина на 83-годишна възраст, предадоха световните агенции, като се позоваха на съобщение на датския кралски дворец. Принцът е починал малко преди полунощ в съня си в двореца Фреденсборг, на около 40 километра северно от Копенхаген. Кралицата и двамата му синове са били до него. Принцът от миналия месец се лекуваше заради белодробно възпаление в болница в столицата, но после, когато състоянието му се влоши, той бе преместен в двореца във Фреденсборг. Хенрик е французин, роден в Таланс в Югозападна Франция. Пълното му име е Анри Мари Жан Андре, граф дьо Лаборд дьо Монпеза. В ранните си години е живял във Виетнам, където баща му, също граф, се занимава със семеен бизнес. През 1939 г. семейството му се прибира във Франция. Хенрик учи в училище на йезуитите в Бордо. През 1950 г. се връща в Ханой и се дипломира в гимназия там, а после учи право и политически науки в Сорбоната в Париж. Учи и китайски и виетнамски в Националното училище за източни езици в Париж. По време на военната си служба той е в пехотата в Алжир в периода 1959-1962 г. После постъпва на работа във френското външно министерство на постове в Азия и накрая във френското посолство в Лондон. Запознава се с престолонаследничката на Дания Маргрете на вечеря в Лондон през 1965 г., където тя учи. Тя му прави впечатление с умението си да води разговор. Срещат се година по-късно на сватба в Шотландия и накрая той я кани на частна вечеря. После тя признава, че се е влюбила лудо в него. През 1967 г. се женят, той става лютеранец и променя името си на Хенрик. Маргрете става монарх през 1972 г. Тя и Хенрик имат двама синове - Фредрик, роден през 1968 г., и Йоахим, роден през 1969 г. През годините принцът не криеше, че би искал да играе по-значима роля от тази на принц консорт. Той и кралицата споделяха интереси в изкуството и културата. Принцът публикува няколко книги с поезия, илюстрирани от кралицата, както и готварски книги и мемоарите си. Принцът и кралицата признаваха, че са искали да имат повече време, което да прекарат заедно със синовете си, преди да се посветят на официалните задължения, произтичащи от коронясването на Маргрете. През 2017 г. кралският дворец обяви, че  принцът страда от деменция . Кралската двойка отпразнува златната си сватба през същата година./БТА", "date": "2018.02.14", "title": "Съпругът на датската кралица принц Хенрик почина на 83 години"}
{"url": "https://www.dnevnik.bg/na_put/2018/02/14/3127209_britanska_reklama_popita_zashto_putuvate/", "text": "През тази година Великобритания насърчава чуждестранните туристи да я посетят като продължат за себе си фразата \"Пътувам, за да...\" Рекламната кампания започна този месец във \"Фейсбук\" и \"Инстаграм\" и ще продължи с поредица видеа и снимки, разчупващи клишетата за страната и съчетаващи известното с непознатото. Тя е разработена въз основа на световно проучване на мотивацията на съвременния човек да пътува. Затова обещава по нещо за всички, които пътешестват заради историята, гастрономията, откривателството, заради почивката, в търсене на неочакваното или да се забавляват. Туризмът е една от най-ценните експортни индустрии в Обединеното кралство, която стимулира икономическия растеж и създава работни места. В условията на силна световна конкуренция опитваме да надградим миналогодишния силен растеж като покажем, че във Великобритания човек може да открие приключения, забавления и неочаквани неща през цялата година, коментират замисъла в Британския туристически борд. Организацията очаква през тази година чуждестранните туристи да надхвърлят за пръв път 40 млн. души и да достигнат 41.7 млн. - ръст с 4.4% спрямо 2017 г. РОчаква се те да похарчат в страната 26.9 млрд. паунда, с 6.8% над миналогодишното ниво.", "date": "2018.02.14", "title": "Британска реклама попита: \"Защо пътувате\""}
{"url": "https://www.dnevnik.bg/evropa/2018/02/14/3129383_deputati_ot_pet_zvezdi_sa_lugali_che_prevejdat_chast/", "text": "Италианското движение \"Пет звезди\", което се обявява срещу традиционните партии и върхушката и чието мото е да \"изчистим италианската политика\", се оказа замесено в скандал със злоупотреби при изпълнение на партийно обещание в навечерието на парламентарните избори, предадоха световните агенции. При влизането си в парламента през 2013 г. движението въведе правило за своите депутати - да превеждат половината от заплатите си във фонд, който да финансира малките и средните предприятия в Италия. Сумите трябваше да се предоставят на министерството на финансите, за да ги прехвърли на министерството на икономическото развитие, където бе създаден специален фонд за микрокредитиране на малките и средните предприятия. Правилото на движението трябваше да се прилага както от депутатите в парламента на Италия, така и от тези в Европейския парламент. Оказа се според италиански медии, че за фонда не достига над 1 милион евро, което означава, че правилото не е спазено както трябва. За целта някои депутати на движението прибягвали до измама. Те превеждали сумите и така имената им попадали в сайт, от който ставало ясно, че са изпълнили правилото. След това обаче те анулирали транзакциите в срок от 24 часа. Тази тактика  опетнява името на движението  три седмици  преди изборите, насрочени за 4 март . Лидерът на движението Луиджи ди Майо каза, че неговите депутати засега са дарили 23.1 милиона евро от заплатите си и тези пари са послужили за откриване на 7000 предприятия и 14 000 работни места. Ди Майо обаче призна, че в движението има освен честни хора и мошеници, както е и в другите политически сили, и обеща да изчисти \"гнилите ябълки\". Трима депутати от \"Пет звезди\" вече признаха, че са допуснали грешка при спазването на правилото за връщане на половината заплата, и обещаха, че ще се откажат от парламентарните си места, ако бъдат преизбрани. Скандалът бе разкрит от предаването \"Хиените\" по телевизия \"Медиасет\" на бившия премиер Силвио Берлускони. Анкетите отреждат на \"Пет Звезди\" 27.8% от гласовете на изборите. На първо място е десноцентристката коалиция с 36.7%. Демократическата партия остава на трето място с 27.2%./БТА", "date": "2018.02.14", "title": "Депутати от \"Пет звезди\" са лъгали, че превеждат част от заплатите си за малки и средни фирми"}
{"url": "https://www.dnevnik.bg/bulgaria/2018/02/14/3129386_kratki_novini_muj_e_zaplashil_slavi_trifonov_s_ubiistvo/", "text": "Мъж е заплашил Слави Трифонов с убийство  Мъж е заплашил с убийство телевизионния водещ Слави Трифонов. Това е станало днес в 13:55 ч чрез сигнал на тел. 112, съобщиха за \"Дневник\" от МВР. Мъжът е задържан и въдворен за лечение, тъй като е психично болен, разбра \"Дневник\". От \"Шоуто на Слави\" заявиха, че знаят за случая и не предвиждат промяна в излъчването на предаванията, след като мъжът е заплашил, че ще убие Трифонов на 1 март. Те отказаха повече коментар. Президентът Румен Радев се срещна с министъра на външните работи на Македония Радев и Никола Димитров се срещнаха на \"Дондуков\" 2 в рамките на посещението на македонския министър в България за участие в неформалния съвет на министрите на външните работи на ЕС и страните кандидати. Българският президент поздрави Димитров по случай размяната на ратификационни грамоти на Договора за приятелство, добросъседство и сътрудничество днес с българския министър на външните работи Екатерина Захариева, с което завърши формалната процедура за влизане сила на двустранното споразумение. Близо 700 хиляди лева ще струва ремонт на мост на пътя Монтана - Враца  \"ПЪТИНЖЕНЕРИНГ-М\" АД ще ремонтира моста над р. Ботуня на пътя Монтана – Враца, в района на село Краводер, съобщиха от агенция \"Пътна инфраструктура\". Инвестицията е за близо 700 хил. лв. Предвидено е изграждане на ново пътно платно и плоча, хидроизолация и асфалтова настилка. Съоръжението е построено през 1981 г., и досега не е основно ремонтирано. Строителният надзор ще бъде осъществен от \"Интерконсулт\" ЕООД срещу 11 040 лв. с ДДС. Срокът за изпълнението на ремонтните дейности е 90 дни. Сноубордист бе спасен от лавина в Пирин Спасителни екипи са успели да намерят и спасят сноубордист в Пирин след като е попаднал в лавина, съобщи агенция \"Фокус\". Туристът се е спуснал по улеите на планината над Банско и предизвикал лавина, която го затрупа. По-късно \"Нова телевизия\" съобщи за втора лавина, при която се издирват двама души, но информацията не бе потвърдена от Планинската спасителна служба. Тя обаче предупреди за повишена лавинна опасност в Пирин. Българи са пласирали наркотици в Австрия Специализираната прокуратура, ГДБОП и австрийските власти са неутрализирали група за производство и трафик на наркотици. Това е станало при вчерашната операция в Казанлък, Енина и Крън. Двама от групата – ръководителят и един от куриерите, са задържани в австрийската столица в момент на доставяне и получаване на пратка. В Австрия са задържани поне още три лица, съпричастни с дейността на групата, но които не са свързани с разследването в България. Събраните доказателства сочат, че групата е произвеждала и пласирала в Австрия марихуана, амфетамин и метаамфетамин (пико) от януари 2017 г. На задържаните в България е наложена мярка задържане до 72 часа. Предстои да бъде внесено искане за налагане на \"Задържане под стража\" за всеки от тях. Предстои предявяване на обвиненията на двамата задържани в Австрия. Още 125 млн. лева за градския транспорт на София В градския транспорт на София ще бъдат инвестирани повече от 125 млн. лв, става ясно от решение на правителството днес. То възлага на ръководителя на Управляващия орган на Оперативна програма \"Региони в растеж\" 2014-2020 г. в МРРБ да подпише договор за предоставяне на сумата, като малко над 107 млн. лева са европейски пари. Със средствата ще бъде направена рехабилитация на трамвайни линии, ще се доставят нови 13 нископодови трамвайни мотриси и ще се надградят системите за управление на трафика и за информация на пътниците в реално време. Антикорупционната комисия намери конфликт на интереси на бивш зам.-шеф на финансовия надзор Бившият зам.-председател на Комисията за финансов надзор (КФН) Борислав Богоев е бил в конфликт на интереси при издаването на решение от 02 октомври 2013 г. По това време той ръководи управление \"Застрахователен надзор\" и в това качество е издал решение в частен интерес на свързана с него застрахователна компания, информира антикорупционният орган, който все още не е с попълнен състав.  Днес станаха известни първите двама кандидати за оглавяване на антикорупционната комисия . Освен това Богоев не е подал декларация във връзка с възникналия конфликт на интереси, нито се е самоотвел. Решението на комисията може да се обжалва пред Административен съд. Проф. Темелков и проф. Гайдарски за Орден \"Св. Св. Кирил и Методий\"  На заседанието си днес правителството предложи на президента проф. д-р Темелко Темелков и проф. д-р Радослав Гайдарски за награждаване с орден \"Св. Св. Кирил и Методий\" – огърлие, за значимия им принос в областта на медицинската наука в България. Проф. Темелков, роден през 1937 г., е завеждащ на Клиниката по колопроктология и ръководител на Катедрата по обща и оперативна хирургия на ВМИ - Варна от 1988 г., като основните му научни разработки са в областта на стомашно-чревната, гнойно-септичната, онкологичната и лапароскопската хирургия и колопроктологията. Проф. Гайдарски, също роден през 1937 г., е автор на множество научни публикации и е сред малкото български хирурзи с признати рационализации на оперативни техники, използвани в ежедневната практика при операциите на черния дроб, жлъчните пътища, панкреаса и стомашно-чревния тракт.  Сливане и разместване на училища в Ямбол  Консултативния съвет по образование в Ямбол подкрепи предложената от кмета Програма за оптимизация на училищната мрежа в общината. Тя предвижда да се слеят основните училища \"Хр. Смирненски\" и \"Димчо Дебелянов\". Новото основно училище ще се помещава в базата на ОУ \"Хр. Смирненски\" и ще приеме неговото име. Началното училище \"Св. Св. \"Кирил и Методий\" ще се нанесе в сградата, ползвана в момента от ОУ \"Д. Дебелянов\". Настоящата сграда на началното училище ще бъде предоставена за ползване на Общински детски комплекс. Предстои програмата да бъде гласувана на заседание на Общински съвет – Ямбол. Мъж и жена са открити застреляни в Пампорово Мъж и жена са открити застреляни в автомобил в района на ски център \"Малина\" в курорта Пампорово. Това съобщи пред \"Фокус\" говорителят на главния прокурор Румяна Арнаудова. По думите ѝ най-вероятно става въпрос за убийство и последвало самоубийство, като е използван пистолет \"Макаров\". Арнаудова уточни, че мъжът е на 48 години, а жената на 41 години. По-късно от Окръжната прокуратура в Смолян обявиха, че двамата са живеели на семейни начала. Жената е била разведена, а мъжът - вдовец. И двамата имат по едно дете от предишните си бракове. Жената е простреляна с три куршума, единия от които в главата, докато мъжът има само една огнестрелна рана, която е в главата. Задържани са трима души, нападнали полицаи на купон Двама мъже и една жена, на възраст между 44 и 45 години, са задържани в блок в бургаския квартал \"Братя Миладинови\", след като нападнали полицейски екип, дошъл да им направи забележка, заради високо пусната музика. Инцидентът станал около 23.50 часа снощи. Отправяйки закани и заплахи бургазлиите влезли във физическа саморазправа с полицейските служители. Полицаите употребили физическа сила и помощни средства и отвели купонджиите, които били пияни, във Второ Районно управление – Бургас, където ще останат 24 часа. По случая е образувано бързо полицейско производство.", "date": "2018.02.14", "title": "Кратки новини: Мъж е заплашил Слави Трифонов с убийство"}
{"url": "https://www.dnevnik.bg/evropa/2018/02/14/3129387_krainodiasnata_avstriiska_partiia_na_svobodata_shte/", "text": "Австрийската партия на свободата (АПС) обяви, че създава комисия за проучване на историята си, предаде \"Франс прес\". Преди два месеца основаната от бивши нацисти формация влезе в правителството на консервативния канцлер Себастиан Курц, припомня агенцията, цитирана от БТА. Инициативата идва след няколко инцидента с членове на партията. В един от тях регионален кадър бе принуден да подаде оставка след откриването на книжка с пронацистки песни в пангерманска организация, в чието ръководство той е участвал. \"Отправени са много упреци по адрес на АПС, много от тях неоправдани, но други, трябва да се каже, са оправдани\", каза председателят на парламентарната група на партията Валтер Розенкранц. \"Въпреки твърденията, в АПС не се толерират нацистки и неонацистки идеи. Тези, които смятат, че могат да наложат такива идеи при нас, нямат място в партията\", добави той. Очаква се комисията да представи свой доклад наесен. Създаването й бе обещано миналия месец от лидера на АПС и вицеканцлер Хайнц-Кристиан Щрахе, който сам е бил близък до неонацистки кръгове на млади години. Комисията ще бъде ръководена от бившия депутат от АПС и пенсиониран университетски преподавател Вилхелм Браунедер. Тя ще покани за участие и независими учени и организации. Сред поканените е Центърът за документация и архиви за съпротивата, който е специализиран в изследванията на нацизма и неонацизма в Австрия и е силно критичен към АПС. В тържествена декларация партията подчерта, че \"признава безрезервно Република Австрия, демокрацията, парламентаризма и правовата държава\". Позицията на АПС за статута на австрийската държава дълго време бе неясна. Пангерманското течение смята Австрия за обикновена германска провинция след анексирането й от Хитлер през 1938 г., отбелязва АФП.", "date": "2018.02.14", "title": "Крайнодясната Австрийска партия на свободата ще проучва историята си"}
{"url": "https://www.dnevnik.bg/gradska_sreda/2018/02/14/3129389_stolichnata_obshtina_shte_izgradi_parkingi_do/", "text": "Столичната община ще изгради три големи паркинга. Единият от тях ще е в района на Централна гара, другият - около сградата на Българското национално радио (БНР), а третият – в кв. \"Люлин\". Това обяви пред Би Ти Ви зам.-кметът на София с ресор транспорт Евгени Крусев. Той уточни, че по паркинга до БНР се работи и той скоро ще бъде пуснат. Съоръжението ще бъде свързано с намиращата се в непосредствена близост метростанция на Националния стадион \"Васил Левски\". Другите два паркинга тепърва трябва да почнат да се изграждат. Крусев обясни още, че започва разглеждането на предложенията за  разширяване на местата за платено паркиране  в районите \"Оборище\", \"Възраждане\", \"Красно село\" и горната част на \"Лозенец\". Новите зелени зони може да принудят хората да търсят друго място за паркиране и именно заради това ще бъдат построени паркингите. Зам.-кметът обаче не уточни дали те ще бъдат платени. Той добави, че до началото на март  пешеходната зона на бул. \"Витоша\" ще бъде разширена . Тя ще достига до бул. \"Ал. Стамболийски\", като ще обхване пространството пред Съдебната палата и около площад \"Света Неделя\". Трамваите обаче няма да бъдат спирани и ще продължават да се движат по стария си маршрут.", "date": "2018.02.14", "title": "Столичната община ще изгради паркинги до Централна гара, БНР и в кв. \"Люлин\""}
{"url": "https://www.dnevnik.bg/bulgaria/2018/02/14/3129217_za_vruzkata_mejdu_posevite_i_betoniraneto_na/", "text": "  Всъщност става дума за изменения на Закона за опазване на земеделските земи, направени през задната врата – тихомълком и против правилата на парламента – чрез промени в преходни и заключителни разпоредби на Закона за посевния и посадъчния материал, които предизвикаха гражданско недоволство, два протеста и ветото на президента, което най-вероятно днес ще бъде отхвърлено и поправките ще бъдат одобрени окончателно. Проблемът е, че поправките което противоречи на конституционните и законови норми, касаещи обработваемата земя. На земеделска земя не може да се строи. Правят изключение само обекти, свързани с ползването ѝ като земеделска, например оранжерии или стопански постройки. В случаите, когато строителство върху земеделската земя ще доведе до това, земята да не се ползва повече за земеделски цели, трябва да се извърши промяна на предназначението ѝ преди да се строи. Конституцията постановява, че това се допуска само по изключение при доказана нужда, като редът за извършване на промяната на предназначението трябва да се регламентира със закон. Този закон трябва да постига целта, разписана в Конституцията и в никакъв случай не може да се разминава с нея. Новите изменения  на земеделската земя, защото: 1. Занижава се яснотата и контрола за това какво ще се прави върху тази земя, тъй като вече няма да се изисква представянето на проект на подробен устройствен план при започването на процедурата, а намерението за урбанизация ще се конкретизира едва след утвърждаването на имота за извършване на промяна на предназначението. Така при подаване на документите ще има съществена неяснота за нуждата, налагаща промяната на предназначението, като намеренията ще могат да се променят след стартирането на процедурата. 2. Дава се възможност на заявителя да отлага конкретизирането на строителните си намерения и приключването на процедурата според собствените си желания. Той получава утвърждаване на площадка само със скица на имота, след което може без ограничения във времето да търси инвеститор и след намирането му да започне изработване на подробен устройствен план, с който да конкретизира урбанизацията и застрояването на имота според нуждите на инвеститора и да приключи процедурата по промяна на предназначението на земята. 3. Премахва се означаването с трайни знаци на границите на имота, чието предназначение е сменено. Така се създават условия за заемане на по-голяма площ за неземеделски цели от одобреното. 4. Създава се възможност за възстановяване на платената такса за промяна на предназначението тогава, когато реализирането на инвестиционното намерение не може да бъде осъществено заради наложени с нормативен или общ административен акт забрани. По този начин се намалява финансовият риск за заявителите, целящи застрояване на чувствителни територии, като защитени зони по Закона за биологичното разнообразие, както вече се случи за Калиакра и Белите скали. Имайки сигурността, че таксите им ще бъдат възстановени, ако не успеят да застроят имотите, за тях финансовият риск е по-малък и ги окуражава да опитат застрояването на тези територии. 5. Дава се възможност за възобновяване на вече изтеклите решения за промяна на предназначението на земеделските земи, които са одобрени преди 24.05.2011 г. Това ще става без съблюдаване на съвременните изисквания за устройство на територията и опазване на околната среда. Целта е застрояването на морското крайбрежие да продължи по-старите решения и планове – тоест това ще доведе до презастрояване на крайбрежието. Така новите разпоредби обслужват интересите на собствениците на земеделски земи, чиито решения за промяна на предназначението на тези земи за неземеделски цели са загубили правно действие, защото те не са започнали строителство за срок във всички случаи по-дълъг от 6 години, и съответно земеделските земи са възстановили предназначението си заземеделски цели. Тези нови разпоредби бяха прокарани устно на второ четене, след изтичане на срока за внасяне на предложения от депутати и попадат извън обхвата на първоначалния законопроект в нарушение на Правилника за организация и дейността на НС, както и не отговарят на изискванията на Закона за нормативните актове. С възстановяване на действието на старите решения се цели избягване на ограниченията действащи след 1 януари 2008 г. за забрана на промяната на предназначението на земята в морските общини, когато урбанизацията не е предвидена с Общ устройствен план (чл. 17 от ЗУЧК). Голяма част от имотите са с променено предназначение в периода 2005 – 2007 г. и не са съобразени с тази разпоредба. Сега действието на тези решения ще бъде възстановено въпреки изискването на Закона за устройство на Черноморското крайбрежие. Това \"възстановяване\" също така ще утвърди предназначението на територията за урбанизация в изработваните в момента общи устройствени планове. Те следва да заложат предвижданията на заварените подробни устройствени планове освен в случаите, когато има обществени интереси за тяхното преразглеждане, като тези случаи са изрично изброени в Закона за устройство на територията (чл. 103а). Една от посочените там възможности е за опазване на земеделските земи. Земите, чиито решения за промяна на предназначението са загубили правно действие трябва да се отбележат в общ устройствен план като земеделски и съответно това ще бъде довод и за преразглеждането на подробните устройствени планове, с които територията е урбанизирана на хартия. Това е може би единственият шанс да спасим Черноморското крайбрежие от презастрояването, планирано в нереализираните подробни устройствени планове. Риск за околната среда, но и риск от санкции Промените създават риск за опазването на околната среда и биологичното разнообразие, както и риск от санкции срещу България от страна на Европейския съюз, защото създават предпоставки за увреждане на местообитания и видове, предмет на опазване в защитените зони. При потвърждаването на старите решения за промяна на предназначението, ще се прилагат старите подробни устройствени планове и съответно и старите решения за тях по Закона за опазване на околната среда (ЗООС) и Закона за биологичното разнообразие (ЗБР), защото никъде не е разписано представянето на нови такива. Това е невъзможно по сега действащия закон (ЗООС), защото екологична оценка се извършва докато се разработва подробния устройствен план, а не след неговото одобряване. Решението за промяна на предназначението на земеделска земя за неземеделски цели се взима след като за същия имот има одобрен и влязъл в сила подробен устройствен план. ЗООС и ЗБР не допускат да се правят преценки на вече одобрени и влезли в сила планове (има и решение на МОСВ за това по обжалване по административен ред на решение на РИОСВ, бел.авт.) Няма и ново законодателство, което да регламентира представянето на нови становища или решения по тези два закона. Хората ще си представят старите становища и решения, които не гарантират опазването на околната среда към настоящия момент.", "date": "2018.02.14", "title": "За връзката между посевите и бетонирането на Черноморието"}
{"url": "https://www.dnevnik.bg/zdrave/2018/02/14/3129192_psihologiiata_zad_prishporenata_ljubov_ili_zashto/", "text": "На 14 февруари влюбените празнуват Свети Валентин, а останалите - Трифон Зарезан. Този компромисен вариант за днешната дата, повтарян всяка година под формата на шега, би трябвало да устройва всички щом дава равен повод за почерпка. Обаче празничната статистика показва друго. На днешния ден потреблението на сайтове и приложения за запознанства онлайн скача неколкократно и достига безусловния си пик за годината, а същевременно повече от една трета от населението на Европа е необвързано (в някои държави и до близо 50% от възрастните по данни на Евростат). За повече от половината американки пък това дали ще получат подарък и внимание за Деня на влюбените е решаващо за бъдещето на новите им връзки и около 6 милиона души по света се готвят да предложат или приемат брак на днешната дата според статистика, цитирана от Си Ен Ен. Така че немалка част от хората ще изпитат днес самота или поне дискомфорт от всичката \"любов във въздуха\", която не споделят с никого, а друга значителна част ще отдадат на празника далеч повече внимание, отколкото заслужава. За романтично настроените самотници денят може да е повод спешно да потърсят някого, в когото да се влюбят, както се потвърждава и от тенденциите при популярните приложения за запознанства. Експресното влюбване е напълно възможно, само че изначално залага проблеми в отношенията с потенциалния партньор, които се превръщат в пречка за реална и дълготрайна връзка, предупреждава \"Ню Йорк таймс\". Любовта, която връхлита като стихия  Напълно естествено е желанието и очакването на човек за стихийно влюбване, казва психологът Стивън Шнайдър. \"Защото танцът на чифтосването при хората е изненадващо кратък. Много често представлява просто експлозия от енергия помежду им\". Тази енергия обаче може да направи и решенията им, поведението им и   също толкова експлозивна, а това да доведе единствено до скоростното й изпепеляване. Подхождането с мяра и разум след такава експлозия може да е много трудно, защото изисква логическата част на мозъка да надделее над тази част, която търси удоволствието и се оставя на емоцията, обаче е възможно и е правилният подход, когато целта е дългосрочно обвързване вместо само краткотрайна страстна авантюра. Разумът   от това ново преживяване, а само ще предпази сърцето ви от изпепеляване, подсказва психологът. Къде са границите Когато се борите със самотата, може да е трудно да отстоявате собствените си потребности, особено заради краткосрочните щения и особено в дни като Св. Валентин. Затова трябва сами да определите граници за себе си и за другите и дисциплинирано да ги спазвате с ясното съзнание, че те са във ваш интерес, съветва Стивън Шнайдър. Това важи също и за отношенията например със съквартирантите или с шефовете в работата. Специалистите наричат тази личностна рамка \"разграничаване\" и целта й е да създаде чувство за   за баланс на евентуалното ново \"ние\", което се оформя в началото на една нова връзка. Хората, които не са изяснили границите на потребностите си дори пред себе си, са по-реактивни и емоционални на случващото се. В напечени ситуации решение за тях е по-скоро да избягат или да потиснат естествената си реакция и да си потаят яда, вместо като разумни и зрели хора да потърсят решение заедно с партньора си. Накратко, посланието е това, че  , няма особено голямо значение дали има нещо хубаво в тази нова връзка, казва психологът. Липсата на яснота не значи непременно провал, но означава, че не знаете най-важното за връзките, допълва той - и то е, че да станеш част от двойка, означава да се научиш да се справяш с разочарованията. \"Аз\" и \"ние\" в три етапа  От друга страна, границите означават контрол и над собствените реакции. Когато е във вихъра на емоциите с нов партньор, човек иска възможно по-бързо да научи всичко за него и да му разкаже всичко за себе си.   и да се разкриеш пред другия е естествено желание, защото е част от създаването на близост, обаче крие голяма клопка, предупреждава психотерапевтът Иън Кърнър от Ню Йорк. В дългите монолози, посветени на самите себе си, които двама непознати са склонни да правят, и за двамата стои опасността дори напълно несъзнателно да изградят  , която после до края на връзката да не успеят да защитят. Затова още докато говори за себе си, човек трябва да си задава въпроса какъв ли образ изгражда пред другия, а ако е честен със самия себе си за качествата и недостатъците си, лесно ще бъде честен и пред него, подсказва Кърнър. Най-добре е да не се избързва с житейските истории, а да се разказват   - така опознаването ще е по-бавно и качествено, съветва специалистът. Ако пък другият човек изобщо не ви предразполага да разказвате, не му е интересно или пък на вас не са ви интересни неговите истории - това може да е предупреждение за проблем и липса на химия помежду ви от самото начало, допълва той. И по същия начин, по който естественият импулс в началото на връзка е да искаш да разкажеш на другия всичко за себе си на секундата, така се опитваш и   на него. Но и тук са необходими строги граници от самото начало, защото от това също зависи темпото на опознаване и заявката за сериозността на отношенията, но също и може да заложи улеснения за по-късно. Началото на  . Първият е този интензивен вихърен и невероятно приятен период на опознаването, в който двамата изпитват желание да са постоянно заедно и постоянно да общуват - или по-известен като \"периода на медения месец\", изброява д-р Кърнър. Вторият етап е когато разперят ръце и се опитат да освободят достатъчно място около себе си за собствените си потребности и за да се разграничат като личности от цялото. И третият, в оптималния му вариант е, когато първите две състояния намерят удобен баланс помежду си и за двамата партньори. Ако обаче още от началото хората си отделят достатъчно време за себе си, приятелите си и досегашните си занимания, т.е. ако изначално оставят   - вторият и третият етап ще са далеч по-лесни, подсказват специалистите. Кога е време за секс  Деликатният момент с интимността е може би най-трудният или поне най-индивидуалният. Няма рецепта кога е дошло време за секс и психолозите на \"Ню Йорк таймс\" също се въздържат да съветват, защото според тях зависи изцяло от  . За някои това е начин да се стопи последната бариера пред близостта и едва след секса си позволяват истинско емоционално сближаване с другия. За други не е толкова съществено за привличането и развиването на чувства и може да изчака за по-късен етап, затова зависи от усещанията на двамата. Решението кога да заппочне интимността обаче трябва да е съобразено с очакванията какво ще последва след това, смята психологът Мегън Флеминг. \"Например ако ще правите   трябва да сте напълно окей с това, че е възможно никога повече да не чуете този човек. Ако търсите забавление за една нощ, няма пречки, но ако целта ви е дългосрочна връзка, това може да е твърде ударно начало и в повечето случаи е неуспешно\", казва консултантът на двойки. И все пак е лично решение между конкретни двама души, за които тази нагласа може и да не важи, допълва тя. По-съществено за началото на нова връзка обаче е да се осъзнае, че  . С други думи, страхотният секс между двама души не означава непременно, че са подходящи един за друг като партньори или имат потенциал за голяма любов. А заблудата, че трите са едно и също нещо и трябва да се намерят в комплект, вкарва самотниците в безкраен лабиринт без изход в търсене на нереалистичен идеал. В добрите случаи факторите идват по-два, но по-често са само по един. \"Това, че на някой му се прави секс и си прекарвате добре заедно нощта, не означава непременно, че търси нещо повече, или че ще ти се обади на другия ден. А когато не умееш да разграничиш секса от любовта и от човешките отношения и не си настроил правилно очакванията си, на следващия ден може да се почувстваш изоставен, ако не те потърси, макар че става въпрос за напълно непознат човек\", казва още Мегън Флеминг. И накрая, лошата новина... Дори да сте направили всичко както трябва, дори да сте подходили към потенциалната нова връзка с мярка и разум, да сте овладели очакванията и емоциите си и да сте се опознали достатъчно с другия човек, за да се почувствате близки, това все още не означава, че сте открили  , предупреждават специалистите. \"Не оставяйте вълнението от тази нова близост да ви заблуди, че ще е така завинаги. За да разберете дали сте един за друг, първо трябва да проверите колко добре се справяте с неизбежните разочарования и успявате ли да ги интегрирате в основите на връзката ви, или ги оставяте да ги рушат\", коментира д-р Шнайдър.", "date": "2018.02.14", "title": "Психологията зад пришпорената любов, или защо Свети Валентин не е основателен повод за влюбване"}
{"url": "https://www.dnevnik.bg/politika/2018/02/14/3129398_spored_gerb_poziciiata_na_bsp_za_narodniia_sud_pokazva/", "text": "Според ГЕРБ декларацията на БСП срещу провеждането на Луков марш, която се оправдава \"Народния съд\", е \"симптом за ценностна атрофия\". Това се казва в декларация от името на ГЕРБ прочетена от парламентарната трибуна Тома Биков. По-късно вчера ръководството на БСП се разграничи от собствения си документ, тъй като  не бил съгласуван  с ръководството. Според Биков това състояние на левицата крие редица рискове за цялото българско общество. Изпаднало в тежка криза на националната, идеологическата и цивилизационната си идентичност, ръководството на БСП не е в състояние да води нормален политически диалог в рамките демократичния процес, се казва в декларация. \"Днес ръководството на БСП е в ситуация, в която пропагандира тезата, че има два вида политическо насилие – лошо, преди 9 септември 1944 година и добро след 9 септември 1944 година, справедливо – извършено от тоталитарната комунистическа държава и несправедливо – извършено след преврата от 1923 година и по време на Втората световна война. Този двоен стандарт и изявите на БСП по тази тема от последните месеци, ни дават основание да считаме, че в самата партия тече дебат за това дали политическото насилие би могло да бъде използвано като инструмент за постигането на определени политически цели\", прочете Биков. ДЕКЛАРАЦИЯ НА ПГ НА ГЕРБ Уважаема госпожо председател, Уважаеми народни представители, На 13 февруари 2018 година, ръководството на БСП разпространи своя позиция до премиера Бойко Борисов, в която осъжда провеждането на Луковмарш. В същото време в позицията се посочваше, че \"Народният съд\" от 1945 година е едно необходимо и неизбежно военновременно правосъдие. По-късно през деня ръководството на социалистите се разграничи от текста свързан с т.нар. Народен съд, като посочи, че в решението си не е обсъждало оценка за него, като авторът на тази констатация е изразил личното си мнение. В същото време авторът не беше посочен, като и до момента не е ясно кой е той. Преди две седмици, докато българският парламент отдаваше почит на загиналите хиляди хора след преврата от 9 септември 1944 година, представители на БСП бойкотираха и се опитаха да саботират тяхното възпоменание и отдаването на почит с минута мълчание. Този позорен акт е симптом за липса на елементарно човешко състрадание към невинните жертви на политическия терор. Защото отдаването на почит не е акт на признание само към убитите на 1 февруари 1944 година, но и към хилядите, които загубиха живота си в месеците преди и в годините след тази дата само заради политическите си убеждения. На 23 януари 2018 година БСП поиска оставката на министъра на образованието Красимир Вълчев, защото 28 години след рухването на комунистическия режим е предвидено българските ученици да изучават понятия от историята на България като терор, атентат, комунизъм, съветизация, диктатура на пролетариата, експроприация, Комунистически интернационал, безпартиен режим, \"Народен съд\", репресивен апарат, \"трудововъзпитателни общежития\" (лагери), горяни, \"възродителен процес\", социалистическа индустриализация, насилствено коопериране и изселване. В позиции на различни представители на БСП беше изразено възмущение от поставянето на тоталитарния комунистически режим на една плоскост с тоталитарните националсоциалистически и фашистки режими, които функционират в Европа през 20-те, 30-те и 40-те години на миналия век. Споменаваме всички тези факти, защото те са симптом за ценностна атрофия в средите на една от основните политически сили в България, като това състояние крие редица рискове за цялото българско общество. Изпаднало в тежка криза на националната, идеологическата и цивилизационната си идентичност, ръководството на БСП не е в състояние да води нормален политически диалог в рамките демократичния процес. Отчитаме, че днес ръководството на БСП е готово да се оттегли от демократичния консенсус, постигнат след рухването на комунизма, според когото политическото насилие трябва да бъде осъдено и да остане в историята като поука за идните поколения. Днес ръководството на БСП е в ситуация, в която пропагандира тезата, че има два вида политическо насилие – лошо, преди 9 септември 1944 година, и добро, след 9 септември 1944 година, справедливо – извършено от тоталитарната комунистическа държава, и несправедливо – извършено след преврата от 1923 година и по време на Втората световна война. Този двоен стандарт и изявите на БСП по тази тема от последните месеци ни дават основание да считаме, че в самата партия тече дебат за това дали политическото насилие би могло да бъде използвано като инструмент за постигането на определени политически цели. В това свое биполярно състояние ръководството на БСП разпространи позиция, в която едновременно призова премиера Борисов да се разграничи от Луковмарш и в същото време определи \"Народния съд\" като необходимо и неизбежно военновременно правосъдие. После същото това ръководството на БСП се разграничи от собствената си позиция, свързана с \"Народния съд\", и я преписа на анонимен автор. В отговор на тази неадекватна позиция сме длъжни да заявим, че: 1. Премиерът Борисов и ГЕРБ никога и по никакъв начин не са се солидаризирали с Луковмарш, за да се разграничават от него. Нещо повече, оценяваме тази проява като възможност за изява на привърженици на антидемократичната националсоциалистическа идеология и следователно се противопоставяме остро на подобен тип събития. 2. Като европейска и дясноконсервативна партия ГЕРБ осъжда и ще се бори срещу всяка антидемократична идеология, каквито са идеологиите на националсоциализма, фашизма и комунизма. 3. През политиката на образование ГЕРБ ще продължава да пропагандира осъждането на политическото насилие във всичките му форми независимо от съпротивата на привържениците на националсоциализма, фашизма и комунизма. За нас политическото насилие е рана, която трябва да бъде лекувана. Тази рана разединява българското общество през целия ХХ век и последствията от нея трябва да бъдат преодолявани с усилията на всички политически сили, включително и на левицата. 4. Ще продължим да твърдим, че т.нар. Народен съд е престъпление, защото историческите факти и историческата истина е на наша страна. Само ще спомена, че за около 4 месеца в България са издадени 9155 присъди, с които са осъдени на смърт 2730 души, 1305 души получават доживотен затвор, а останалите – затвор от 1 до 20 години. Сред последните е и спасителят на българските евреи Димитър Пешев, който е осъден от същия \"Народния съд\" на 15 години затвор \"за фашистка дейност и антисемитизъм\". За сравнение на Нюрнбергския процес, който функционира в бившата нацистка Германия по същото време, са осъдени 19 души, от които на смърт 12. Всички те са единствено и само хора от обкръжението на Хитлер. Този подход на помирение и въздаване на истинска справедливост за престъпленията на националсоциализма показва защо след Втората световна война Западна Германия се превърна в една от най-благоденстващите държави в Европа, а през 1989 година комунистическия режим в България фалира и не друг, а самата БКП реши да свали и изключи бившия си генерален секретар Тодор Живков и голяма част от неговото обкръжение. 5. Ще продължим да възпоменаваме и почитаме хилядите невинни жертви на комунистическия терор от 1944 – 1956 година, сред които интелектуалци като изпратения в концентрационен лагер Димитър Талев и убития без съд и присъда Райко Алексиев, демократични политици като Иван Багрянов, Никола Мошанов и Константин Муравиев, които през целия период на Втората световна война се опитват да променят геополитическия курс на България, спасители на евреите като убитите без съд и присъда Владимир Куртев и Лиляна Паница, духовници като убития след литургия Неврокопски Митрополит Борис, осъдения на смърт католически епископ Евгений Босилков и осъдените на доживотен затвор евангелистки пастори Васил Зяпков, Янко Иванов, Никола Михайлов и Георги Чернев. Уважаема госпожо председател, Уважаеми колеги, ПГ на ГЕРБ отхвърля и ще се бори срещу всеки опит за реабилитация на политическото насилие. Отхвърлянето на политическото насилие като метод за функциониране на държавната власт е в основата на всяко демократично и цивилизовано управление. Българската история от 1919 до 1989 година е наситена с политическо насилие и едва ли днес има българин, който да няма родственици подложени на репресии от едната или от другата страна. И именно тук идва отговорността на демократичните политически партии, които са длъжни да възпитават отношение към тази форма на политическа дейност през нейното отричане. Това е рана, която все още не е зараснала и която трябва да бъде лекувана. БСП, със своята история би трябвало да бъде съществена част от това лечение. Няма как от учебниците да отсъства фактът, че в България е имало концентрационни лагери и тоталитарен режим и няма как това насилие да бъде оправдавано с индустриализацията и спортните и културни постижения на страната в комунистическия период. Да, БСП са прави, че в учебниците трябва да присъства и политическото насилие от периода 1923 – 1925 година. Само че това насилие се изучава от 1945 година до днес. Трябва да се изучава и периода 1934 – 1944 година, когато в България са забранени политическите партии и всякакъв вид организации. Би трябвало да се изучава и много по-задълбочено фигурата на автора на военните преврати от 1923, 1934 и 1944 година Кимон Георгиев, защото това име играе една от най-важните и мракобесни роли в моментите, когато политическото насилие се е превръщало в държавна политика. И целта на всичко това трябва да бъде една-единствена – независимо от политическите идеи, които изповядват българските деца да бъдат възпитавани така, че да не допускат подобни периоди да се повторят. 14.02.2018 г.", "date": "2018.02.14", "title": "Според ГЕРБ позицията на БСП за \"Народния съд\" показва ценностна атрофия"}
{"url": "https://www.dnevnik.bg/sviat/2018/02/14/3129393_netaniahu_obvini_policiiata_v_lov_na_veshtici/", "text": "Премиерът на Израел Бенямин Нетаняху обеща днес да продължи да управлява страната. Той каза това, след като полицията препоръча на главния прокурор да му повдигне обвинения във връзка с две разследвания, предадоха световните агенции. Нетаняху заяви, че не е направил нищо нередно. \"Ще продължа да управлявам Израел отговорно и честно\", каза той в телевизионно обръщение. Нетаняху припомни, че срещу него досега са извършени 15 проверки и всички са били безрезултатни, допълва ТАСС, цитирана от БТА. Нетаняху обвини полицията, че се е впуснала в \"лов на вещици\", допълва \"Асошиейтед прес\". Премиерът, цитиран от Би Би Си, определи твърденията на полицията като \"безпочвени\" и увери, че те \"няма да доведат до нищо\", дори прокуратурата да се задейства. \"Сигурен съм, че на следващите избори ще си върна доверието ви, с Божията помощ,\" каза още той. Изборите би трябвало да са догодина, макар някои израелски медии да твърдят, че вътрешнополитическото напрежение може да ги изтегли и те да се проведат по-рано. По повод препоръките на полицията сега бившият израелски премиер Ехуд Барак, който е противник на Нетаняху, го призова да се оттегли временно от поста и управляващата коалиция утре сутринта да назначи негов заместник. Преди десет години самият Нетаняху, който тогава бе лидер на опозицията, отправи призив към тогавашния премиер  Ехуд Олмерт да подаде оставка  по време на полицейско разследване. Тогава той каза, че лидер, който е затънал до шията в разпити, не може да управлява страната както трябва. Полицията формално обяви,  че подозира Нетаняху  миналото лято. След препоръката до прокуратурата може да минат месеци, преди да се вземе решение дали премиерът да бъде обвинен. Какво смята полицията Полицията  отправи препоръки за предявяване на обвинения  на Нетаняху по два случая. Първият е за получаването на луксозни подаръци от богаташи като австралийския милиардер Джеймс Паркър или холивудския продуцент Арнън Милчън. Според медиите подаръците от Милчън са на стойност 750 000 шекела (214 000 долара), а тези от Паркър - 250 000 шекела (71 000 долара). В замяна Нетаняху е помагал на милиардерите в достъпа им до израелския медиен пазар, свързал е единия от тях с индийски бизнесмен, помагал им е по въпроси, свързани с американски визи и в областта данъчните облекчения. Вторият случай е предполагаем опит за въздействие върху редакционната политика на в. \"Йедиот ахронот\", припомнят агенциите. ", "date": "2018.02.14", "title": "Нетаняху обвини полицията в \"лов на вещици\""}
{"url": "https://www.dnevnik.bg/sviat/2018/02/14/3129400_federalen_sudiia_blokira_reshenieto_na_trump_da_spre/", "text": "Федерален съдия от Ню Йорк блокира решението на президента на САЩ Доналд Тръмп за отмяна на програмата, позволяваща на млади имигранти, дошли в САЩ незаконно с родителите си, да учат и да работят в страната, предадоха световните агенции. Това е второ подобно съдебно решение в тази насока. В началото на януари федерален съдия от Сан Франциско взе решение срещу отмяната на тази програма. Новото съдебно решение е свързано с жалба срещу решението на Тръмп, подкрепена от прокурори от 17 щата. Тези две решения позволяват програмата да бъде запазена. От нея вече се ползват над 700 000 млади и тя ги защитава от експулсиране. Когато  отмени програмата през септември , Тръмп даде на Конгреса шест месеца да приеме закон, който да я замени. Но конгресмените така и не можаха да се разберат досега. Вчера Тръмп каза, че преговорите по въпроса между народните избраници са започнали и предупреди, че това е последният шанс и че крайният срок, който той е фиксирал, е 5 март. /БТА", "date": "2018.02.14", "title": "Федерален съдия блокира решението на Тръмп да спре програмата за защита на \"мечтателите\""}
{"url": "https://www.dnevnik.bg/sport/2018/02/14/3129428_amerikancite_otkazvat_da_govoriat_s_nas_oplakaha_se/", "text": "Международните отношения между  САЩ и Русия  са в най-ниската си точка от края на студената война, а това се отразява и на спорта. По време на олимпийските игри в Пьонгчанг не липсва напрежение между състезателите от двете нации. Руските състезатели в скелетона обясниха, че американските им съперници не говорят с тях и дори са отказали да им стиснат ръцете. Заради наказанието на Русия за системна употреба на допинг Никита Трегубов и Владислав Марченков се състезават под неутрален флаг в отбора с името Олимпийски спортисти от Русия. Те получиха разрешение да участват в Пьонгчанг, след като нямат положителни проби и са били чисти през цялата си кариера. \"Те ни обвиняват без никакви доказателства. Не сме ние тези, които започнаха, а американците. Те създават неприятна атмосфера\", каза Трегубов. Олимпийският шампион от Сочи в тази дисциплина  Александър Третяков  не участва в Пьонгчанг. Първоначално той беше с доживотно наказание от Международния олимпийски комитет, но в началото на февруари  Спортният арбитражен съд възстанови правата му и му върна златния медал . \"Просто има езикова бариера между всички нации. Руснаците не говорят английски, а аз не говоря техния език, не виждам проблеми. Ако ме питате дали вярвам, че са се състезавали чисти - не, не вярвам. Обяснил съм категорично моята позиция, така че нямам какво да говоря с тези състезатели\", каза Мат Антоан от американския отбор. Антоан е най-голямата надежда на САЩ за златен медал в скелетона, след като остана трети в Сочи. Щатите нямат злато в дисциплината от 2002 г., когато Джим Шей-младши триумфира в Солт Лейк сити. Преди състезанията в Пьонгчанг руските олимпийци отидоха по-далеч, като обвиниха американците, че настройват всички останали срещу тях. Според Трегубов представителите на Великобритания също не искат да говорят с тях заради намеса от американска страна. \"Те бяха въвлечени в това от американците. Досега винаги сме се разбирали отлично с тях, говорили сме по състезания, а сега просто ни подминават. Понякога хората действат абсурдно\", каза още руският състезател. На въпрос от \"Ройтерс\" към британците Джери Райс и Дом Парсънс те се оправдаха с езиковата бариера, подобно на американците, обяснявайки, \"че не говорят руски\". \"Всички в Пьонгчанг са съсредоточени върху състезанията си и тренировките, така че нямаме толкова много време за разговори\", каза Райс. В началото на игрите водачът на руската делегация  Станислав Поздняков разкри за случай на отрицателно отношение от другите спортисти . \"Имахме опасения, че наши спортисти и треньори може да бъдат изправени от подобни негативни предразсъдъци. Имаше само един случай с представител от Канада, но той беше разрешен. Ръководителят на канадския отбор се извини за поведението на своя сънародник\", каза Поздняков.", "date": "2018.02.14", "title": "Американците отказват да говорят с нас, оплакаха се руски състезатели в Пьонгчанг"}
{"url": "https://www.dnevnik.bg/biznes/2018/02/14/3129402_prodajbata_na_chez_v_bulgariia_shte_se_reshava_v_kraia/", "text": "Стратегическият комитет на надзорния съвет на ЧЕЗ (CEZ) е поискал нов доклад за сделката по продажбата на дружеството в България. Този доклад трябва да разгледа не само продажната цена и финансирането, но и дали конкурсът е бил еднакво отворен за всички кандидати. Така очакваното решение за сделката през първата половина на февруари за бизнеса на компанията в България се отдалечава във времето. Това съобщава  capital.bg , като се позовава на свои източници и информация в чешката преса. \"Стратегическият комитет на надзорния съвет засега спря дискусиите по въпроса за продажбата на българските активи на компанията, тъй като иска да бъдат изготвени нови анализи\", е казал говорителят на CEZ Ладислав Крис, цитиран в чешки медии. По информация на \"Капитал\" засега процедурата по продажбата на българските дружества на ЧЕЗ не е спряна или отхвърлена. Окончателното решение по въпроса ще бъде взето на следващото заседание на надзорния съвет, което се очаква да се проведе в края на февруари. Ако надзорът одобри сделката, тя ще приключи след месеци заради нужните регулаторни одобрения. Ако не - възможните продължения са преговори с друг от кандидатите или отказ от продажба на българските активи. Потенциалният купувач е българска компания \"Инерком груп\" и според чешките медии. През януари преговорите по предварителния договор са приключили и се чака окончателното решение на надзора. По предварителна информация компанията, която се ръководи от Гинка Върбанова, е предложила около 320 млн. евро за \"ЧЕЗ електроразпределение България\", \"ЧЕЗ електро\" и \"ЧЕЗ трейд\". Именно осигуряването на тези средства е сред големите въпросителни на сделката. Ръководството на компанията се интересува от начина, по който ще бъде финансирана сделката, както и от източниците на самите средства. Предоставените от \"Инерком\" данни на надзорния съвет, цитирани от Lidove Noviny, показват, че повече от половината пари, или около 180 млн. евро, ще се осигурят чрез кредит от други две компании, които обаче не са назовани и няма данни за наличните им активи. Иначе трите соларни парка в България, които са собственост на \"Инерком\", имат общи приходи от около 50 млн. лева. Едноличен собственик на капитала сега е \"Инерком инвестмънтс\", зад който отново стои Гинка Върбанова. През миналата година дружествата на чешката енергийна група ЧЕЗ в България са повишили печалбите си.", "date": "2018.02.14", "title": "Продажбата на ЧЕЗ в България ще се решава в края на месеца"}
{"url": "https://www.dnevnik.bg/sviat/2018/02/14/3129407_venecuela_ostana_bez_pokana_za_sreshtata_na_vurha_na/", "text": "Министрите на външните работи на Групата Лима, обединяваща 14 предимно латиноамерикански страни, призоваха правителството на Венецуела да фиксира нов избирателен график. Призивът бе отправен след извънредно заседание на дипломатите, посветено на предсрочните президентски избори във Венецуела, насрочени за 22 април, предадоха световните агенции. Четиринадесетте страни от Групата Лима призовават правителството на Венецуела да преосмисли свикването на  извънредни президентски избори . Не може да има честни и справедливи избори без пълното участие в тях на всички политически партии, се казва в съвместна декларация на министрите, прочетена от перуанската външна министърка Кайетана Алховин. В документа дипломатите настояват за демократични, прозрачни и надеждни избори с участието на всички политически сили в страната. Президентът Николас Мадуро ще се бори за нов президентски мандат. Притеснени от евентуални измами на изборите  трите основни опозиционни политически партии , обединени в Коалицията на демократичното единство, се колебаят дали да участват във вота. Част от  международната общност , по-специално ЕС и Колумбия, казаха вече, че няма да признаят резултатите от тези избори, наречени от Вашингтон \"нито свободни, нито справедливи\". Групата Лима обединява Чили, Аржентина, Бразилия, Канада,  Колумбия , Коста Рика, Гватемала, Хондурас,  Мексико , Панама, Парагвай, Боливия, Гвияна и Перу.  Тя бе създадена през август миналата година, за да призове правителството на Венецуела да извърши демократични реформи, да освободи политическите затворници и да разреши на чужди организации да предоставят помощ на венецуелците, живеещи в тежка икономическа и продоволствена криза. Заради кризата хиляди венецуелци напускат страната. Министрите на външните работи на страните от Групата Лима обсъдиха и координиране на усилията, за да се справят с този поток от бежанци. Същевременно властите на Перу оттеглиха поканата към президента на Венецуела за участие в срещата на върха на американските държави, която ще се състои в Лима на 13 и 14 април, предадоха световните агенции. Като мотиви за това решение се посочват нарушаването на конституционния и демократичния ред във Венецуела, които са непреодолимо препятствие към участието на страната в срещата на върха. /БТА", "date": "2018.02.14", "title": "Венецуела остана без покана за срещата на върха на американските държави"}
{"url": "https://www.dnevnik.bg/photos/2018/02/14/3129385_snimka_na_denia_i_pobediteliat_e/", "text": "Победителят в   е Флин. Флин е порода бишон фризе. Куче от тази порода последно е печелило конкурса преди 17 години.", "date": "2018.02.14", "title": "Снимка на деня: И победителят е..."}
{"url": "https://www.dnevnik.bg/sport/2018/02/14/3129425_basketbolniiat_levski_lukoil_vze_bivsh_trenyor_na/", "text": "Баскетболният \"Левски Лукойл\" привлече македонеца Александър Тодоров. Бившият треньор на \"Рилски спортист\" влиза в треньорския щаб на отбора. Тодоров започва работата си още днес, като ще бъде част от екипа за първия полуфинален мач от турнира за Купата на България срещу \"Балкан\". \"Левски Лукойл\" приема съперника си в 18.00 часа в зала \"Универсиада\". Под ръководството на Тодоров \"Рилски спортист\" спечели Балканската лига през 2009 г. и сребро в турнира за Купата на България през 2010 г. Македонецът е бивш треньор и на \"Балкан\", с който взе бронз в Балканската лига през 2015 г. Ръководството на \"Левски Лукойл\" посочва, че \"Балкан\" е получил 250 билета, като публиката на гостите ще влиза и заема местата си в обособения сектор през отделен вход, който ще бъде откъм бул. \"Шипченски проход\". Реваншът е в събота в \"Арена Ботевград\".", "date": "2018.02.14", "title": "Баскетболният \"Левски Лукойл\" взе бивш треньор на \"Рилски спортист\""}
{"url": "https://www.dnevnik.bg/biznes/2018/02/14/3129453_nepal_zabraniava_starite_avtomobili_zaradi_mrusniia/", "text": "Непал ще забрани в страната превозните средства, които са по-стари от 20 години, за да подобри качеството на въздуха и да намали задръстванията, съобщиха непалски представители, цитирани от ДПА и БТА. Правителственото решение, което бе предшествано от подобна кампания в столицата Катманду преди година, ще засегне около 5000 стари превозни средства, включително автобуси, камиони и пикапи. След средата на март няма да бъде разрешено да се карат коли, които са по-стари от 20 години, каза говорителят на отдела за управление на транспорта Бирандра Бахадур Свар. Изключение е направено за такситата. Той уточни, че ще се правят проверки на автомобилите. Надявам се, че това ще ни помогне да намалим замърсяването на въздуха и да облекчим трафика в страната, допълни той. Властите забраниха също така автомобилите в централните части на Катманду, за да се намалят задръстванията. Според световния Индекс за екологична ефективност, публикуван миналия месец, качеството на въздуха на Непал е сред най-лошите в света.", "date": "2018.02.14", "title": "Непал забранява старите автомобили заради мръсния въздух"}
{"url": "https://www.dnevnik.bg/biznes/2018/02/14/3129461_ikonomicheskiiat_rastej_e_36_mejdu_oktomvri_i_dekemvri/", "text": "През четвъртото тримесечие на 2017 г. брутният вътрешен продукт (БВП) нараства с 3.6% спрямо съответното тримесечие на предходната година и с 0.8% спрямо третото тримесечие на 2017 г., сочи експресната оценка на Националния статистически институт. Според експресните оценки на НСИ за четвъртото тримесечие на 2017 г. БВП в номинално изражение достига 27.875 млрд. лв., с 3.6% повече, отколкото в края на 2016 г. Реализираната добавена стойност е 24.060 млрд. лв., увеличението спрямо същия период на предходната година е с 3.7%. По елементи на крайното използване най-голям дял в БВП заема крайното потребление (82.3%), което в стойностно изражение възлиза на 22.954 млрд. лв. и е с 4.7% по-голямо, отколкото година по-рано. През четвъртото тримесечие на 2017 г. бруто капиталообразуването е 6 297 млн. лв., относителният му дял в БВП е 22.6% , а ръстът е с с 3.2%. Външнотърговското салдо е отрицателно. Износът и вносът на стоки и услуги се увеличават съответно с 2.0 и 9.4%. Спрямо третото тримесечие увеличението на БВП е с 0.8%, на брутната добавена стойност - с 0.9%, а на крайното потребление - с 2.2%. Това е най-ранната оценка за икономиката през отчетния период - до 45 дни след края му. Тя се основава на налични към момента месечни и тримесечни данни за отделните икономически сектори, които са ограничени и непълни и подлежат на бъдеща актуализация, уточняват статистиците. Това ще стане с публикуването на предварителната оценки за тримесечните данни за БВП за четвъртото тримесечие на 2017 г. на 7 март.", "date": "2018.02.14", "title": "Икономическият растеж е 3.6% между октомври и декември"}
{"url": "https://www.dnevnik.bg/sport/2018/02/14/3129472_viaturut_dovede_do_otlagane_i_na_jenskiia_individualen/", "text": "Силният вятър продължава да създава проблеми за организаторите на зимните олимпийски игри. Заради него се наложи да бъде отложен предвиденият за днес женски индивидуален старт на 15 км в биатлона. Състезанието е насрочено за четвъртък в 10.15 часа българско време. Заради промяната мъжкият индивидуален старт на 20 км ще започне с 20 минути по-късно - в 13.20 часа. По-рано днес  вятърът наложи отлагане на поредно състезание в алпийските ски . Женският слалом ще се проведе в петък, за когато е планиран и супергигантският слалом за мъже. Така днес в Пьонгчанг няма има  българско участие . Мария Киркова трябваше да стартира в слалома, а в женския биатлон бяха записани четири състезателки.", "date": "2018.02.14", "title": "Вятърът доведе до отлагане и на женския индивидуален старт в биатлона"}
{"url": "https://www.dnevnik.bg/photos/2018/02/14/3129434_snimka_na_denia_imat_li_svetofarite_surce/", "text": "Днес светофарите на кръстовището на бу. Дондуков и ул. Георги С. Раковски светят с формата на сърце.", "date": "2018.02.14", "title": "Снимка на деня: Имат ли светофарите сърце"}
{"url": "https://www.dnevnik.bg/sviat/2018/02/14/3129454_ruskiiat_an-148_moje_da_se_e_razbil_zaradi_problem_s/", "text": "Руското следствие обяви, че ще разледа твърденията на Междудържавния авиационен комитет, според който обледеняване на датчиците за скоростта, дали неверни данни за движението на самолета Ан-148, е причинило катастрофата на машината на Саратовските авиолинии миналата неделя. При инцидента  загинаха 71 души . Според експерти от МАК извършили предварителен анализ на информацията от \"черната кутия\" за параметрите на полета, състоянието на датчиците не е позволило на пилотите правилно да преценят скоростта на самолета. Обледеняване на части от самолета  се считаше за една от версиите  за катастрофата от някои руски експерти.  Международният авиационен комитет е регулатор в областта на гражданската авиация в Русия и в още 10 страни от Общността на независимите държави (ОНД). До 2015 г. той освен с разследване на авиопроизшествия се занимаваше и с лицензите на самолети и авиокомпании. \"Росавиация\" - регулаторът, който пое част от функциите на МАК преди няколко години - междувременно обяви, че проблемите, за които говори МАК, съществуват в самолетите Sukhoi Superjet, които са в авиопарка на \"Аерофлот\". Това съобщава  \"Комерсант\" , като се позовава на телеграма от институцията с дата 12 февруари. В цитирания документ изрично се споменават дефекти в индикатора на скоростта, който виждат пилотите. Според \"Росавиация\" същите проблеми са засечени между 4-5 февруари в тези самолети на летище \"Шереметиево\", в седем отделни случая при излитане и набиране на височина. От производителя, \"Гражданские самолеты Сухого\", са заявили за РБК, че при тестове самолетите им се справят успешно дори при обледеняване, дори при по-затруднени условия от тези, които се изискват за сертифициране. Какво още твърди МАК Въпреки механичните повреди в резултат от катастрофата специалистите са успели да извлекат от черната кутия данни за 16 полета на машината, в това число този, завършил с катастрофата. Във всички останали освен него отоплението е било включвано преди излитането, пише БТА.  Самолетът се блъснал в земята шест минути след излитането. На височина около 130-150 метра екипажът включил автопилота. Извънредната ситуация на борда започнала да се развива около 2 минути и 30 секунди след излитането на височина около 1300 метра и приборна скорост 465-470 км. В този момент черната кутия е фиксирала разминаване между показанията на индикаторите за скоростта. След 30 секунди разликата в показанията на датчиците достигнали примерно 30 км/ч, а на височина около 2000 м разликата станала още по-голяма, след което екипажът изключил автопилота и целият останал полет преминал на ръчен режим. Показанията на индикаторите за скоростта силно се различавали - единият показвал 0 км/ч, другият - 540-560 км/ч. След това показанията на втория започнали интензивно да спадат - до 200 км/ч и по-малко, самолетът бил приведен в интензивно снижение (пикиране) под ъгъл 30-35 градуса. Преди удара в земята показанията за скоростта на единия от индикаторите продължавали да бъдат нулеви, а вторият показвал скорост 800 км/ч. 4-5 секунди преди сблъсъка се появил крен надясно, който достигнал 25 градуса. ", "date": "2018.02.14", "title": "Руският Ан-148 може да се е разбил заради проблем с датчиците, открит и в други самолети"}
{"url": "https://www.dnevnik.bg/intervju/2018/02/14/3121651_ivan_kolarov_elektromobilite_nosiat_pechalba_sled_pone/", "text": "Нека първо уточня, че с термина \"служебен автопарк\" дефинираме само автомобилите, придобити и използвани от местни юридически лица на територията на страната, т.е. изключваме автомобилите, придобити от физически лица, както и изнесените за употреба извън страната. Сегментите са много, но като цяло става въпрос за около 127 хиляди юридически лица с ползвани от тях над 530 хиляди автомобила в движение към началото на 2017 г. Макар и бавно този парк става по-млад и по-ефективно управляван, отколкото преди две години. Нашият индекс на началниците на автопарк (fleet managers index) говори и за умерен оптимизъм относно бъдещето на бизнеса на фирмите със служебни автомобили. При по-малките автопаркове, т.е. тези с под 20 автомобила, се забелязва малко повече предпазливост в сравнение с по-големите такива.  - За това съдим по множество независими показатели. Така например сред парковете с 50 и повече автомобила, през миналата година повече от половината вече използват някакъв вид специализиран софтуер за управлението на автопарка, докато преди две-три години само около 30% правеха това. Това е сравнително бърз темп на промяна в посока към постигане на по-висока ефективност, но и резервите все още са големи. - Според данните от последното ни национално изследване през първото полугодие на миналата година, сред фирмите с над 100 автомобила вече 22% ползват оперативен лизинг като начин на придобиване на автомобили, а преди две-три години този дял беше само 12%. При по-малките автопаркове този дял е все още едноцифрен: тези фирми са по-предпазливи, но пък са много повече на брой.  Що се отнася до най-привлекателните страни на оперативния лизинг, от финансова гледна точка това, разбира се, е факта, че лизингодателят поема риска за остатъчната стойност на автомобила, но от оперативна гледна точка може би по-голямото му предимство е възможността целият процес по поддръжката и администрацията на парка да бъде прехвърлен към лизингодателя, ако сделката е и за флийт мениджмънт. Или с други думи, фирмата може да се фокусира върху основния си бизнес и да аутсорсва почти цялата грижа за автомобилите си.  Макар и да расте, оперативният лизинг у нас е още далеч от нивата, достигнати дори в съседна Румъния или Турция, да не говорим за по-развити западноевропейски пазари. Така че очакваме този ръст да продължава.  Според няколко независими източника, включително фирми с автопаркове, лизингодатели, Централния регистър на особените залози и други, до средата на тази година имаше нарастване на броя на дружествата, прехвърлящи свои автомобили на физическите лица – свои служители, въпреки усложненията, които поражда нужното влизане в дълг от страна на физическото лице, ако автомобилът се ползва по лизингов договор. Отделно започват да навлизат и схемите, при които фирмата предлага на служителите си алтернатива на материалната придобивка, наречена служебен автомобил, под формата на \"кеш надбавка\". Това повишение на заплатата може да е без специални условия, но може и да е с конкретната цел придобиване на автомобил, като автомобилът обаче се придобива от служителя като физическо лице, а не от фирмата. Всички тези, а и други форми се практикуват отдавна в по-развитите пазари и можем само да очакваме разнообразието им да нараства и у нас.  Да, най-очебиен е вероятно примерът с навлизането на GPS системи за проследяване и управление на фирмените автомобили. Нивото на тяхното навлизане у нас нараства без прекъсване всяка година от 2011 г, когато направихме първото си национално изследване и сега то е най-високото, което сме срещали където и да е в Европа. При автопарковете с над 100 автомобила имаме практически пълно насищане, но дори и парковете с 6 до 10 автомобила например достигнаха тази година нива от около 40% навлизане на GPS системи.  Резонен е и въпросът каква част от потенциала на GPS системите се оползотворява на ниво автопарк, а в национален план и как този потенциал би могъл да се използва от планираната нова тол-система. Но поне възможността за постигане на по-голяма ефективност по този начин е налице.  Сегментът у нас към момента е миниатюрен. Дори ако включим всички видове електроавтомобили (хибриди, плъгин хибриди и електрически), в най-добрия случай тази група може да достигне 0.5% от общия служебен автопарк до година-две. От толкова ниска база ръстът, изчислен като процент годишно нарастване може да бъде впечатляващ. Натрупаният опит, който наскоро обобщихме за Българската асоциация за електрически превозни средства, говори, че ако един автопарк цели да извлече икономическа изгода от своите придобити нови електрически превозни средства, спрямо тези с двигатели с вътрешно горене, изчислени като пълни разходи в жизнения им цикъл, той трябва да планира да ползва тези електромобили поне за период от 7-8 години.  Засега технически това изглежда напълно постижимо и не един и два автопарка го прилагат на практика. Пречките пред по-бързото навлизане на електромобилността са други.  На първо място, това е тотално нов бизнес модел, при който продажната цена на продукта е значително по-висока, а потоците следпродажбени приходи за доставчиците и обслужващия сектор са рязко съкратени. Да се приспособи цялата система към него не е нито лесно, нито безболезнено.  При финансирането лизингодателите имат основателни притеснения, когато се налага да определят остатъчната стойност на подобен актив за далеч напред без реална пазарна история. Затова за да се стигне до максималния шестгодишен срок на лизинговите договори, често се налага след четвъртата година рискът да се поема от дилъра или вносителя.  Има и елемент на чисто психологическа преграда за всички в отрасъла, които са привикнали да мислят за друг тип автомобил и във времеви отрязъци от средно по 4 години и това важи както за крайния клиент - автопарк, така и доставчиците му. Нужната публична зарядна инфраструктура се изгражда много бавно.  И не на последно място, на малък пазар като нашия често самите вносители и дилъри в момента се налага да чакат много дълго, за да набавят нужния електромобил, което отказва някои клиенти, а други насочва към вторичния пазар в Западна Европа. ", "date": "2018.02.14", "title": "Иван Коларов: Електромобилите носят печалба след поне 7 години експлоатация"}
{"url": "https://www.dnevnik.bg/bulgaria/2018/02/14/3129471_gerb_i_bsp_predlagat_po_edin_kandidat_za_shef_na/", "text": "Ден преди да изтече срокът за номинации за председател на новия антикорупционен орган, ГЕРБ и БСП внесоха своите предложения за ръководител. От управляващата партия очаквано  издигат  настоящия ръководител на комисията за конфискация  , като сред вносителите на кандидатурата му са и няколко депутати от \"Обединени патриоти\", сред които Борис Ячев, който е председател на парламентарната комисия за борба с корупцията. БСП номинират члена на комисията за конфликт на интереси  Левицата представи кандидата си в парламента, докато за номинацията на управляващата партия се разбра от сайта на Народното събрание. Николов също беше в НС. Пред журналисти той заяви: \"Не се поддавам на влияние. Новият антикорупционен орган трябва да работи според четири принципа - превенция на корупцията, професионален и независим орган, пропорционална намеса в личния живот и равенство на всички граждани пред закона.\" Според БСП Николов има дългогодишен опит в сферата на борбата с корупцията. Жельо Бойчев от БСП изрази надежда ГЕРБ да подкрепи кандидата им, защото е добър професионалист и избирането му би било шанс за справяне с корупцията. Бойчев обяви, че Николов има всички качества да отговори на високите изисквания за поста председател на новата антикорупционна комисия. \"За всички тези години от работата на Николай Николов, няма никакви съмнения в професионалните му качества. Името му никога не се е забърквало в скандали предвид специфичната материя с която борави\", заяви още Бойчев. Николай Николов е част от състава на комисията за конфликт на интереси от квотата на президента. В първия мандат на комисията за отнемане на незаконно имущество (2005 - 2010 година) е бил нейн член. Няма данни дали ДПС или \"Воля\" ще издигат кандидати. Новият орган беше създаден с приетия в края на годината антикорупционен закон. Председателят се избира от парламента, а впоследствие депутатите избират по негово предложение останалите четирима членове. Един от тях е заместник-председател. ГЕРБ: Пламен Георгиев повиши престижа на комисията за конфискация В мотивите за номинирането на Георгиев, който от 2013 година оглавява комисията за отнемане на незаконно придобито имущество, депутатите от ГЕРБ и Обединени патриоти пишат, че Георгив има \"професионален опит, авторитет и доказано желание да се бори срещу организираната престъпност, проявите на корупционно поведение, защитата на правата на гражданите\". Според вносителите Георгиев е \"добре подготвен юрист, който познава задълбочено нормативната уредба на правото на Европейския съюс и с работата си е доказал, че е развил способности за умения за тяхното коректно прилагане\".", "date": "2018.02.14", "title": "ГЕРБ и БСП предлагат по един кандидат за шеф на антикорупционната комисия (допълнена)"}
{"url": "https://www.dnevnik.bg/sport/2018/02/14/3129459_seriia_a_iska_da_privleche_prezidenta_na_ispanskata/", "text": "Серия А опитва да върне позициите си на едно от водещите първенства в Европа и не жали средства. Италианската лига планира сериозен трансфер, като иска да вземе президента на Ла Лига  Хавиер Тебас . Според медиите в Италия Серия А предлага на дипломирания правист годишна заплата от 1.2 милиона евро, за да може той да оглави местната лига. Тебас е начело на Испанската професионална футболна лига (LFP) от 2013 г. и е един от факторите испанският футбол да бележи сериозен прогрес в последните години. В последните четири сезона неимзенно испански отбор печели Шампионската лига. Наскоро Тебас обяви началото на 10-годишна програма, след която Ла Лига трябва да достигне финансовите резултати на английската Висша лига. В момента Премиършип е първенството с най-скъпите телевизионни права, получавайки близо 5 млрд. паунда за територията на Великобритания и над 3 млрд. от чужбина. За сметка на това Ла Лига получава едва 700 млн. евро (230 милиона само в Европейския съюз), което е огромна разлика. По негова инициатива по два мача от Ла Лига ще се играят  извън територията на Испания , за да се трупа по-голяма популярност. Пред \"Гадзета дело спорт\" Тебас обяви, че би обмислил оферта от Италия, която му се струва интересна. \"Обичам предизвикателствата, работата не ме плаши, напротив – стимулира ме. Затова италианското предложение ме заинтригува. Основният проблем е, че трябва да видя какво смята моето семейство по въпроса\", каза Тебас. Наскоро телевизионните права за излъчването на Серия А бяха закупени от испанската компания \"Медиапро\" в сделка за 3 милиарда евро за три години. Веднага след това се появиха съмнения, че президентът на \"Медиапро\" Хауме Роурес е свързан със сина на Тебас, който работи за него. \"Няма нищо вярно. Моят син работи за компания, която продуцира телевизионно предаване в каналите на \"Медиапро\", обясни Тебас.", "date": "2018.02.14", "title": "Серия А иска да привлече президента на Испанската футболна лига"}
{"url": "https://www.dnevnik.bg/biznes/2018/02/14/3129466_v_kraia_na_godinata_bezrabotnite_sa_s_119_po-malko/", "text": "През четвъртото тримесечие на 2017 г. броят на безработните българи е 189.3 хил., а коефициентът на безработица - 5.6%, показват данните на Националния статистически институт (НСИ). В сравнение с последните три месеца на 2016 г. хората, които не са наети, намаляват с 11.9%, а коефициентът на безработица - с 1.1 процентни пункта. Този коефициент показва относителния дял на безработните от икономически активното население. Повече този показател за година намалява при мъжете - с 1.2 процентни пункта, а при жените - с 0.8, като през четвъртото тримесечие на 2017 г. достига почти еднакви стойности за мъжете и жените (съответно 5.6 и 5.7%). От общия брой на безработните 101.4 хил. (53.6%) са мъже и 87.9 хил. (46.4%) - жени. От всички безработни 16.8% са с висше образование, 48% - със средно, и 35.2% - с основно или по-ниско образование. Коефициентите на безработица по степени на образование са съответно 3.1% за висше образование, 4.7% за средно образование и 16.6% за основно и по-ниско образование. През четвъртото тримесечие на 2017 г. продължително безработни (от една или повече години) са 105.2 хил., или 55.6% от всички безработни. Коефициентът на продължителна безработица е 3.1%, като в сравнение с четвъртото тримесечие на 2016 г. намалява с 0.8 процентни пункта. Коефициентът на продължителна безработица е съответно 3.2% за мъжете и 3.1% за жените. От общия брой на безработните 33.2 хил., или 17.5%, търсят първа работа. Заетите в икономиката  През четвъртото тримесечие на 2017 г. общият брой на   е 3.167 млн., или 52.3%. В сравнение с година по-рано техният брой расте с 3.1 процентни пункта. При мъжете този дял е 58.6%, а при жените - 46.5%. В сектора на услугите работят 62.8% от всички заети, в индустрията 30.5%, а в селското, горското и рибното стопанство - 6.7%. От всички заети 3.5% (112 хил.) са работодатели, 7.6% (241.2 хил.) - самостоятелно заети (без наети), 88.1% са наети и 0.8% (24 хил.) - неплатени семейни работници. От общия брой на наетите 2.108 млн. (75.6%) работят в частния сектор, а 681.6 хил. (24.4%) - в обществения. С временна работа са 110.2 хил., или 3.9%. Коефициентът на заетост във възрастовата група 15-64 г. е 67.5% (71.7% за мъжете и 63.2% за жените). При хората на 15-29 г. показателят е 42.5% (48.1% за мъжете и 36.5% за жените), а при   е 72.1%, съответно 76.6% за мъжете и 67.5% за жените. Спрямо четвъртото тримесечие на 2016 г. този коефициент е по-висок с 4.4 процентни пункта, като увеличението при мъжете е с 4.9 процентни пункта, а при жените - с 3.9 процентни пункта.", "date": "2018.02.14", "title": "В края на годината безработните са с 11.9% по-малко"}
{"url": "https://www.dnevnik.bg/sviat/2018/02/14/3129493_kremul_dopusna_che_v_siriia_moje_i_da_ima_ruski_civilni/", "text": "Руските власти не изключват в Сирия да има руски цивилни, които обаче по никакъв начин не са свързани с руските въоръжени сили. Това обяви прессекретарят на Кремъл Дмитрий Песков, цитиран от РБК и \"Ройтерс\". Говорителят на руския президент каза, че няма информация за загинали цивилни в Сирия по време на въздушен удар на Съединените щати в източната част на страната. В последните дни  руски и американски медии  пишат, че наемници на най-голямата руска частна армия - ЧВК \"Вагнер\" - са сред убитите, след като сили, сражаващите са на страната на президента Башар Асад,  нападнаха сили на коалицията  на кюрди и араби, водена от САЩ, в района на Дейр аз Зур. Други руски политици потвърдиха смъртта на руски цивилни, описвани от различни източници. В момента дейността на ЧВК \"Вагнер\" и други \"частни армии\" в Русия е незаконна,  макар да има предложения  за \"осветляването\" ѝ. Песков се удиви от въпрос на журналист дали трябва да се обяви национален траур заради смъртта на руски граждани при въздушния удар, предава кореспондент на РБК. Прессекретарят на президента Владимир Путин повтори, че няма информация за \"хора с руски паспорти\" в района на военните действия в Сирия. Той обаче добави, че няма законова забрана руски граждани да пътуват до Сирия, а само \"предупреждение за опасности\". Изследователската група Conflict Intelligence Team междувременно  публикува имена  на още руски граждани, които според нейни източници са загинали при ударите. Според публикацията един от тях се е сражавал в Източна Украйна, преди да замине за Сирия.", "date": "2018.02.14", "title": "Кремъл допусна, че в Сирия може и да има руски цивилни"}
{"url": "https://www.dnevnik.bg/bulgaria/2018/02/14/3129482_deloto_za_falita_na_ktb_ne_zapochna_tozi_put_zaradi/", "text": "Делото за длъжностното присвояване от Корпоративна търговска банка (КТБ) беше отложено. Следващата дата, на която ще бъде направен трети опит за начало на процес, е 27 февруари. Причина за днешното отлагане стана отсъствието на единия от подсъдимите - Георги Христов. Той не присъстваше и на предишното заседание през януари. Тогава съдът му указа да представи документи, с които да оправдае отсъствието си. Днес се разбра от представено медицинско удостоверение, че миналия път Христов е отсъствал заради хронично заболяване на бъбреците. Адвокатът му Антон Бората обясни, че причината за отсъствието на клиента му днес е същата. Но не представи документ. По тази причина съдът отложи делото за следващата предварително определена дата, назначи съдебномедицинска експертиза, която да установи актуалния здравен статут на Христов, и го глоби 1000 лв. заради това, че отсъства за втори път, без да представи медицински документ по време на заседанието, а го прави постфактум. Съдията обясни на адвоката, че глобата може да се обжалва. Вещото лице пък ще трябва да установи дали днешното отсъствие на Христов е заради инцидентно заболяване, или е следствие на хронична болест. В началото на заседанието съдия Виржиния Петрова каза, че са пристигнали от Сърбия документи за изпълнена международна поръчка по призоваването на сочения за ръководител на престъпната група, източвала КТБ - Цветан Василев. Адвокатът му Лазар Карадалиев обаче поиска да се запознае с документите в залата и да даде становище дали има редовно призоваване. След като ги видя, той каза, че според него Василев не може да се счита за редовно призован за днешното съдебно заседание. Съдът обаче отказа да обсъжда този въпрос, защото отсъствието на единия подсъдим - Христов, е достатъчна и задължителна причина за отлагане. След заседанието адвокат Константин Симеонов - също защитник на Василев, отказа да коментира дали има или не редовно призоваване на основния подсъдим. Каза, че трябва да се запознае с документите, които прочете съдът, и след това да каже. Какво каза Симеонов пред \"Дневник\" вчера - четете  тук . Иначе съдия Петрова каза, че от документите за съдебната поръчка се разбира, че и обвинителния акт, но посочва като причина за отсъствието си неприключила процедура по екстрадицията му в Сърбия. След заседанието, попитан от журналисти дали би поискал спиране на делото до приключване на екстрадицията, адвокат Симеонов заяви, че такава възможност е предвидена в Наказателно-процесуалния кодекс, но не даде конкретен отговор. На въпроса докога ще се отлага делото и кога ще започне, Симеонов отговори: \"Ами не съм внасял обвинителен акт срещу 18 човека.\" Наблюдаващият разследването прокурор и шеф на спецпрокуратурата Иван Гешев обясни пред журналисти, че единствената причина делото да не тръгне е отсъствието на Христов, което било лесно предвидима защита на подсъдим. По думите му спецпрокуратурата искала процесът да започне и всички доказателства да се чуят от обществото. Според него вече било ясно на всеки че Цветан Василев се укрива. И не иска да дойде не само в България, а и в Европейския съюз, затова отишъл в Сърбия. По думите на Гешев Василев можел да остане в Австрия, където бе първоначално след фалита на банката. Той допълни, че Василев вече не се крие от прокуратурата, а от съда. Според него процедурата по екстрадиция не е основание за спиране на делото, но това ще го реши съдът.", "date": "2018.02.14", "title": "Делото за фалита на КТБ не започна, този път заради отсъстващ по болест подсъдим"}
{"url": "https://www.dnevnik.bg/kultura/2018/02/14/3129498_fotoarhivut_na_obrazcovoto_soc_semeistvo_stoianovi/", "text": "Родилното отделение, с другарчетата от квартала, татко пред москвича/жигулата/трабанта и под портрета на партийния лидер на работа, мама на служебното празненство за 8 март - почти всеки, роден преди 1989 г., има такива снимки. Сега най-големият \"семеен албум\" от социалистическо време - архивът на семейство Стоянови - получава собствена изложба в столичната галерия за фотография \"Синтезис\". Стоянови са въображаема фамилия, колективен образ, създаден от хиляди изхвърлени любителски фотографии, събрани от Тихомир Стоянов. Със своя Imaginary Archive от над 10 000 хиляди филми, диапозитиви, копия и фотоалбуми той е пионер на  намерената фотография  у нас. \"Семейство Стоянови\", които от известно време имат  своя страница  в социалната мрежа \"Инстаграм\", са само едни от неговите обитатели и в \"Синтезис\" са изложени в естествената им среда заедно с възстановка на дневна от късния социализъм. Двата проекта ще излязат и като фотокниги, но междувременно \"Въображаемият архив\" на Стоянов расте - с помощта на  доброволци от TimeHeroes  той продължава да сканира негативи, като процесът може да се наблюдава и по време на изложбата в специално оборудвана стая. Чарът на намерената фотография - историята на образа и откриването на разкази в огромните масиви от захвърлени спомени, останали без собственик, завладява музеи и изложения в последните години с работата на колекционери като Питър Коен, Йоахим Шмид, Тома Сован и Жан Мари-Дона, които бяха  в България неотдавна . Защо да снимаме, когато светът е наводнен от достатъчно образи, с които може да се работи - Стоянов харесва тази мисъл на Шмид от 80-те години на миналия век. Колкото до въпроса дали някой е познал действителното си семейство в Стоянови, фотографът отдавна чака този момент - и на откриването разбира, че един от главните герои в изложбата е може би в Тутракан. Тихомир смята да го издири и да го покани. Изложбата продължава до 5 март.", "date": "2018.02.14", "title": "Фотоархивът на образцовото соц семейство Стоянови влиза в изложба"}
{"url": "https://www.dnevnik.bg/bulgaria/2018/02/14/3129503_uchilishten_direktor_oglavi_agenciiata_za_zakrila_na/", "text": "Директорът на софийското 2-ро училище  \"Акад. Емилиян Станев\" Елеонора Лилова ще оглави Държавната агенция за закрила на детето, реши правителството днес. Предишният председател Офелия Кънева беше освободена в края на януари след като не бяха предприети адекватни мерки срещу  насилие в дома за деца и младежи с увреждания \"Хризантема\" в Габрово . Елеонора Лилова е магистър по педагогика и социология от СУ \"Св. Климент Охридски\" и е защитила научна степен \"доктор\" по управление на образованието в Пловдивския университет \"Паисий Хилендарски\", се казва в съобщението на правителствената пресслужба.", "date": "2018.02.14", "title": "Училищен директор оглави агенцията за закрила на детето"}
{"url": "https://www.dnevnik.bg/bulgaria/2018/02/14/3129528_gostite_za_evropredsedatelstvoto_shte_se_izvozvat_i_s/", "text": "Министерският съвет одобри възможността за използване на автобусен транспорт за трансфера на ръководителите на делегации и придружаващите ги делегати между НДК, хотелите за настаняване и локациите за други официални събития от най-високо ниво от календара на българското председателство на Съвета на Европейския съюз. Това стана на днешното заседание на кабинета. В мотивите за решението се посочва, че това е широко прилагана практика при формати с подобен характер и при необходимост от групово придвижване на всички участници от и до конкретна локация. При трансфера ще се спазват идентични мерки за осигуряване безопасността на участниците и физически контрол върху транспортните средства, както и при транспорта с автомобили. С предприемането на тези организационни мерки се цели облекчаване на пътното движение в столицата и осигуряване на безопасни условия за транспортиране на делегатите, както и за участниците в движението в столицата. За шестте месеца на европредседателството Националната служба за охрана  вече сключи договори за наем  на 40 нови автомобила и 40 нови микробуса. Отделно има и договори за  използване на 15 електромобила . Към момента не се уточнява как ще бъдат избрани фирмите, с чиито автобуси ще се правят трансферите.", "date": "2018.02.14", "title": "Гостите за европредседателството ще се извозват и с автобуси, за да се облекчи трафикът"}
{"url": "https://www.dnevnik.bg/biznes/2018/02/14/3129502_kabinetut_prie_plan_za_povisheno_subirane_na_prihodite/", "text": "Правителството удължи срока на прилагане на Единната национална стратегия за повишаване на събираемостта на приходите, справяне със сенчестата икономика и намаляване на разходите за спазване на законодателството. Тя бе за периода 2015-2017 г. Сега кабинетът е одобрил план за действие към нея за 2018 г. Стратегията е разработена през 2015 г. във връзка с три поредни специфични препоръки за страната в областта на данъчното облагане, които се отнасят до две основни предизвикателства – високи разходи, свързани с изпълнението на данъчните задължения, и липса на цялостна, широкообхватна стратегия за спазване на данъчното законодателство. Стратегията съдържа мерки и дейности, които да доведат до увеличаване на приходите от данъци, осигурителни вноски и такси чрез по-висока ефективност при тяхното администриране и предотвратяване на възможностите за укриването им, както и чрез стимулиране на доброволното изпълнение. Със специфична препоръка на Съвета на ЕС от юли 2017 г. се препоръчва България да продължи да подобрява събирането на данъците и спазването на данъчното законодателство, включително чрез цялостен пакет от мерки за периода след 2017 г. Така действието на стратегията се удължава с 1 година.", "date": "2018.02.14", "title": "Кабинетът прие план за повишено събиране на приходите през 2018 г."}
{"url": "https://www.dnevnik.bg/biznes/2018/02/14/3129531_otpada_taksata_za_higienno_zakljuchenie_za_drogeriia/", "text": "Правителството прие промени в Тарифата за таксите, които се събират от органите на държавния здравен контрол и националните центрове по проблемите на общественото здраве.", "date": "2018.02.14", "title": "Отпада таксата за хигиенно заключение за дрогерия"}
{"url": "https://www.dnevnik.bg/citat_na_deniia/2018/02/14/3129545_citat_na_denia_s_moia_talant_bi_triabvalo_da_igraia_v/", "text": "Така Валери Божинов отговори на въпрос на \"Гадзета дело спорт\" защо от Серия А извървя пътя до свободен агент, който  подписва с \"Риека\" . \"Пристигнах тук и не е зле. Все пак преди няколко седмици те (\"Риека\") спечелиха срещу \"Милан\" с 2:0, така че не съм в някакво си отборче.\" Българският нападател прогнозира труден мач за  \"Милан\" срещу \"Лудогорец\"  в Лига Европа и обясни, че според него наставникът на \"росонерите\" Дженаро Гатузо ще бъде новият Моуриньо.", "date": "2018.02.14", "title": "Цитат на деня: С моя талант би трябвало да играя в \"Реал\" (Мадрид)"}
{"url": "https://www.dnevnik.bg/evropa/2018/02/14/3129533_makron_iska_da_prenachertae_zakostenialata_politika_na/", "text": "Френският президент Еманюел Макрон заяви, че няма да губи много време за Брекзит и вместо това ще се опита да преначертае картата на \"закостенялата\" политика в ЕС чрез инициатива за европейско прогресивно обединение на следващите евроизбори през 2019 г., предаде \"Ройтерс\". Четиридесетгодишният президент, който разби традиционната двупартийна система на изборите миналата година, като проправи път към властта на новосформираното си центристко движение, призова съюз от \"реформисти\" да обедини сили в Европейския парламент в Страсбург. Коментарът му дойде, след като миналата седмица  евродепутатите отхвърлиха  подкрепяното от него предложение за транснационални листи с кандидати за места в Европейския парламент. \"Това показва, че има една закостенялост и едно желание да се защитават партийните вместо демократичните интереси\",  каза Макрон пред Асоциацията на президентската преса  (обединяваща акредитираните към френското президентство журналисти). Според него сегашните групи в Страсбург, включващи консервативната Европейска народна партия и Прогресивния алианс на социалистите и демократите, вече не споделят общи ценности и са разделени между евроскептици, популисти и прогресивни. \"Вътре в тези политически партии има непоследователност, която ни блокира.\" \"Мисля, че в демократично отношение Европа ще е по-добре, ако се направи едно преначертаване на политическата карта\", посочи президентът, като добави, че ще представи нова инициатива за прегрупиране на \"прогресивни\" и \"реформатори\" заедно на евроизборите следващата година. Попитан как ще оказва влияние върху политики в институция, където неговата партия \"Република напред\" в момента няма депутати, той отговори, че картината може да изглежда много различно след изборите. За предстоящото излизане на Великобритания от ЕС той коментира, че е важно останалите 27 държави членки да останат обединени и да позволят на главния преговарящ Мишел Барние да се договаря с британското правителство, но добави: \"Не искам да губя твърде много време по въпроса.\"", "date": "2018.02.14", "title": "Макрон иска да преначертае \"закостенялата\" политика на ЕС преди евроизборите"}
{"url": "https://www.dnevnik.bg/kultura/2018/02/14/3129540_bulgarska_emigrantka_zaveshta_blizo_2_mln_lv_na/", "text": "Българка, емигрирала в Австралия преди години, е завещала близо 2 млн. лв. на Националната галерия в София, съобщи Министерството на външните работи. Дарението е от Маргарита Занеф. Занеф емигрира в Австралия през 60-те години на XX век заедно със съпруга и сина си. Българката е починала през 2016 г. Тя е била голям почитател на изкуството, съзнаващ значението му за обществото, посочва адвокатът, разпоредил се с наследството - Уоруик Дън от кантората \"Biddulph & Salenger\". В оставеното от нея завещание половината от сумата след продажбата на недвижимото й имущество се дарява на Националната галерия в София, а останалата половина – на намиращата се в Сидни Художествена галерия на Нов Южен Уелс. Дарението за всяка от галериите възлиза на на 1.44 млн. австралийски долара (1.84 млн. лв.). Парите са постъпили по сметката на българския музей преди дни.", "date": "2018.02.14", "title": "Българска емигрантка завеща близо 2 млн. лв. на Националната галерия в София"}
{"url": "https://www.dnevnik.bg/biznes/2018/02/14/3129542_rabotodatelskite_sujuzi_pak_napomniha_che/", "text": "Асоциацията на организациите на българските работодатели (АОБР) е силно притеснена от това, че прехвърлянето на дружествени дялови и фирми остава блокирано повече от месец без да се вземат мерки за нормализиране на процеса. В декларация четирите съюза напомнят, че напрежението продължава от края на миналата година, когато влязоха в сила промени в Търговския закон, приети след \"популистка аргументация от страна на омбудсмана Мая Манолова и синдикален натиск\". Става дума за забраната за прехвърляне на компания, която има неизплатени изискуеми заплати и осигуровки и обезщетения, с която Манолова се надяваше да прекрати прехвърлянето на задлъжнели фирми на безимотни фигуранти. Според работодателските съюзи обаче измененията са ярък пример за законотворчество под натиск и демонстрират нагледно какви са последствията от изменения в законодателството без пълноценна и обективна оценка на въздействието и без отчитане на позициите на заинтересованите страни. ", "date": "2018.02.14", "title": "Работодателските съюзи пак напомниха, че прехвърлянето на фирми е блокирано"}
{"url": "https://www.dnevnik.bg/biznes/2018/02/14/3129536_orujeen_turgovec_e_noviiat_sobstvenik_na/", "text": "Новият собственик на сградата на Полиграфическия комбинат е \"Алнуаими груп\" на иранеца с български паспорт Муханнед Наджим Абдуллах ал Нуаими. Купувачът притежава и оръжейния търговец \"Аполо инженеринг\". Сделката е станала през есента. Предишният собственик на Полиграфическия комбинат беше дружеството \"СФ-БТ\", което до миналата есен бе част от структурите на \"Булгартабак\". Сделката е на цена от 25 млн. евро, съобщава  capital.bg . За сделка от края на октомври миналата година се разбира от сигнал до прокуратурата на неправителствената организация \"Ние, гражданите\", които виждат в нея вероятна корупция около разпределението на осребреното от синдиците на КТБ имущество на банката. Преди година \"Аполо инженеринг\" изненадващо се появи в списъка за разпределение на първите 534 млн. лв. от масата на несъстоятелността на КТБ като обезпечен кредитор с вземане за 3.94 млн. лв. Така дружеството изпреварва останалите кредитори благодарение на мистериозен договор за срочен заем от далечния 1 юли 2009 г., като като към него е сключен договор за залог на вземания на 7 юни 2014 г. - тоест едва 13 дни преди поставянето на КТБ под специален надзор. Последният обаче не е вписан в Централния регистър на особените залози и срещу него е имало възражение, което е уважено от Фонда за гарантиране на влоговете, което на свой ред се обжалва от \"Аполо\". Какви са плановете на новия собственик не е известно, като за няколкото месеца от сделката не се вижда активизация около сграда и тя продължава да стои празна, посочва изданието.  Построената през 50-те години на миналия век сграда на бившия Полиграфически комбинат беше част от медийната група на ВАЦ, като след рокадите в нейната собственост остана под контрола на Венелина Гочева. През 2014 г. беше продадена на \"Карано пропъртис - България\", собственост на едноименна лихтенщайнска фирма. Още тогава индикациите бяха, че зад сделката стои Делян Пеевски, като сградата беше отдадена под наем на \"Благоевград БТ\", част от свързвания с депутата \"Булгартабак холдинг\". За имота купувачът плати на собствениците \"Вестникарска група България\" и \"Медийна група България холдинг\" 15 млн. евро. Впоследствие сградата беше прехвърлена поетапно в \"Благоевград БТ\", в \"София БТ\" и последно в основаното преди година дъщерно дружество \"СФ-БТ\". ", "date": "2018.02.14", "title": "Оръжеен търговец е новият собственик на Полиграфическия комбинат"}
{"url": "https://www.dnevnik.bg/video/2018/02/14/3129547_video_kak_intel_vdigna_1200_drona_v_nebeto_na/", "text": "Стотиците светлинки, които се издигаха във въздуха и оформяха фигури и олимпийски кръгове в небето на церемонията по откриване на XXIII зимни олимпийски игри, не бяха телевизионен трик. Това бяха над 1200 дрона Shooting Star на компанията \"Интел\" (Intel), с които не само бе доставено удоволствие на милиони зрители, но и бе счупен рекорд на \"Гинес\" за най-много синхронно летящи безпилотни обекти. Компанията разказа в специално видео как е тренирала, включително в студовете на Финландия, за да се справи с предизвикателството с ниските температури и ветровете в Пьонгчанг. Използваните дронове са специално конструирани за развлекателни събития, оборудвани са с LED светлини, сменящи цветовете си, и лесно се програмират за различни анимации. Управлението се извършва от един-единствен оператор. Предишният рекорд на \"Гинес\" бе от 2016 г., когато синхронен полет извършиха 500 дрона. Само година по-рано рекордът бе 100 дрона.", "date": "2018.02.14", "title": "Видео: Как \"Интел\" вдигна 1200 дрона в небето на Пьонгчанг"}
{"url": "https://www.dnevnik.bg/biznes/2018/02/14/3129561_shefovete_v_komisiiata_za_finansov_nadzor_shte_vzimat/", "text": "Комисията за финансов надзор (КФН) обяви новите възнаграждения на ръководството и служителите на комисията след промяната в закона и в модела на финансиране на КФН, осигурявано изцяло от събираните от бизнеса такси вместо от бюджетна субсидия, както досега. Председателят на комисията ще получава основно месечно възнаграждение в размер на 13 146 лв. Основното възнаграждение на заместник-председателите ще бъде в размер на 12 003 лв. Членът на КФН ще получава 11 432 лв. В специализираната администрация средното възнаграждение на директориите на дирекции ще възлезе на 5 133 лв. Актюерите, на които ще се разчита да вдигнат ефективността на застрахователния надзор, ще получават средно по 4 500 лв., след като бъдат наети от комисията. Средното основно възнаграждение на главните експерти е определено на 2 893 лв., на старши експерти на 1 989 лв., а на младши експерти на 1 472 лв. Възнагражденията в КФН са определени чрез Вътрешни правила за работна заплата, публикувани на сайта на комисията.", "date": "2018.02.14", "title": "Шефовете в Комисията за финансов надзор ще взимат над 10 хил. лв. месечно"}
{"url": "https://www.dnevnik.bg/photos/2018/02/14/3129527_fotogaleriia_ako_imashe_instagram_predi_1989-a/", "text": "Родилното отделение, снимка с другарчетата от квартала, татко пред москвича/жигулата/трабанта и под портрета на партийния лидер на работа, мама на служебното празненство за 8 март - почти всеки, роден преди 1989 г., има такива снимки. Сега най-големият \"семеен албум\" от социалистическо време - архивът на въображаемото \"Семейство Стоянови\" - ", "date": "2018.02.14", "title": "Фотогалерия: Ако имаше \"Инстаграм\" преди 1989-а"}
{"url": "https://www.dnevnik.bg/bulgaria/2018/02/14/3129588_dvijenie_da_bulgariia_poiska_peevski_da_bude_proveren/", "text": "Политическа партия \"Движение Да, България\" изпрати до Комисията за борба с корупцията, конфликт на интереси и парламентарна етика към Народното събрание  сигнал  срещу народния представител Делян Славчев Пеевски. В него се посочва, че, въпреки че той е крупен собственик на медии, участва в изготвянето и депозирането на  законопроект за регламентация на медийната и разпространителска дейност . Формално целта на закона е да доведе до \"максимално прозрачна медийна среда\". Реално това е поредният законопроект на Делян Пеевски, с който той прави опит да се разграничи от свои бизнес интереси или действия в миналото и е насочен срещу негови конкуренти. Предишният подобен  касаеше КТБ . \"Не са налице публични данни, че Пеевски е декларирал частния си интерес, с което евентуално е нарушил чл. 147 от Правилника за организацията и дейността на Народното събрание. По този начин народният представител препятства възможността да бъде отведен от участие в обсъждането и гласуването на законопроекта\", се казва в мотивите на партията. Настоява се, ако има нарушение на закона, депутатът да понесе предвиденото наказание в правилника на парламента.", "date": "2018.02.14", "title": "\"Движение Да, България\" поиска Пеевски да бъде проверен за конфликт на интереси"}
{"url": "https://www.dnevnik.bg/bulgaria/2018/02/14/3129232_budeshteto_na_vitosha_-_mejdu_zabranata_na_stroeji_i/", "text": "Неработещи лифтове и влекове, неремонтирани, а някои и полуразрушени изоставени хижи, несъществуващи или разбити екопътеки. Така изглежда природният парк \"Витоша\" днес.  Собственикът на съоръженията \"Витоша ски\"  и дирекция \"Природен парк Витоша\" намират причината в действащия план за управление, който според тях е прекалено рестриктивен. Очакванията и на двете страни са, че с актуализацията на плана всичко това ще се промени. Същото мнение споделя и председателят на Столичния общински съвет  Елен Герджиков, според когото  така ще се отворят възможности за нови инвестиции, но без да посочи какви. Същевременно дирекцията и общината са убедени, че актуализираният план не допуска ново строителство. Как обаче ще има инвестиции без ново строителство не е известно. Актуализацията допуска строителство в 37.5% от парка, но от дирекцията не могат да кажат дали тази площ е по-голяма или по-малка спрямо сегашния план. \"Не е възможна съпоставка между зоните в двата плана\", се казва в отговор на дирекцията до \"Дневник\". Според бившия директор на парка Тома Белев в сега действащия план зоната за строителство е 1.5% Междувременно вицепремиерът Валери Симеонов обяви, че има подготвени промени в сегашния план, с които се улеснява ремонтът на лифтовете. Депутати от ГЕРБ и \"Обединените патриоти\" внесоха в парламенти  предложение за промени в Закона за горите , с които се улеснява развитието на ски зоните във всички планини. Как можеше да изглежда Витоша \"Изградеността носи отпечатъка на ведомствени интереси и възможности. В настоящия момент експлоатация на сградите и съоръженията на Витоша е нерентабилна. Въжените линии се нуждаят от техническо обновление и модернизация. Отдадените под аренда сгради с малки изключения не се поддържат. Наблюдава се липса на заведения за масово туристическо хранене на достъпни цени. Заведения за търговия, култура или услуги почти липсват.\" Така е описано състоянието на природния в парк в действащия план, който е в сила от 2005 г. Освен да посочи тези проблеми, целта му е била и да намери решенията. Ако беше изпълнен, хижите, заслоните и другите сгради в планината трябваше да са ремонтирани, да има нови места за къмпингуване и туристически услуги като велотуризъм, маунтийнбайк, езда и други. Достъпът до планината трябваше да е възможен през всички отправни пунктове най-вече от юг-югоизток. Би трябвало и да има система, която да следи за запълването на паркингите и да пренасочва колите. Тази дейност би трябвало да се изпълнява от дирекцията на парка или общините, а парите да се използват за поддръжка на пътната мрежа. Вместо това сега платеният паркинг пред станцията на лифта в Симеоново е собственост на \"Витоша ски\" и парите от услугата отиват в дружеството. В плана се предвижда Княжевският и Романският лифт да бъдат ремонтирани, което не е направено. Допуска се подмяна и на другите съоръжения. Собственикът на съоръженията обаче \"Витоша ски\" обяснява бездействието си с нормативни пречки. Управлението на парка пък е трябвало да бъде възложено на нов административен орган, в който да участват представители на държавата, местните общности и други заинтересовани лица. Вместо това в различните си части паркът продължава да се управлява от дирекция \"Природен парк Витоша\", министерствата по околната среда (МОСВ), регионалното развитие (МРРБ) и на земеделието (МЗХГХ), общините на София, Перник и Самоков. Резултатът е, че 18 години по-късно в общата картина на парка няма промяна. Според дирекцията затруднение за изпълнението на плана е било именно \"сложното интегрирано управление, базирано на различна собственост, многото стопани и ползватели, променените демографски, социални и икономически условия...\". Противно на очевидното от дирекцията твърдят, че по-голямата част от приоритетите и целите в плана са изпълнени и посочват, че с актуализацията управлението на парка ще бъде по-лесно. Къде е актуализацията Планът за актуализация е завършен през октомври 2015 г., когато дирекцията го представя в МОСВ, което го връща за корекции. Поправките отнемат почти година, когато през юли 2016 г. дирекцията отново го праща в министерството. Сега, за да продължи процедурата, министърът на околната среда трябва да се реши дали на плана да бъде направена екологична оценка и оценка за съвместимост с \"Натура 2000\". Сегашният план за парка е преминал и през двете процедури. Настоящият министър по околната среда Нено Димов,  който и преди се е усъмнявал в границите на \"Натура 2000 \", изглежда не е толкова убеден. За да се произнесе по въпроса, в края на 2017 г. той е поискал от дирекцията още информация, която се очаква през февруари. След като се излезе с решение, той трябва да свика Висшия експертен екологичен съвет, който да гласува плана. Ако съветът го приеме, министърът ще го внесе за разглеждане от правителството. Проблемът е, че процедурата може да се забави още заради възможността решението на Димов да бъде обжалвано в съда. Създаването на двете екооценки също ще отнеме време. Вицепремиер излиза на сцената От телевизионно интервю на вицепремиера Валери Симеонов от вторник сутрин обаче се разбра, че скоро ще бъдат направени промени в сегашния план, подготвяни от работна група, с които явно се цели да избегнат цялата процедура по актуализацията на плана. Не е известно какво предлага групата, но се разбира, че тъкмо нейните предложения ще бъдат предложени на кабинета. Потърсен о \"Дневник\", Симеонов отказа информация, защото щяла да бъде изопачена и използвана \"повратно от псевдоеколозите\", с които той нямал намерение да влиза в директни или задочни диалози. По думите му групата все още работи, като в нея влизат \"изцяло представители на министерствата, които са ангажирани\". Отказа и да обясни процедурата, по която ще бъде променен сегашният план. \"Когато дойде време, ще разберете как ще бъдат направени. Няма да станат криминално, нито ще станат задкулисно\", каза Симеонов. Вицепремиерът увери, че Витоша няма да бъде застроена. Ще се строи или не Планът за актуализация въвежда напълно нови зони в планината, които не съществуват в сегашния. Затова от дирекцията не могат да кажат дали с новия план се увеличава зоната, в която ще бъде разрешено да се строи. Общата площ на Витоша е 27 105 хектара. Най-голямата зона обхваща 55.7% и е за опазване на различни местообитания – скални, речни и др. Резерватната част е 6.8%. Зоните, в които има или ще се допуска строителство, са за хижи и спортни атракции - 15.4%, и \"за туризъм с крайселищен краткотраен отдих\" 22.1% . В сегашния план тези зони липсват, като няма ясно описани параметри за строежи. Това прави сравнението невъзможно, както казват от дирекцията за парк \"Витоша\" в отговори до \"Дневник\". Оттам казват и че \"новият план облекчава изключително ограничителните режими, въведени със стария план, който не разрешаваше никакво развитие на съоръженията за ски спорт - основна причина за сегашното им състояние\". Това твърдение очевидно противоречи на цитираното вече, заради което не се разбира къде дирекцията вижда причината предвижданията в сегашния план да не се изпълнят. Представители на дирекцията се съгласиха само писмено да отговорят на въпроси на \"Дневник\", което попречи на изясняването на този и други въпроси. В писмените отговори за актуализирания план се казва, че той \"не допуска каквото и да било ново строителство на сгради, а само ремонти на съществуващите обекти без увеличаване на легловата база\". Същите ограничения съществуват и в сегашния план. Забраните и възможностите за строителство в двете зони са описани в 3 таблици в плана за актуализация, и то не съвсем ясно. Общото е, че не се допуска разширяването на легловата база и няма да се допуска ново строителство, без то да е предвидено в Специализиран подробен устройствен план. Тези планове ще се изготвят тепърва от Столичната община след актуализацията на плана. Така в зоната за крайселищен туризъм се забранява строилството на лифтове и писти, с \"изключение на довеждащи лифтове\" до зоната за хижи. Дострояването на вили ще е възможност само, за да се покрият санитарно-хигиенните, топлоизолационните и противопожарни нормативните изисквания. Строителството в зоната за хижи също ще бъде забранено без специализираните планове. Те обаче няма да са необходими за ремонтите на построените вече, лифтовете и другите съоръжения. В документа се казва и че се забранява изграждането на \"съоръжения за зимни спортове и ски писти, с изключение на развитие и логистика на съществуващите ски-центрове \"Алеко\", \"Ветровала-Офелиите-Конярника\" и в случаите на практикуване на зимни спортове без изсичане на просеки и моделиране на терена за детски ски писти, снежни паркове и преместваеми влекове\". Така бъдещото строителство на Витоша ще зависи изцяло от решенията на общините на София, Перник, Самоков и общинските им съвети, които ще изработват Специализираните устройствени планове. Ако, разбира се, междувременно работната група, създадена от вицепремиера Валери Симеонов, не промени ситуацията.", "date": "2018.02.14", "title": "Бъдещето на Витоша - между забраната на строежи и местата за инвестиции"}
{"url": "https://www.dnevnik.bg/bulgaria/2018/02/14/3129548_okonchatelno_niama_dokazatelstva_i_vinovni_za/", "text": "Върховният касационен съд (ВКС) оправда подсъдимите за опит за убийство на Кирил Киров- Японеца през 2003 г. Решението, с което се потвърждава оправдателната присъда на долната съдебна инстанция, е окончателно.  Процесът стигна до върховните магистрати след прокурорски протест, но съдът приема, че липсват доказателства. Първоинстанционният съд - Специализираният наказателен съд, призна част от подсъдимите за виновни. Съдът намери вина у Йосиф Йосифов и Ивайло Симеонов за опит за предумишлено убийство по начин и със средства, особено опасни за живота на мнозина. Вторият бе осъден и за държане на радиосредство - заглушител на телефонни сигнали, без да има разрешение. Съдебният състав на първа инстанция осъди и двамата на 17 години затвор. Марян Атанасов бе признат за виновен за държане на огнестрелно оръжие и боеприпаси без разрешение, за което му бе наложена 2-годишна условна присъда с 4 г. изпитателен срок. Подсъдимите бяха оправдани от първоинстанционния съд за участие в престъпна група.  След това втората съдебна инстанция оправда Йосиф Йосифов и Ивайло Симеонов за опита за предумишлено убийство и потвърди първоинстанционната присъда в останалата ѝ част. След окончателното решение на ВКС наложените наказания по това дело останаха - на Ивайло Симеонов - 8 месеца затвор и глоба от 300 лв. за държане на телефонен заглушител без разрешително;  на Марян Атанасов - 2 години условно с 4 години изпитателен срок за държане на огнестрелно оръжие и боеприпаси за огнестрелни оръжия без надлежно разрешение. В решението си ВКС казва, че не приема критиката към долната съдебна инстанция, че е игнорирала или неоснователно не е уважила исканията на прокурора в хода на процеса, с което той да е бил ограничен при изпълнение на функциите си. В мотивите на решението на ВКС се подчертава: \"Съгласно чл. 303, ал. 2 от НПК е недопустимо постановяването на Поради това само когато всички факти, включени в обсега на причинно-следствения процес на престъплението и неговото авторство, бъдат напълно изяснени и установени, съдът може да обяви осъдителен съдебен акт, който не може да почива на несигурност, на предположения и колебливи изводи относно обективните и субективните признаци на престъпното деяние и участието на извършителя в него. Неизменна и последователна е правната теория и съдебната практика, че осъдителната присъда може да почива и само на косвени доказателства, стига по безспорен начин да е установена тяхната неразривна фактическа и логическа връзка, при която да не е възможен друг извод освен единствения - за извършеното деяние и неговото авторство. аргументират се върховните магистрати. Върховните съдии се съгласяват с колегите си от другите инстанции, че има \"доказателствен дефицит\" за установяване на лидерската роля на Йосифов като ръководител на престъпна група и за участието на останалите четирима подсъдими като участници в нея. ВКС не приема, че има доказателства и за опит за предумишлено убийство. След инцидента от 2003 г. Японеца едва оцеля и след покушение през 2005 г. По него беше стреляно, докато влизаше в своята бизнес сграда на бул. \"Васил Левски\" в София. Малокалибреният куршум попадна в главата на Киров, но той оцеля и се възстанови напълно след дълго лечение.  По-късно бе прострелян и един от синовете му. ", "date": "2018.02.14", "title": "Окончателно няма доказателства и виновни за стрелбата по Кирил Киров-Японеца"}
{"url": "https://www.dnevnik.bg/evropa/2018/02/14/3129562_slovashki_sud_otkaza_da_izchisti_minaloto_na_babish_ot/", "text": "Съд в Словакия отхвърли жалба на чешкия премиер Андрей Бабиш срещу твърдения, че е бил сътрудник на чехословашките комунистически тайни служби, предаде \"Ройтерс\". Решението слага край на дълга съдебна битка, започната от Бабиш, роден в Словакия милиардер и бизнесмен, който миналата година се издигна на върха на политиката в Чехия. Решението има главно символична стойност. То не пречи на Бабиш да заема постове или да опита да сформира ново правителство, след като неговият кабинет на малцинството  не успя да спечели вот на доверие  в чешкия парламент миналия месец. Говорител на чешкия президент Милош Земан написа в \"Туитър\", че решението не означава никаква промяна в  плана на държавния глава  да назначи Бабиш за премиер отново. Бабиш съди словашкия Институт за национална памет, който държи части от досието му. Според института в това досие има доказателства, че той е бил агент на тайните служби. Бабиш отрича това, а словашки съдилища вече постановиха, че няма доказателства в подкрепа на твърдението. Миналата година словашкият Конституционен съд нареди на регионалния съд на Братислава да гледа отново делото по молба на института, отбелязва \"Асошиейтед прес\". Бабиш обжалва в Братиславския съд решението на Конституционния съд, с което се отменят решения на регионалния и Върховния съд, че е бил незаконно вписан като информатор на чехословашките тайни служби. Той твърди, че ставащото е провокация от негови политически противници, отбелязва ТАСС. Бабиш е признавал, че се е срещал със служители на тайната полиция през 80-те години в бивша Чехословакия, когато е бил член на Комунистическата партия и е работил в областта на външната търговия, но настоява, че е обсъждал единствено икономическите интереси на страната. Той каза във вторник, че ще оспорва решението с нов съдебен процес: \"Ще се съдим до смърт, защото сме прави.\" В Чехия Бабиш  е обвинен в измама по други два случая , свързани с евросредства. Това е основната причина, поради която останалите партии отказаха да влязат във водено от него правителство.", "date": "2018.02.14", "title": "Словашки съд отказа да изчисти миналото на Бабиш от твърдения за връзки с тайната полиция"}
{"url": "https://www.dnevnik.bg/bulgaria/2018/02/14/3129583_pravitelstvoto_razreshi_prodajbata_na/", "text": "Министерският съвет разреши продажбата на недвижими имоти, собственост на Многопрофилната болница за активно лечение \"Д-р Тота Венкова\" АД в Габрово. Теренът от 6 дка с три стари сгради, известни като \"Старопиталище на Пенчо Семов\", ще бъде обявен на търг, като парите ще останат за инвестиция в болницата, съобщи правителствената пресслужба след заседанието днес. Старопиталището на Пенчо Семов и прилежащият му парк представляват къща с историческа и архитектурна стойност за града. Строена е през 30-те години като лятна резиденция от индустриалеца Пенчо Семов. Той умира на 10 юли 1945 г. и в завещанието си посочва, че вилата трябва да се превърне в дом за възрастни журналисти и работници от фабриките му, но това така и не се случва. Вместо това е одържавена и през 1954 г. в нея се нанася инфекциозното отделение на габровската болница. От края на 20-и в. е изоставена и необитаема. \"Имотите, за които се отнася решението, са известни като \"Старопиталище на Пенчо Семов с прилежащия му парк\". Те не се използват за лечебна или друга спомагателна дейност, но изискват значителни средства за поддръжка и ремонт, с каквито дружеството не разполага\", се посочва сега в решението на правителството да продаде къщата и парка на бул. \"Трети март\" №51.  Многопрофилната болница на Габрово е акционерно дружество със смесено държавно и общинско участие, като държавата притежава 90.36% от капитала. \"Продажбата ще се извърши чрез търг при начална цена, не по-ниска от определената от независим лицензиран оценител. Паричният ресурс, получен от нея, ще остане изцяло в лечебното заведение и ще се използва за инвестиции, пряко свързани с медицинската дейност\", уточняват от правителствената пресслужба.", "date": "2018.02.14", "title": "Правителството разреши продажбата на \"Старопиталището\" в Габрово"}
{"url": "https://www.dnevnik.bg/biznes/2018/02/14/3129587_lozarskiiat_sektor_e_poluchil_50_mln_lv_pomoshti_prez/", "text": "Продължава действието на лозаро-винарската програма, по която ще бъдат отпускани по около 26 млн. евро годишно до 2023 г. Това съобщи министърът на земеделието, храните и горите Румен Порожанов, цитиран от пресцентъра си. Той участва в ритуалното зарязване на лозята край с. Белоградец, Варненско. По програмата за преструктуриране и конверсия на масивите през миналата година са сключени 123 договора за близо 50 млн. лв. Лозовите масиви в България вече са над 604 хил. дка. България изнася 64 млн. литра вино годишно, сочат данните на аграрното ведомство. В България има над 300 изби, като виното на поне 200 от тях е с много високо качество, смята Порожанов. Според Порожанов България трябва по-активно да рекламира качествената си продукция, защото конкуренцията в сектора е голяма. За тази цел на 12 март в Банско ще се състои първата кръгла маса за популяризиране на винения и кулинарен туризъм \"Сподели България\". На нея ще се дискутира потенциалът на районите по долините на реките Места и Струма. Проектът се осъществява съвместно с Министерството на туризма.", "date": "2018.02.14", "title": "Лозарският сектор е получил 50 млн. лв. помощи през 2017 г."}
{"url": "https://www.dnevnik.bg/sport/2018/02/14/3129624_germanecut_erik_frencel_specheli_severnata_kombinaciia/", "text": "Германецът Ерик Френцел спечели златния олимпийски медал в северната комбинация. Той стъпи на върха след вълнуващ финал в надпреварата и защити титлата си от Сочи 2014. Японецът Акито Уатабе отново остана със среброто, а бронза отиде при австриеца Лукас Клапфер. Френцел беше пети след ски скоковете от малка шанца. В ски бягането на 10 км той и още четирима състезатели се бяха откъснали напред. Германецът съумя да вземе преднина в последната обиколка и завърши пръв за 24:51.4 минути, което му отреди златото. \"Невероятно е, наистина се чувствам прекрасно. Беше доста трудно състезание заради вятъра, а в края целта ми беше да се хвърля много здраво\", каза Френцел. Той посочи, че забавянето в ски скоковете заради вятъра не му е повлияло. \"Имах малко късмет с вятъра. В днешния ден това беше много важно, така че съм щастлив\", заяви шампионът. За 29-годишния Френцел това беше четвърти медал от олимпийски игри.", "date": "2018.02.14", "title": "Германецът Ерик Френцел спечели северната комбинация след вълнуващ финал"}
{"url": "https://www.dnevnik.bg/sport/2018/02/14/3129625_dimitur_dimitrov_s_malko_kusmet_mojem_da_otstranim/", "text": "Лудогорец\" не е прекалено респектиран от  \"Милан\" , обясни треньорът на българския шампион Димитър Димитров преди мача между двата тима от 1/16-финалите в Лига Европа. \"Лудогорец\" приема седемкратния европейски шампион в четвъртък от 20 часа на  \"Лудогорец арена\" в Разград . Димитров не разкри плановете си за мача, обяснявайки лаконично: \"Тактическата схема няма значение, защото във футбола най-важни са резултатите.\" \"Надявам се да станем свидетели на добра игра, на един съдържателен и качествен мач, какъвто се очаква от цяла България. След изтеглянето на жребия нашата мисъл беше насочена единствено към тази дата - 15 февруари. За нас \"Милан\" е огромно предизвикателство. Ще бъде изключително трудно, но оптимизмът не ме напуска и се надявам на победа\", обясни Димитров. Той не може да разчита на наказаните Клаудиу Кешеру и Натанаел, но добрата новина за треньора е, че в тима му няма нито един контузен играч. Марселиньо, който беше с лека травма в края на подготвителния лагер в Турция, вече е напълно възстановен и ще играе. Треньорът на \"Лудогорец\" заяви, че вярва на футболистите си и е уверен, че българският шампион може да се поздрави с победа над един от най-титулуваните състави в света. \"Вярвам 100%, че можем да продължим, просто се надявам късметът и шансът да са с нас, за да успеем да го постигнем.\" Димитров изрази надежда \"Милан\" да подцени \"Лудогорец\", за да даде това шансове на българския отбор в 1/16-финалните сблъсъци. \"Убеден съм, че нашите футболисти са на гребена на вълната. Те мислят само за този мач и смятам, че в този двубой емоцията ще бъде водеща. Достатъчно добре разузнахме \"Милан\" и имаме представа за качествата на този отбор. В последните мачове те са в подем, показват го и резултатите\", каза още българският треньор. Лукас Саша, който трябва да замени Натанаел в двубоя с \"Милан\", също сподели очакванията си. Бразилецът е известен със своята универсалност, като е бил ползван като десен краен защитник, опорен полузащитник или дясно крило, но за първи път ще играе отляво на отбраната. \"Няма да ми бъде лесно срещу \"Милан\", това е много силен отбор, но съм готов да дам всичко от себе си. Ще се раздадем за победа\", обеща Саша.", "date": "2018.02.14", "title": "Димитър Димитров: С малко късмет можем да отстраним \"Милан\""}
{"url": "https://www.dnevnik.bg/sviat/2018/02/14/3129611_bavarcite_iskat_premierut_im_da_se_pensionira_a_ne_da/", "text": "Почти две трети от баварците не искат премиерът на тяхната провинция да заема поста на вътрешен министър в новото коалиционно правителство на Ангела Меркел. Според 62.6% от анкетираните от агенция Civey лидерът на Християн-социалния съюз (ХСС) трябва да сложи край на политическата си кариера. Данните са публикувани във вторник във вестник \"Аугсубргер алгемайне\" и разкриват, че канцлерът има проблем със стабилността не само вляво със социалдемократите, но и вдясно - със \"сестринската\" партия в Мюнхен. Агенция ДПА цитира резултатите, според които едва 24.3% одобряват влизането на Зеехофер в бъдещото федерално правителство в Берлин. Тази група е доста по-голяма сред избирателите на ХСС - 46.8%. Civey са разговаряли с над 5000 баварци между 7 и 12 февруари (допустимата грешка в резултатите е 2.5 пункта) и проучването показва бърза промяна в настроението на хората. Предишно допитване от института GMS за телевизия Sat.1 разкриваше одобрение от 54% за това Зеехофер да стане вътрешен министър. Той има опит във федерално правителство като министър на земеделието и на здравеопазването. В коалиционната сделка ХСС получи суперминистерство, обединяващо вътрешните работи, строителството и \"въпросите на Родината\". Но Зеехофер, който е пред пенсиониране, не успя да наложи предел за броя на приеманите бежанци, както и идеята на партията за национални референдуми по важни въпроси.", "date": "2018.02.14", "title": "Баварците искат премиерът им да се пенсионира, а не да става министър на Меркел"}
{"url": "https://www.dnevnik.bg/sport/2018/02/14/3129526_siatul_podade_zaiavka_za_vkljuchvane_v_nacionalnata/", "text": "Националната хокейна лига (НХЛ) е на път да разшири отборите в първенството до 32. От борда на НХЛ потвърдиха, че са получили заявка за нов тим от Сиатъл, като предстои тя да бъде разгледана. Зад предложението стоят филмовият продуцент Джери Брукхаймер и американският милиардер Дейвид Бондерман. Те ще трябва да платят такса за участие в първенството от 650 милиона долара, ако заявлението бъде одобрено. Новият отбор може да започне участието си в НХЛ най-рано от сезон 2020/21. През 2016 г. \"Вегас голдън найтс\" беше приет срещу такса от 500 милиона долара. \"Рицарите\" са 31-ият отбор в лигата от този сезон. Нечетният брой на отборите в първенството дава надежда на Сиатъл за евентуално включване към лигата. Сиатъл има отбори в Националната футболна лига (НФЛ) и Мейджър лийг бейзбол (МЛБ), а феновете се надяват и за възраждане на баскетбола в града. През декември властите в Сиатъл одобриха мащабна реконструкция от 600 милиона долара за зала \"Кий арена\", където е планирано да играе хокейният отбор. Съоръжението приемаше мачове на \"Сиатъл суперсоникс\" от НБА до 2008 г., преди франчайзът да бъде преместен в Оклахома.", "date": "2018.02.14", "title": "Сиатъл подаде заявка за включване в Националната хокейна лига"}
{"url": "https://www.dnevnik.bg/bulgaria/2018/02/14/3129650_cacarov_prehvurli_topkata_za_tormoza_nad_chlen_na_bsp/", "text": "Няма нарушения в работата на Районна прокуратура - Шумен, по сигнала за документно престъпление от член на БСП. Това каза главният прокурор Сотир Цацаров, цитиран от агенция \"Фокус\". Оказа се обаче, че нарушения са извършени от ръководителя на областната дирекция на МВР в града. Проверката беше извършена, след като на 8 февруари председателят на БСП  Корнелия Нинова обяви , че шуменската прокуратура изпълнява политически поръчки. Резултатите показват, че действията на Районна прокуратура - Шумен, по образуване на преписката, разпределението й и разпореждането за възлагане на проверка са в съответствие с функционалните задължения на прокурорите и са извършени при спазване изискванията на Закона за съдебната власт, каза Цацаров. Констатирано е, че дирекцията на МВР в града е изискала от председателя на Общопартийната контролна комисия на БСП в София информация, която няма отношение към предмета на извършваната проверка. Това не било възложено от прокурора, а е предприето по инициатива на директора на местната полиция. Главният прокурор увери, че е изпратил копия от изготвения доклад от проверката на подателя на сигнала и на министъра на вътрешните работи. По повод информацията, дошла от Цацаров, Драгомир Стойнев от БСП коментира пред журналисти в парламента, че изявлението на главния прокурор потвърждава тезата на партията, че МВР се ползва за политически натиск върху опозиционните сили. \"Институциите се ползват за политическа бухалка да притискат хора, които не са членове на ГЕРБ и за нас това е недопустимо\", каза още зам.-председателят на парламентарната група на \"БСП за България\". Стойнев поиска да знае, кой е разпоредил на Областна дирекция на МВР-Шумен да иска информация за членове и симпатизанти на БСП и какви действия ще се предприемат от страна на министъра на вътрешните работи. За по-късно днес е насрочена пресконференция на МВР, която вероятно ще бъде посветена на казуса. При избухването на скандала министърът на вътрешните работи Валентин Радев обяви, че полицията само е изпълнила постановлението на прокуратурата.", "date": "2018.02.14", "title": "Цацаров прехвърли топката за тормоза над член на БСП в Шумен на МВР"}
{"url": "https://www.dnevnik.bg/bulgaria/2018/02/14/3129615_kabinetut_ne_podkrepi_ideiata_da_ima_nov/", "text": "Правителството прие становище, според което актовете на кабинета и отделните министри трябва да се следят за законност от Върховния административен съд (ВАС) и на първа, и на втора инстанция. Преди време ГЕРБ и \"Патриотите\" внесоха законопроект, който предвижда създаването на Централизиран административен съд, който да гледа актовете на изпълнителната власт като първа инстанция. Днешната позицията на Министерския съвет е по образувано в Конституционния съд дело по искане на пленума на ВАС. Конституционните съдии трябва да разтълкуват чл. 125, ал. 2 от основния закон, т.е. дали разпоредбата задължава ВАС да се произнася по спорове за законността на актовете на Министерския съвет и на министрите като първа инстанция. В становището на кабинета се излагат мотиви, според които по силата на прякото действие на конституционната разпоредба единствено компетентният да решава по същество спорове за законност на актовете му и на тези на министрите е ВАС. Това го задължава да се произнася и като първа инстанция по тези дела в рамките на предвидената от законодателството двуинстанционност на административното правосъдие. Изразеното становище на правителството е обратно на позицията на върховните съдии във ВАС. Според тях не трябва съдът да е и първа, и втора инстанция по актовете на изпълнителната власт и затова сезираха Конституционния съд. Текстът в основния закон гласи: \"Върховният административен съд (ВАС) ce произнася по споровете за законността на актовете на Министерския съвет и на министрите, както и на други актове, посочени в закон.\" Становището на кабинета е в противовес на  внесения от ГЕРБ и \"Патриотите\" законопроект , който предвижда създаването на нов - Централен административен съд, който да гледа дела като първа инстанция вместо ВАС. Подобна идея се обсъжда от няколко години. През 2013 година дори бившият заместник-председател на ВАС Боян Магдалинчев, който вече е член на съдебния съвет, обяви, че проектът за подобна промяна е готов, но до внасяне в парламента не се стигна. Поддръжниците на идеята казват, че по този начин натовареността на ВАС ще спадне с до 30%. Мнението на Васил Петров, доктор по административно право и съдия в Софийския районен съд, по предложения от управляващите законопроект четете тук -  Централен административен съд - противоконституционно решение на проблем с неясни размери.", "date": "2018.02.14", "title": "Кабинетът не подкрепи идеята да има нов административен съд за актовете му"}
{"url": "https://www.dnevnik.bg/sport/2018/02/14/3129631_snimka_na_denia_kogato_armiiata_ot_krasavici_sreshtna/", "text": "Двойникът на Ким Чен Ун, който стана известен при откриването на олимпийските игри в Пьонгчанг, се появи изненадващо пред   по време на хокеен мач. Той излезе в настроение пред тях, потанцува и им махна с усмивка, разказват очевидци и медии.", "date": "2018.02.14", "title": "Снимка на деня: Когато \"Армията от красавици\" срещна \"своя\" лидер Ким Чен Ун"}
{"url": "https://www.dnevnik.bg/photos/2018/02/14/3129610_fotogaleriia_pirueti_na_kolelo_iz_lisabon/", "text": "Френският колоездач на BMX Матиа Дандоа, изследва Лисабон на две колела. За най-новия си проект спортистът използва дронове, за да улови триковете си от небесата.", "date": "2018.02.14", "title": "Фотогалерия: Пируети на колело из Лисабон"}
{"url": "https://www.dnevnik.bg/sport/2018/02/14/3129709_belchev_ako_pokaje_postoianstvo_cska_e_gotov_da_bude/", "text": "Треньорът на ЦСКА Стамен Белчев вярва, че отборът му има качествата да стане шампион. Червените се готвят за първия си мач в Първа лига за 2018 г., като в събота гостуват на \"Верея\". \"Първенството ще е интересно до края. Борбата ще е между \"Лудогорец\", нас и \"Левски\". Гледам нашия отбор и ми се иска да покажем постоянство. Ако го направим, мисля, че отборът е готов да стане шампион\", заяви Белчев, който беше избран за най-добър треньор за декември. По думите му ЦСКА се готви за труден мач срещу \"Верея\". Белчев припомни, че през есента отборът от Стара Загора победи у дома \"Лудогорец\" и \"Левски\". \"Изправяме се срещу много добър отбор и не трябва да има каквото и да е подценяване. Отиваме с нагласата за тежък двубой\", каза треньорът на ЦСКА. Белчев даде знак, че селекцията в отбора не е приключила. \"Ако намерим футболист, за когото смятаме, че може да повиши класата ни, със сигурност няма да се откажем от него\", заяви той и добави, че очаква още от новите футболисти.", "date": "2018.02.14", "title": "Белчев: Ако покаже постоянство, ЦСКА е готов да бъде шампион"}
{"url": "https://www.dnevnik.bg/sport/2018/02/14/3129714_v_bulgarskiia_futbol_e_zabeliazan_edin_sumnitelen_mach/", "text": "Един двубой от българския футбол е попаднал под подозрение, че е манипулиран в полза на печалба от залагания. Това обявиха от Българския футболен съюз при  подписването на договор с компанията SportRadar , която преодставя система за мониторинг на съмнителни залози. От БФС не съобщиха кой е двубоят, но се разбра, че той е от настоящия сезон и е в едно от първенствата на Първа, Втора лига или елитната юношеска група до 19 години. \"Мачът е предоставен на различни органи, които могат да предприемат законни стъпки за налагане на наказания. Няма как да ви кажа сега кой е мачът. Но ако се стигне до процедура и наказания, ще го научите\", каза офицерът по сигурността на  БФС  Марио Костурков. Според Костурков от 2014 г., когато той пое поста, съмнителните мачове са намалели драстично. \"Преди сигналите от УЕФА и SportRadar бяха в рамките на 53 или 47 мача на сезон, а сега са доста, доста по-малко\", добави Костурков. От 2009 г. Наказателният кодекс третира манипулирането на спортни срещи и са издадени условни присъди, посочиха от БФС. Александрос Геронтикос от SportRadar заяви, че платформата е хващала уредени мачове в баскетбола, хандбала и в крикета, а има и случаи в сумото.", "date": "2018.02.14", "title": "В българския футбол е забелязан един съмнителен мач от началото на сезона"}
{"url": "https://www.dnevnik.bg/evropa/2018/02/14/3129717_evrokomisiiata_nastoia_za_po-iasna_vruzka_mejdu/", "text": "Връзката между националните и европейските партии на евроизборите през 2019 г. трябва да стане по-видима. За това настоява Европейската комисия в навечерието на неформалната среща на лидерите, която ще се проведе на 23 февруари. Наред с други стъпки за подобряване на ефективността на дейностите в ЕС еврокомисията заявява, че политическите партии на национално равнище трябва по-ясно да посочват с кои европейски партии са свързани, например като използват техните лога в предизборните си материали. Те трябва също така ясно да заявят позицията си по важни европейски въпроси и да кажат в кои политически групи в Европейския парламент възнамеряват да участват и какъв е техният избор за председател на Европейската комисия. Транснационални листи Лидерите в Европейския съвет трябва да решат – въз основа на предложение на Европейския парламент – какъв ще е съставът на парламента за мандата от 2019 до 2024 г. и какво ще се прави с местата, освободени от Обединеното кралство. Един от вариантите е определен брой от тези места да се запази за транснационален избирателен район. Въпреки че съвсем наскоро в резолюция (от 7 февруари)  европарламентът гласува да не отправя призив за създаването  на транснационален избирателен район, той остави вратата отворена за бъдещи дебати. Редица държави членки неотдавна изразиха подкрепа за тази идея, докато други заявиха, че не са съгласни с нея. Създаването на транснационален избирателен район би могло да доведе до укрепване на европейското измерение на изборите, тъй като на кандидатите ще се даде възможност да достигнат до повече граждани в цяла Европа, посочва еврокомисията. От друга страна, депутатите обикновено представляват и общуват тясно с гласоподавателите, които са ги избрали на местно или национално равнище, както от съображения за отчетност, така и за да могат да повдигат въпроси, които са важни за техните избиратели. Комисията одобрява идеята за транснационални листи, но за това ще са необходими единодушното съгласие на съвета и промени в избирателните закони във всички 27 държави от ЕС до следващата година, за да могат да бъдат приложени за изборите през 2019 г.", "date": "2018.02.14", "title": "Еврокомисията настоя за по-ясна връзка между националните и европейските партии"}
{"url": "https://www.dnevnik.bg/biznes/2018/02/14/3129694_lufthanza_stava_po-sinia/", "text": "След почти 30 г. една от водещите авиокомпании в Европа - \"Луфтханза\", променя цветовете си. Доминиращ вече е синият цвят, а жълтият става акцент, съобщава превозвачът. На официални събития във Франкфурт и Мюнхен компанията представи новия дизайн на Boeing 747- 8 и Airbus A321. По случай 100-годишния юбилей на жерава - отличителен знак на компанията, тя решава да преработи всеки детайл от дизайна, като смята, че по този начин отговаря на изискванията на дигиталната епоха. Жеравът, изработен преди точно 100 години от графичния артист Ото Фирле, става по-елегантен и по-ясно забележим, оставяйки му повече пространство. Добре познатата синьо-жълта цветова комбинация на компанията също ще бъде запазена, но използването на основните цветове ще се промени. Специално разработеното синьо е малко по-тъмно, по-елегантно и се превръща във водещия цвят на марката. Униформите на екипажа също са модернизирани с жълти аксесоари. Занапред с новия дизайн ще бъдат и артикулите на борда като прибори за хранене, комплекти с принадлежности, одеяла и калъфки за възглавници. През идните две години ще бъдат подменени около 160 милиона артикула. Жълтият цвят ще фигурира и на всяка бордна карта и всяко летищно гише на превозвача. Компанията е разработила и свой шрифт, който да бъде лесно четим на мобилни устройства и смарт часовници. Новото лого вече не включва жерава и е изцяло с главни букви. Главните букви са основна характеристика на новия дизайн на компанията.", "date": "2018.02.14", "title": "\"Луфтханза\" става по-синя"}
{"url": "https://www.dnevnik.bg/sviat/2018/02/14/3129730_polsha_se_nadiava_sled_5_godini_da_useti_oblekchenie/", "text": "Около 40 000 поляци умират годишно в резултат на смога, признава местно министерство. Властите обаче бавят предприемането на радикални мерки и се стремят да не тревожат обществото. В някои зимни дни във Варшава сиво було скрива небостъргачите, а въздухът, който хората дишат, напомня за огън на открито, в който са хвърлили найлонова торбичка. Смогът е тук и Полша, горда с икономическите си успехи, признава това с притеснение. Според цифрите, огласени през 2016 г. от Световната здравна организация (СЗО), 33 от 50-те най-замърсени града в Европа се намират на нейна територия. Мария, майка на три малки деца, щрака нервно по своя телефон, докато пие сутрешното си кафе. \"Пак започва. Варшава е втора в \"ЕърВижуъл\", точно след Катманду и преди Калкута и Делхи\", констатира язвително тя. Най-сериозно е положението на юг. А точно тук, в Катовице - център на каменовъгления басейн Шльонск - Полша ще организира следващата световна конференция за климата COP24 през декември. Поляците обаче повече не искат да чакат търпеливо мащабни действия от страна на институциите. \"В нашето градче Пшчина, вторият най-замърсен град в Полша, трябва да се направи нещо\", казва Ян Франек, 16-годишен гимназист, част от група ученици, решили спонтанно да тръгнат на война срещу смога. \"Много от нашите възрастни жители не вярват, че има смог. Според тях той не се вижда, следователно не съществува\", отбелязва със съжаление момчето. Миналата седмица той дошъл във Варшава с няколко свои другари от групата им  \"Не угоявай смога\"  (думата smog прилича на полската дума за дракон - smok). Те са тук за предаване в министерството на енергетиката на подписана от 36 000 души петиция, подета от \"Грийнпийс Полша\" и местни депутати. В нея се настоява за налагане на строги норми за качеството на въглищата. Използвани от милиони поляци за отопление, често - нискокачествени, въглищата са основният източник на замърсяване на въздуха, изпреварвайки автомобилното движение и промишлеността. Такива норми трябвало да бъдат въведени през март 2017 г., но до днес това не е станало. Всъщност единствената мярка, приета наскоро от държавата, налага използването на по-висококачествени котли. Само че, както обяснява Марек Йозефяк, координатор на кампанията \"Климат и енергия\" в \"Грийнпийс\", \"използването на модерни котли не е достатъчно, ако в тях продължават да се горят нискокачествени въглища\", които са силно замърсяващи. Или, както все още често се случва, всевъзможни отпадъци - източник на вреден дим. Срещу смога се организира съпротива. Движението \"Полски аларм смогови\" (Polski Alarm Smogovi - PAS, \"Тревога за смог в Полша\"), обяснява в листовка, че в действителност официалните норми за замърсяване прикриват сериозността на ситуацията. \"Ако в Полша се прилагаше прагът за замърсяване, приет във Франция, много градове ще са в състояние на тревога в продължение на десетки дни, а някои - по два месеца годишно\", отбелязва Пьотр Сиергей от PAS. На практика в Полша замърсяването с фини прахови частици PM10 се смята за опасно от 300 микрограма на куб. метър нагоре, докато във Франция този праг е 80 микрограма. Проявявайки реализъм, правителството, което защитниците на околната среда подозират във вялост заради влиянието на въглищното лоби, не обещава промяна в краткосрочен план. Министърът на предприемачеството и технологиите Ядвига Емилевич цитира с тревога статистиката, според която 40 000 поляци умират ежегодно вследствие на замърсяването. Според Европейската агенция за околната среда броят е по-голям - 50 000 души, при население от 38 милиона. \"До пет години ще се почувства подобрение\", казва тя, благодарение на влизането в сила на норми за качеството на твърдите горива и на помощта за най-бедните (\"енергийно изключените\") под формата на изолация на жилищата им, смяна на старите замърсяващи печки или екологично чисто отопление на по-ниски тарифи. Колкото до Мария, тя смята, че пет години са много. \"През това време децата ми ще са погълнали купища фини прахови частици, отложени в белите им дробове или дори в кръвта им\", казва тя.", "date": "2018.02.14", "title": "Полша се надява след 5 години да усети облекчение от смога"}
{"url": "https://www.dnevnik.bg/sviat/2018/02/14/3129726_v_sofiia_shte_ima_nova_sreshta_za_imeto_na_makedoniia/", "text": "Външните министри на Македония и Гърция ще се срещнат отново в София, за да продължат преговорите в спора за името. Това съобщават гръцката  държавна телевизия ЕРТ  и гръцкото издание на в. \"Катимерини\", цитирано от МИА. Информацията от ЕРТ се появи малко преди македонският премиер Зоран Заев да обяви пред медиите, че от седем точки, по които Скопие и Атина преговарят, за да решат въпроса за името,  вече се преговаря \"за четири позиции , три са отстранени\". Заев обаче не навлезе в подробности. Според ЕРТ срещата трябва да се случи в четвъртък. Други медии отбелязват с известни резерви, че е възможно и вероятно те да се срещнат  в кулоарите на неформалната среща  \"Гимних\" на външните министри от ЕС и колегите им от Западните Балкани  на 15 и 16 януари в София . Според \"Катимерини\", ако не се случи нещо непредвидено, ще има нова среща в българската столица. Изданието  допусна това като вероятно  и във вторник. Димитров и Коциас вече разговаряха за името в понеделник и вторник във Виена. На втория ден към тях се присъедини специалният пратеник на ООН в спора Матю Нимиц, а медии и в двете страни писаха, че разговорите ще станат много по-интензивни, за да се реши спорът, започнал преди 27 години, през март тази година. Димитров  в момента е в България  за официалното  влизане в сила на Договора  за добросъседство, подписан от премиерите на България и Македония в Скопие, както и за срещи с министър-председателя Бойко Борисов, президента Румен Радев и външния министър Екатерина Захариева. Според гръцката агенция АНА-МПА срещата на Димитров и Коциас във Виена, след пристигането на Нимиц, е продължила седем часа и десет минути - от 9.30 до 16.40 ч. Тя завърши с кратко съобщение от двете министерства за \"конструктивен диалог\" като част от усилията за намиране на решение. Ако се срещнат отново в София, за Коциас и Димитров това ще е третият ден на разговори за името тази седмица.", "date": "2018.02.14", "title": "В София ще има нова среща за името на Македония, обяви гръцката държавна телевизия"}
{"url": "https://www.dnevnik.bg/politika/2018/02/14/3129741_stanishev_pisa_na_borisov_za_obshtestvena_kampaniia_za/", "text": "Президентът на Партията на европейските социалисти (ПЕС) Сергей Станишев изпрати писмо до премиера Бойко Борисов, в което го призовава за обществена кампания срещу насилието над жени и домашното насилие. В него се казва още, че е абсурдно и не отговаря на европейските стандарти \"държавата да абдикира от задълженията си, а грижата за борбата с насилието да се свежда до 200 000 лв.\". \"Ако продължим да си затваряме очите за истинските мащаби на проблема, ще затънем още повече в порочния кръг на насилието, което ражда повече насилие. Насилие в семейството. Насилие в детските градини. Насилие в училище. Насилие над лекари. Насилие по улиците. Насилие заради самото насилие, насилие за удоволствие\", пише Станишев на Борисов. В писмото не се споменава Истанбулската конвенция, която стана повод за раздор както в управляващата коалиция, така и между Станишев и БСП. Но се посочва, че е недопустимо в XXI век в европейска България да се води дебат \"за\" и \"против\" основни човешки права. \"Това не е правилният дебат. Едва ли такова общество се стремим да завещаем на децата си и е образът, който искаме да имаме пред света. Смятам, че именно по време на българското председателство на Съвета на ЕС трябва да демонстрираме воля за отстояването на общочовешките ценности\", пише Станишев. Според него е малка утехата за жертвите от факта, че всички политически партии се обявиха срещу насилието над жени. \"Преобладава мнението, че съществуващата правна уредба е достатъчна като противодействие на проблема, но шокиращата черна статистика говори друго – поне 5 убийства само от началото на тази година. Вместо да хвърли светлина върху проблема и да мобилизира обществен ресурс за справянето с него, подмененият дебат у нас окуражава насилниците и усилва чувството им за безнаказаност. А от друга страна – обезкуражава жертвите и засилва чувство им за безпомощност, за липса на подкрепа както от страна на институциите, така и от обществото\", пише лидерът на ПЕС до българския премиер. В писмото си Станишев призовава \"не само за мобилизация и ангажираност на институциите за разрешаване на съществуващите проблеми, но и за цялостна обществена кампания срещу насилието над жени и домашното насилие, която да покаже ясно, че насилието няма място в българското семейство, в българското общество. Според него тази кампания трябва да покаже на жертвите, че не са сами и могат да разчитат на съпричастност и подкрепа от страна на институциите. \"Законовите мерки за преследване на извършителите не постигат най-важната цел – превенция и изкореняване на проблема. Това се постига само чрез промяна на обществената нагласа към категорично осъждане на подобни прояви. Затова са необходими обединените усилия на всички институции и политически партии и лидери – това изисква едно отговорно държавническо поведение. Отговорност на държавата, партиите и институциите е да дадат началото на такова усилие. Иначе бездействието ще ги превърне в съучастници\", пише Станишев до Борисов. В писмото се посочва, че бездействието на държавата не може да продължава и са необходими спешни мерки за осигуряване на предвиденото финансиране по Националната програма за превенция и защита от домашно насилие и незабавното стартиране на конкурсните процедури от Министерството на правосъдието. По тази програма Министерският съвет отпуска на Министерството на правосъдието по 500 000 лв. годишно, с които се финансират на проектен принцип консултативните центрове за жертви на насилие в страната, националната гореща телефонна линия за подкрепа и насочване на хора, пострадали от насилие. За тази година обаче процедури не са проведени. Станишев казва още, че представители на неправителствените организации са алармирали, че само около 200 000 лв. от тези пари отиват по предназначение. Днес се очаквало да спре да работи през нощта и горещата телефонна линия. \"Общото впечатление е, че държавата е абдикирала и не води борба с насилието над жени и деца и домашното насилие. В момента неправителствените организации са единствените, които поддържат консултативните центрове за подкрепа на преживели насилие, денонощна гореща телефонна линия, осигуряват психологическа и правна помощ. Самите те обаче, особено в контекста на изкривения публичен дебат, са изправени пред огромни предизвикателства – от липсата на финансиране до враждебната публична среда, в която са принудени да вършат работата си. Четирима души са напуснали една от организациите, с която разговарях, само за последния месец именно по тази причина. Истината е, че институциите не изпълняват дори задълженията, вменени им по закон. Блокират се работещи решения, а проблемът се задълбочава\", пише Станишев и призовава правителството към спешни мерки за отпускането на предвидените средства.", "date": "2018.02.14", "title": "Станишев писа на Борисов за обществена кампания за борба с насилието"}
{"url": "https://www.dnevnik.bg/sviat/2018/02/14/3129747_uchitelite_v_sloveniia_protestirat_za_po-visoki_zaplati/", "text": "Повечето училища в Словения са затворени днес заради стачката на около 38 000 учители, съобщава агенция \"Ройтерс\". Очаква се около 15 000 преподаватели да се съберат на протест в центъра на Любляна, за да поискат увеличаване на заплатите. \"Настояваме средната  учителска заплата  да бъде увеличена с 10%, тъй като сега учителите получават значително по-малко от други хора с подобно образование – например лекарите и служителите в обществената адмистрация\", заяви говорителят на профсъюза SVIZ Санди Модриян. Лявоцентристкото правителство  е обект на натиск от профсъюзите преди изборите през юни. Миналия месец около 30 000 работещи в публичния сектор стачкуваха, а в понеделник недоволството си изразиха и полицаите. Във вторник медицинските сестри спряха работа за два часа, също с искане за по-високи заплати.", "date": "2018.02.14", "title": "Учителите в Словения протестират за по-високи заплати"}
{"url": "https://www.dnevnik.bg/sport/2018/02/14/3129629_da_opletesh_odeialo_za_prezidenta_ili_kak_finlandskite/", "text": "Прежда, куки и малко свободно време за една обща цел - да се оплете одеяло за президента. Финландските олимпийци са намерили нетрадиционен начин за справяне с напрежението покрай важните състезания от зимните игри в Пьонгчанг. По време на престоя си в Южна Корея скандинавските спортисти прекарват свободното си време... в плетене. Според тях това занимание им позволява да се отпуснат и да не мислят ненужно за предстоящите си стартове. \"Това се превърна в нещо като хоби за мен. Правя го веднъж на четири години... Хубаво е, нещо финландско\", заяви треньорът на финландските сноубордистки Анти Коскинен. Плетенето по време на олимпийски игри изглежда се превръща в традиция за финландците, като началото е поставено в Сочи. Преди четири години те се похвалиха с изплитането на шал, към който са добавени елементи по време на Рио 2016. Тази година финландците са впрегнали усилията си в нов проект. \"Плетем одеяло за детето на президента. Всеки изплита малко парче, като накрая ще ги сглобим в едно\", добави Коскинен. 20-годишният състезател в ски скоковете Еету Ноусиайнен заяви, че работи по изплитането на дълъг шал, който вероятно ще остане за кучето на президента на страната. Финландия изпрати 106 спортисти за игрите в Пьонгчанг. До момента страната имат два бронзови медала. Криста Пармакоски спечели отличие в скиатлона на 15 км, а Ени Рукаярви завърши трета в сноуборда в дисциплината слоупстайл.", "date": "2018.02.14", "title": "Дa оплетеш одеяло за президента, или как финландските олимпийци разпускат в Пьонгчанг"}
{"url": "https://www.dnevnik.bg/evropa/2018/02/14/3129734_junker_zashtiti_izpolzvaneto_na_metoda_za_vodeshtiia/", "text": "Председателят на Европейската комисия Жан-Клод Юнкер днес отново изрази подкрепата си за  предварителното излъчване на водещи кандидати за председател на институцията  в изборите догодина. Бившите премиери на държавите от ЕС отговарят на всички изисквания за председател на комисията, добави той. По неговите думи е необходимо водещите кандидати да бъдат излъчени до края на тази година. Още в речта си за състоянието на съюза той обяви, че експериментът с водещите кандидати на евроизборите през 2014 г. трябва да продължи. Процедурата с т.нар.  Spitzenkandidat  бе използвана за пръв път при избора на Юнкер през 2014 г. и не е записана в договорите на ЕС. Процедурата на практика дава председателския пост в еврокомисията на партията, спечелила най-много гласове в Европейския парламент. Според тази система най-голямата политическа група в европарламента получава правото да номинира кандидата си за позицията. Европейският съвет, в който са всички 28 национални лидери, след това прави окончателния избор, като \"взима предвид\" номинацията на парламента. Накрая целият европарламент трябва да гласува решението. В съобщение от днес еврокомисията обяснява как този процес може да се подобри на основата на действащите договори, като се спазва равновесието между институциите на ЕС и между държавите членки. Комисията призовава политическите партии да определят своите водещи кандидати по-рано – преди края на 2018 г., и да започнат по-рано кампанията. Това ще даде на избирателите по-голяма възможност да се запознаят с кандидатите и техните политически програми, се казва в съобщението. Две в едно Юнкер защити днес и идеята си за обединяване на неговата длъжност с тази на председателя на Европейския съвет, която в момента заема Доналд Туск. В речта си за състоянието на съюза през 2017 г. Юнкер за пръв предложи идеята за председател с двойна функция. Ако един човек заема двете длъжности, структурата на ЕС може да стане по-ефективна,  се казва в съобщението на еврокомисията , според което действащите договори позволяват това и за подобна функция не е необходимо двете институции да се слеят. Председателят на Европейската комисия вече е член на Европейския съвет и нито един от двамата председатели не гласува на заседанията на Европейския съвет. Тяхната роля е да съветват, да дават принос въз основа на работата на подчинените им служби и да търсят допирни точки. В днешното си изказване Юнкер посочи, че това не е въпрос, който да се реши в следващите месеци, а е \"дългосрочна перспектива\". Той уточни, че сега, ако председателите на двете институции са в конфликт, това би било катастрофално, предаде БТА. Намален състав на комисията По повод предложенията за намаляване на броя на еврокомисарите Юнкер каза, че първоначално се е затруднявал да измисли отговорности на 28 души. Той допълни, че сега е разбрал необходимостта всяка страна от ЕС да има комисар, за да може комисарите да \"превеждат ЕС\" в своите страни. Председателят поясни, че решението колко да бъдат еврокомисарите е на правителствата. Еврокомисията в момента се състои от 28 членове – по един от всяка държава членка. Преди да бъде назначена следващата Европейска комисия, лидерите трябва да решат дали да запазят принципа за един член от страна, или да намалят състава й. На теория, ако изпълнителният орган е по-малък, той ще е по-ефективен в работата си, по-лесно ще се управлява и ресорите ще могат да се разпределят по-балансирано. В същото време, ако комисията е по-малка, това би означавало, че някои държави членки няма да са представени на политическото равнище на институцията и ще загубят предимството от поддържането на директен канал за политическа комуникация със своите граждани и национални органи, се казва в съобщението на Европейската комисия.", "date": "2018.02.14", "title": "Юнкер защити използването на метода за \"водещия кандидат\" при избора на негов наследник"}
{"url": "https://www.dnevnik.bg/analizi/2018/02/14/3129739_konfrontacionniiat_sindrom_na_bsp/", "text": "БСП има сериозен проблем, който като заинатено злоядо дете явно не желае да реши - конфронтационният й инфантилизъм. Това е крайно незрял стремеж постоянно да се противопоставя, да се дърля с цивилизованите нагласи и да не е в състояние да се разграничава. Тя явно институционално не може да схване разликата между противопоставяне и разграничаване. Те са ЗА всичко свое и ПРОТИВ всичко чуждо (не чуждестранно, просто не свое). Така се държат гангстерите. Те са за всичко, което е част от тяхната банда, и против външния свят. Подобно поведение е тежък израз на онова, което на английски се нарича lack of judgment, но за съжаление на български не може да се преведе точно (нещо като липса на способност за преценка, вид морален инстинкт). В същото време в БСП има много свестни и стойностни хора (поне аз познавам доста). Институционалният ген обаче е много трудно преодолим. Именно конфронтационният инфантилизъм на БСП, а не някаква преценка, ги карат да правят абсурдни твърдения за т.нар. Народен съд, да ходят демонстративно да се кланят на паметника на Тодор Живков, да подържат безкритично неразчленимото твърдение \"тогава имаше работа и образование за всички\", да изпадат във възторг от всичко руско, да не са в състояние да нарекат Сталин тиранин, да правят просташки демонстрации, когато в Народното събрание се отдава почит на избити без съд жертви. И т.н. И т.н. Показателна е и реакцията на БСП към Истанбулската конвенция. Да речем, че имат резерви, че не са съгласни с член 3 или с нещо друго (макар че не виждам защо точно БСП ще се радикализира по този въпрос). Но БСП не е в състояние да каже \"искаме да приемем конвенцията, но с резерва към чл. 3\". Не, тя се нахвърля срещу целия документ с неукротима крещяща конфронтация, без каквато и да било способност да се разграничи. Да направи стъпка встрани. Да каже \"сложно е\". Нито собственото й минало, нито Народният съд, нито атомната енергетика, нито Русия, нито Истанбулската конвенция. Нито каквото и да било. Всичко е спонтанно \"за\" и \"против\". Останалото е мълчание. Някои ще кажат \"ами комунисти, какво да ги правиш\". Не знам какво значи комунист. Виждал съм няколко в Англия, не съм убеден, че съм виждал автентичен комунист в България. Добре е да потърсим друго обяснение. Най-вече хората в БСП трябва да намерят друго обяснение. БСП няма как да стане лява партия, ако не се откаже от конфронтационния си инфантилизъм. И ако не се научи да се разграничава от миналото си, от спонтанните си реакции, от популистката си носталгия. Като няма забележима лява партия в България, няма да има и дясна партия. А дебатът ляво - дясно, дори и поради липса на по-смислена възможност, е необходим на България.", "date": "2018.02.14", "title": "Конфронтационният синдром на БСП"}
{"url": "https://www.dnevnik.bg/biznes/2018/02/14/3129737_regulatori_preduprediha_za_balon_na_pazara_na/", "text": "След месеци наред, в които виртуалните валути, основно биткойн, показаха резки движения в стойността си, европейски регулатори предупреждават за увеличаващия се брой потребители, които купуват криптовалути, без да са наясно с рисковете. Към предупреждението се присъединява и БНБ. Виртуалните валути като Bitcoin, Ripple, Ether и други показват екстремна нестабилност на цената си и ясни признаци на ценови балон, допълват регулаторите. Потребителите, които купуват виртуални валути, трябва да са наясно, че има висок риск и че могат да загубят големи суми или дори всичките си пари, които са инвестирали, се казва още в предупреждението. То е публикувано преди два дни на сайта на Европейския банков орган. Напомня се, че тези валути не са обект на регулация. Това означава, че ако платформа за такава търговия фалира или притежаваната от някого виртуална валута бъде открадната чрез хакерска атака, няма европейски закон, по който потребителят да си търси правата.", "date": "2018.02.14", "title": "Регулатори предупредиха за балон на пазара на виртуални валути"}
{"url": "https://www.dnevnik.bg/zdrave/2018/02/14/3129763_novi_ceni_za_nad_100_klinichni_puteki_sa_dogovorili/", "text": "Договорено е увеличение на цените на 113 клинични пътеки. За тях са предвидени 150 млн. лв., обяви председателят на Българския лекарски съюз д-р Венцислав Грозев, цитиран от БТА, след днешната среща между съсловната организация и представителите на Националната здравноосигурителна каса по преговорите за цените за медицински услуги за тази година, които трябва да бъдат договорени до края на месеца. Грозев подчерта, че са увеличени цените за клинични пътеки, по които основно работят общинските болници - пулмология, акушерство и гинекология, педиатрия, неврология. За това настояват самите общински болници от протестите си от януари насам. По-рано днес Федерацията на синдикатите в здравеопазването към КНСБ постави същото искане и предложи създаването на фонд за подпомагане на обществените лечебни заведения. Към момента здравната каса е изразила съгласие за увеличаването на цените на клиничните пътеки, заяви Грозев. По думите му са били договорени също и повече средства за профилактика, диспансеризация, медико-диагностични дейности, както и за заплащане по капитация на общопрактикуващите лекари. Предстоят още разговори с представители на здравната каса, като Националният рамков договор за тази година трябва да бъде подписан до 28 февруари и да влезе в сила от 1 април.", "date": "2018.02.14", "title": "Нови цени за над 100 клинични пътеки са договорили лекарите и здравната каса"}
{"url": "https://www.dnevnik.bg/gradska_sreda/2018/02/14/3129701_zelenata_zona_za_parkirane_moje_da_dostigne_do_jujniia/", "text": "Районната община \"Триадица\" е започнала разговори за въвеждането на зелена зона за паркиране по бул. \"Витоша\" до входа на Южния парк. Това се разбра на днешното заседание на комисията по транспорт към Столичния общински съвет, на което се прие предложението за зелена зона в части от \"Красно село\", \"Възраждане\", \"Оборище\" и напълно в \"Лозенец\". Предстои общинският съвет да вземе окончателно решение, като се очаква това да се случи поне след един месец. Новите зони ще могат да бъдат въведени най-рано в края на юни, защото е необходимо време за маркиране на районите и поставяне на колчета. В район \"Оборище\" паркирането може да стане платено в участъка между булевардите \"Христо и Евлоги Георгиеви\", \"Данаил Николаев\", \"Ситняково\" и улиците \"Черковна\" и \"Султан тепе\". Зелената зона в \"Красно село\" може да им между булевардите \"Иван Гешов\", \"Пенчо Славейков\", \"Ген. Тотлебен\" и \"Георги Софийски\". Район \"Възраждане\" предлага зелена зона между булевардите \"Сливница\", \"Константин Величков\", \"Александър Стамболийски\", \"Ген. Скобелев\" и улиците \"Опълченска\" и \"Димитър Петков\". По време на заседанието ръководителката на отдел \"Паркиране и гаражи\" в Центъра за градска мобилност Румяна Милова каза, че кметът на \"Триадица\" Николай Терзиев е започнал разговори за разширяване на зоната до Южния парк. Причината била, че в района имало сериозен проблем с паркирането, особено през почивните дни. Освен това съветниците от комисията предположиха, че с въвеждането на зелените зони в други част на София и най-вече тази в \"Лозенец\" потокът от коли в търсене на паркоместа около парка ще се увеличи. Председателката на комисията Екатерина Йорданова (ГЕРБ) каза, че общинският съвет ще разгледа всяко предложение за нова зелена зона, но ще приема само тези, които са добре аргументирани. Съветникът Борислав Бориславов (СДС) пък поиска да не се обособяват места за паркиране върху тротоарите в новите зелени зони.", "date": "2018.02.14", "title": "Зелената зона за паркиране може да достигне до Южния парк"}
{"url": "https://www.dnevnik.bg/zelen/2018/02/14/3129750_kogato_edna_zuburska_ljubov_plamne_v_iztochnite_rodopi/", "text": "В деня на Св. Валентин от  фондация \"По-диви Родопи \" ни разказват за една сложна любовна история между зубри, която не се съобразява с границите, графиците и плановете на хората. В нея преградите не са пречка, главните герои са най-едрите животни в Европа – европейските бизони, известни и като зубри, които демонстрират, че са способни да сътворят сюжетна линия, която е достойна конкуренция на история в турски сериал. В края на октомври 2017 г. стадото зубри в Родопите  се увеличава с две нови попълнения , дарени от зоопарка в Зул, Германия. Животните са настанени в специално заграждение – т.нар. адаптационна ограда, като идеята е да привикнат към местната храна, промените в заобикалящата ги среда, както и с другите зубри в местността. \"Целта на огражденията е да дадем шанс на новодошлите да се опознаят и постепенно да свикнат с другите зубри\", обяснява Христо Христов от \"По-диви Родопи\", който се грижи ежедневно за животните. Затова поставят ограждението на новодошлите в непосредствена близост до оградата на зубърското стадо.  Съоръжението е изградено така, че в първите дни животните да нямат визуален контакт с новодошлите, за да може първо да свикнат с миризмата и звуците им. След първоначалната адаптация оградата е разширена с дървена ограда с електропастир, за да може новите животни да свикнат и с него. Следващата планирана стъпка е постепенно ограждението им да се разшири и след известно време младите да се преместят зад по-голяма електрическа ограда, успоредна с тази на другите зубри, и едва след това двете групи да се съберат заедно. Но нещата рязко поемат в друга неочаквана посока. И електрическата ограда се оказва недостатъчна да спре поривите на пламъка на зубърската любов. Особено когато замесени са и хормоните. Обикновено зубрите достигат полова зрялост и започват да се размножават след 2-3-годишна възраст, но за изненада на екипа на \"По-диви Родопи\" младата женска показва признаци на разгонване на 14 месеца. Това не остава скрито за възрастния мъжки в съседство - Спиро, и той решава бързо да махне всички прегради между него и новата му любов. След неколкократни неуспешни опити да достигне до нея по заобиколни пътища той взима радикални мерки и буквално събаря оградите помежду им. Историята не свършва дотук. Защото младата женска показва симпатии към сина на Спиро – Илия. Това – разбираемо – не се харесва изобщо на по-опитния мъжки. Но за щастие не се стига до по-сериозни физически пререкания. Засега... Постепенно животните сформират една социална група. Зубрите живеят на стада, доминирани от най-възрастната и опитна женска. А тази възрастна зубърка в нашата история – Егерози, изобщо не споделя симпатиите на мъжките зубри в стадото й към конкуренцията й - новата млада женска.  Отнема време, за да се успокоят страстите. В крайна сметка новите животни са приети в групата. Младата дама продължава да показва симпатиите си към младия мъжки, а всеки по-сериозен жест на внимание от страна на Спиро към нея предизвиква ревност от възрастната женска. Днес всички живеят заедно в едно голямо семейство, но колко ще е сплотено и дали ще е щастлив краят на тези страсти тепърва предстои да разберем.", "date": "2018.02.14", "title": "Когато една зубърска любов пламне в Източните Родопи"}
{"url": "https://www.dnevnik.bg/photos/2018/02/14/3129721_fotogaleriia_pazitelite_na_zabraneniia_grad/", "text": "За 23-те кучета от патрул, който пази известния Забранен град на Китай в сърцето на Пекин, няма да има почивка за Лунната нова година.", "date": "2018.02.14", "title": "Фотогалерия: Пазителите на Забранения град"}
{"url": "https://www.dnevnik.bg/evropa/2018/02/14/3129802_ne_iskam_evropeiska_superdurjava_kaza_junker_na/", "text": "Председателят на Европейската комисия Жан-Клод Юнкер заяви, че не настоява за създаването на \"европейска супердържава\", предаде \"Ройтерс\". Изказването му бе насочено към привърженици на Брекзит, които го обвиняват, че призовава за по-тясна интеграция в рамките на блока. По-рано днес британският външен министър Борис Джонсън разкритикува опитите на ЕС да създаде още по-тесни връзки между държавите членки. \"Някои хора в британското политическо общество са против истината и претендират, че аз съм глупав, упорит федералист, че аз съм за европейска супердържава\", подчерта Юнкер по време на пресконференция в Брюксел. \"Аз съм твърдо против европейска супердържава. Ние не сме САЩ... Това е пълен абсурд\", допълни той. Коментарът му бе отговор към Джонсън, който каза в Лондон, че Великобритания може и да продължи да се съобразява с някои правила на ЕС след Брекзит, но е решена да напусне съюза, чиито закони целят да \"създадат всеобхватна европейска държава\".", "date": "2018.02.14", "title": "Не искам \"европейска супердържава\", каза Юнкер на Великобритания"}
{"url": "https://www.dnevnik.bg/biznes/2018/02/14/3129814_okolo_40_ot_bulgarskite_hoteli_v_bookingcom_se_okazaha/", "text": "Около 40% от българските хотелите в booking.com отсъстват от регистъра, поддържан от Министерството на туризма. Това съобщи пред медиите ресорният министър Николина Ангелкова по повод обсъжданите на вчерашното заседание на министрите от ЕС идеи за регулации на т. нар. споделена икономика. По думите й българските хотели, които се предлагат чрез международната система са около 10000, а в регистъра са вписани 6100, а в другите страни от ЕС разликата била още по-голяма. Това означава, че има нелоялна конкуренция спрямо хотелите, които са на светло, инвестират в поддръжката на категорията си и гарантират определено ниво на услугите, поясни тя. България предлага чрез евродиректива да се изиска от независимите резервационни платформи, каквито са booking.com и еxpedia, да проверяват дали местата за настаняване, които предлагат на сайтовете си, имат категоризация в съответната държава и ако не - да им отказват включване. Така собствениците на местата за настаняване ще имат стимул сами да поискат категоризация от държавните институции, за да могат да попаднат в международните резервационни електронни системи, каза Ангелкова.  От думите на министъра се разбра, че същото ще важи и за функционирането на airbnb, създадена за преотстъпване на частни жилища. Тя напомни, че в тази група попадат апартхотелите, чиято регистрация по наредба сега е доброволна. В София, за да отдават жилищата си чрез airbnb легално, собствениците и сега трябва да подадат заявление до районната община, в която попада имота, за промяна на предназначението му от \"за жилищни нужди\", ако е апартамент, в \"апартамент за гости\" и да поискат категория.  Според Ангелкова с новата регулация правата на потребителите ще бъдат по-добре защитени.", "date": "2018.02.14", "title": "Около 40% от българските хотели в booking.com се оказаха в сивия сектор"}
{"url": "https://www.dnevnik.bg/sport/2018/02/14/3129833_zografski_zapisa_14-o_32-o_i_35-o_miasto_v_purvite/", "text": "Владимир Зографски записа 14-о, 32-о и 35-о място в първите официални тренировки преди олимпийското състезание по ски скокове на голяма шанца. 24-годишният българин се представи най-добре в първата от трите сесии, които се проведоха днес. Следващите три тренировки са в четвъртък, квалификациите - в петък, а основната фаза на надпреварата започва в събота. Зографски скочи 124 метра в първата тренировка и събра 47.7 точки. Той остана на 5.2 точки от олимпийския шампион на малката шанца в Пьонгчанг Андреас Велингер, който скочи половин метър повече от българина и се класира 11-и. Друг германец - Щефан Лейхе, даде най-добър резултат в първата тренировка. Той скочи 130.5 метра и завърши с 62.9 точки. Двукратният олимпийски шампион от Сочи 2014 Камил Щох се нареди на второ място с 61.9 точки, след като направи най-дългия скок в тренировката - 131 метра. Бронзовият медалист на малката шанца в Пьонгчанг Роберт Йохансон допълни челната тройка в първата тренировка след скок от 129.5 метра и 60.9 точки. Норвежецът даде голяма заявка за златния медал, след като записа най-добър резултат в следващите две тренировки. Във втората Йохансон направи най-добрия скок за деня - 138 метра, и събра 75.9 точки. В третата норвежецът скочи 134 метра и завърши с 81.6 точки. Неговият сънародник Йохан Андре Форфанг, който спечели сребърния медал на малката шанца, зае второто място във втората и третата тренировка съответно с 69.9 точки и 81.5 точки. Щох беше трети и в двете сесии, като събра 69.7 и 77.5 точки. Зографски скочи 123.5 метра във втората тренировка и получи 43.9 точки. В третата българинът записа скок от 120 метра и събра 47.4 точки. В събота Зогафски пренаписа историята на българския ски скок , след като завърши 14-и на малката шанца. Досега най-доброто олимпийско постижение в този спорт беше 19-ото място на Владимир Брейчев от игрите в Сараево през 1984 г.", "date": "2018.02.14", "title": "Зографски записа 14-о, 32-о и 35-о място в първите тренировки на голямата шанца"}
{"url": "https://www.dnevnik.bg/politika/2018/02/14/3129930_gerb_ottegliat_istanbulskata_konvenciia_zashtoto_niama/", "text": "ГЕРБ няма да придвижи за ратификация на Истанбулската конвенция за превенция на насилието над жени и семейното насилие докато в обществото не се създаде консенсус за това, че насилието над жени и деца е неприемливо. Това съобщи в интервю за Би Ти Ви премиерът и лидер на ГЕРБ Бойко Борисов. \"ГЕРБ я оттегля, защото сами без Патриотите, без БСП, без [подкрепата на] президента няма да понесем пасива повече. Но ще участваме в последващ дебат, когато оценят, че насилието срещу жени и деца е сериозен проблем\", каза Борисов. \"Ние Истанбулската конвенция ще я приемем, само ако има консенсус в българското общество\", допълни той. И предупреди: \"Всеки, който си играе със страховете на хората, всеки, който вместо да говори за домашно насилие и насилието над деца, казва, че това трябва да остане така\". Премиерът изтъкна, че от самото начало дебатът по текстовете на документа на Съвета на Европа е тръгнал в погрешна посока като според него най-правилното е, \"когато има текст, който някого тревожи, парламентът е мястото, където текст по текст се дебатира\". \"Аз казвам, че е опасно нещо, когато ксенофобия, страх, лъжи избуят в общественото пространство, че са уплашени хората. Щом са уплашени - махаме я, дебатът почва отначало, няма да се занимаваме с нея\", заяви министър-председателят. \"Няма да правя нищо, което да дам възможност на комшиите от другата страна и на Нинова да си играят със страховаете на хората. Не съм чул в България да има толкова мъже! На мъжкари се правят\", възмути се той от изместването на темата за дебат. \"Аз никога не съм правил на инат и може би затова толкова пъти ме преизбират. Съобразявал съм се с всяко мнение, 'еле пък като има и църква\", обясни той сегашната си позиция. Борисов каза, че е очаквал отпор от коалиционния си партньор - Обединените патриоти, защото те винаги са били против документа. Но изрази учудване от отрицателната позиция на БСП. \"Ние застанахме зад нея като европейска партия. Но как да поставяме под съмнение Съвета на Европа?! Значи поставяме под съмнение членството в ЕС\", коментира той по адрес на лявата партия, която зае позиция, обратна на Партията на европейските социалисти. Добави, че дори евродепутатът от от ВМРО Ангел Джамбазки е гладувал \"въздържал се\" в европарламента, защото признал, че в конвенцията има и добри текстове. В отговор на въпрос премиерът подчерта, че референдум по темата няма да има, а пари да се харчат за това е ненужно.", "date": "2018.02.14", "title": "ГЕРБ оттеглят Истанбулската конвенция, защото няма да понесат сами пасива"}
{"url": "https://www.dnevnik.bg/evropa/2018/02/14/3129787_kancler_ili_domakinia_koia_e_andrea_nales_veroiatniiat/", "text": "Андреа Налес, вероятният следващ лидер на Германската социалдемократическа партия (ГСДП), винаги е била основен задкулисен играч в борбите за власт в левоцентристката партия - още от появата си на политическата сцена преди около 15 години. Сега 47-годишната Налес е в окото на нов ураган, опитвайки се да наложи своята власт над партията в обстановка на протести срещу новото  коалиционно споразумение с консерваторите  на канцлера Ангела Меркел и вероятното й повишение в партиен лидер. Налес спечели национална политическа слава в смутните времена на последното правителство на ГСДП преди 15 години, когато като депутат от лявото крило поведе вътрешнопартиен бунт срещу твърдите социални реформи на кабинета. Задачата й сега е да се опита да поведе ГСДП към миналата година, които запратиха деморализираната партия в криза на идентичността и към вероятната нова коалиция с Меркел, за която повечето партийни членове се кълняха, че не искат да се повтаря. Налес е член на ГСДП от 18-годишна възраст. Смята се, че нейна е заслугата да убеди  разделената си партия  да се съгласи  да започне коалиционни преговори , с пламенна реч на специална партийна конференция през януари. Първото й голямо изпитание като партиен лидер обаче вероятно ще дойде през следващите седмици, когато тя предприема кампания в опит да наложи новото коалиционно споразумение на скептичните и непокорни партийни членове, които трябва да гласуват дали да го подкрепят до 2 март. Освен това тя трябва да убеди партийните членове да гласуват за нея на извънреден конгрес на 22 април. Подчертавайки съществуващото напрежение в ГСДП, от някои сектори в партията. Реакцията срещу Налес е не толкова насочена лично против нея, колкото по-скоро показва недоволството на някои членове, които виждат авторитарен опит да се назначи жена за председател на партията с решение, което според тях е трябвало да се вземе с гласуване на цялата членската маса. Въпреки всичко пътят на Налес към властта получи нов тласък снощи, когато неуспелият кандидат за канцлер Мартин  Шулц обяви незабавната си оставка  като лидер на партията. А не й липсва и подкрепа. \"Това е обновление във всяко отношение\", каза Щефан Вайл, премиерът социалдемократ на централната германска провинция Долна Саксония, миналата седмица, като изтъкна, че след като Шулц заяви, че ще се оттегли, за да й отстъпи мястото си. Новата frontfrau на ГСДП навремето написала прословутата фраза в училищното списание, че целта й в живота е \"или домакиня, или канцлер\". И наистина, ако Налес убеди мнозинството редови членове на ГСДП да подкрепят коалиционното споразумение, това може да й проправи пътя към партийната кандидатура за канцлер за следващите национални избори през 2021 г. Ако обаче не успее да осигури достатъчно гласове за новата коалиция, това съществено ще подкопае политическото й влияние в партията и ще хвърли ГСДП в още по-дълбока криза. Налес, разделена със съпруга си и майка на малка дъщеря, ще бъде първата жена, която оглавява ГСДП в 154-годишната й история. Номинирането й идва 18 години след като редовните политически съперници на ГСДП, консерваторите християндемократи, избраха първата си жена лидер, Ангела Меркел. Бивш лидер на младежката организация на социалдемократите, Налес още повече консолидира властта си в партията през 2009 г., когато бе избрана за неин генерален секретар - стъпка, която навремето някои анализатори изтълкуваха като уклон на партията наляво. В последно време обаче Налес взе курс към центъра на германския политически живот. ГСДП смята, че тя е била един от по-успешните й представители в последната коалиция с Меркел, започнала през 2013 г. Като министър на труда и социалните въпроси Налес прокара куп инициативи на ГСДП, сред които въвеждането на минимална заплата и допълнителни пенсии, включително за оцелели от Холокоста. Следващото стъпало по партийната стълбица тя изкачи през септември миналата година, когато стана председател на парламентарната група на ГСДП като част от усилията на партията да прегрупира силите си, след като изборният й резултат се срина до скромните 20.5 процента - най-ниското равнище от основаването на съвременна Германия. Сега обаче, в условията на дефицит на лидери, Налес може би е един от последните шансове за спасяване на ГСДП. /БТА", "date": "2018.02.14", "title": "\"Канцлер или домакиня\": Коя е Андреа Налес, вероятният наследник на Шулц"}
{"url": "https://www.dnevnik.bg/sviat/2018/02/14/3129936_ungariia_planira_tejki_ogranicheniia_za/", "text": "                        25% такса върху чуждестранното финансиране и предварително одобрение на дейността им от вътрешното министерство - това предвижда новият унгарски закон, насочен срещу организации, за които правителството смята, че подкрепят миграцията. Унгарското правителство обяви, че е внесло в парламента проектозакона си срещу финансираните от американския милиардер Джордж Сорос неправителствени организации, предаде агенция \"Франс прес\". В текста се предвижда такса от 25% върху чуждестранното финансиране на НПО-та, които \"спонсорират, организират или подкрепят\" миграцията. Кампаниите, защитата, набирането на доброволци и разпространяването на информационни брошури ще трябва да бъдат одобрени от министъра на вътрешните работи, които може да ги забрани, ако ги сметне за \"заплаха за националната сигурност\". Предвижда се и забрана за влизане в Унгария на чужденци, заподозрени в улесняване на влизането в страната на кандидати за убежище, както и възможността да се забрани на унгарци да отиват в близост до граничните зони. В проектозакона се въвежда задължителна проверка на НПО-тата от службите за сигурност преди да им се разреши да работят в страната. Тази част от текста се нуждае от две трети мнозинство за одобряване в парламента. Според анализатори по тази причина текстът едва ли ще се разгледа преди парламентарните избори на 8 април, на които премиерът Виктор Орбан ще се яви за трети мандат. Проектозаконът е поименно насочен срещу милиардера от унгарски произход Джордж Сорос, когото Орбан обвинява, че организира \"масова имиграция\" в ЕС. Миналата година Европейската комисия обяви, че ще изправи Будапеща пред европейския съд заради законите за неправителствените организации и заради натиска върху Централноевроепесйкия университет, основан от Сорос.", "date": "2018.02.14", "title": "Унгария планира тежки ограничения за неправителствените организации"}
{"url": "https://www.dnevnik.bg/sport/2018/02/14/3129837_video_voleibolut_otpravi_pogled_s_nadejda_za_miasto_v/", "text": "В Пьонгчанг се проведе демонстративен мач по снежен волейбол. Ниските температури и ветровитите условия не притесниха състезателите, които бяха разделени по трима в отбор. В демонстрацията се включиха бивши и настоящи волейболисти от Бразилия, Сърбия, Китай, Южна Корея и Австрия. Най-известното име беше това на бразилската легенда Жиба, който стана олимпийски шампион в Атина през 2004 г. Срещата беше организирана от международната и европейската федерация по волейбол. Те се надяват, че снежният волейбол постепенно ще добие повече популярност и ще бъде включен в програмата на зимните олимпийски игри в бъдеще. \"Показахме на света, че е възможно. Независимо дали ти е малко студено или топло, можеш да играеш волейбол навсякъде\", заяви бразилецът Емануел Рего, който спечели златен медал в плажния волейбол на игрите в Атина през 2004 г.", "date": "2018.02.14", "title": "Видео: Волейболът отправи поглед с надежда за място в зимните олимпийски игри"}
{"url": "https://www.dnevnik.bg/citat_na_deniia/2018/02/14/3129941_citat_na_denia_da_napravim_sega_naroden_sud_da_vidiat/", "text": "Това заяви министър-председателят Бойко Борисов в интервю за Би Ти Ви. Борисов коментира вчерашното обръщение на БСП по повод \"Луковмарш\",  в което се казва, че Народният съд от 1945 г. \"едно необходимо и неизбежно военновременно правосъдие\" . Изречението по-късно е премахнато от текста на обръщението на сайта на социалистите. По думите му изказването на левицата за Народния съд не е хубаво за хората с избити роднини. \"Не е хубаво да говориш за хилядите българи убити. Не е хубаво и партизаните, убивани от фашистите, и това не е хубаво\", смята премиерът.", "date": "2018.02.14", "title": "Цитат на деня: Да направим сега Народен съд, да видят дали е правилно"}
{"url": "https://www.dnevnik.bg/politika/2018/02/14/3129943_borisov_vsichki_znaiat_koi_e_realniiat_sobstvenik_na/", "text": "Министър-председателят Бойко Борисов обяви, че всички са наясно кой е собственикът на концесионера на ски зона \"Банско\" - \"Юлен\" АД, и посочи Цеко Минев, един от собствениците на Първа инвестиционна банка. \"Всички знаят, нищо че го крият и ако ме питаш - за Цеко Минев става въпрос, сега, да не ме съдят утре, защото сигурно има някакъв друг формален собственик, но омразата между Цеко Минев и \"Зелените\" поражда всичко това, което се случва в момента\", заяви Борисов пред Би Ти Ви на въпрос кой е реалният собственик на \"Юлен\". \"Според мене, собственикът да излезе, да се разкрие, да си сложи картите на масата и да приключим с това\", призова Борисов и уточни, че \"след като Цеко Минев движи всичко на Банско най-вероятно той е, ако не собственика, достатъчно близък до собственика\". Той отговори отрицателно на въпрос дали държавата стои зад собственика на \"Юлен\". След като в края на миналата година правителството одобри промени в плана за управление на Националния парк \"Пирин\", които  разширяват възможностите за застрояване в планината , протестиращи природозащитници се обърнаха към различни институции с въпроса кой е реалният собственик на концесионера на ски зоната на Банско - \"Юлен\" АД. Поводът бе  изявление от 5 януари 2018 г. на представител на \"Юлен\"  в интервю по \"Нова телевизия\", че кипърският гражданин Георгиус Георгиу е само номинален собственик на концесионера, но всички компетентни държавни институции знаят кой е реалният собственик. \"Зелените\" не могат да се оплачат  Попитан за евентуална оставка на вицепремиера Валери Симеонов (\"Обединени патриоти\") заради нападките му срещу  евродепутата от групата на Зелените Ска Келер , Борисов заяви, че лично му е казал, че \" може да имаш право за много неща, но такъв език не приемам\". Той добави, че затова и Министерският съвет се е разграничил от изявленията на вицепремиера. Борисов е на мнение, че \"Зелените\" в България не могат да се оплачат и отново посочи, че гарантира, че в Пирин нямало да се строи нищо извън втори лифт и съпътстващите го спортни съоръжения. На въпрос за отношенията му с президента Румен Радев министър-председателят отговори, че \"моите са добри\" и винаги се е отнасял с уважение, но не му ставало приятно, когато съветниците му го наричали кукловод във връзка с  Истанбулската конвенция . Иво Христов бил Сивия кардинал на президента \"Там има един човек, който пише и е Сивия кардинал, защото когато си говорим с президента Радев, аз от години общувам с него и той е един прекрасен човек\", каза Борисов. На въпрос кой пише речите на президента отговори: \"Един медиен човек там, който го помня още от Би Би Ти, още от телевизията на Пеевски го помня (...) Кой беше изпълнителен директор на Би Би Ти, не помниш ли – Иво Христов.\" Началникът на кабинета на държавния глава  Иво Христов  през 2003 г. бе изпълнителен директор на телевизия Би Би Ти на Петър Манджуков. През 2009 г. Ирена Кръстева купи телевизията от Манджуков, след като  Комисията за защита на конкуренцията (КЗК) разреши концентрация между предприятия  чрез придобиване на едноличен контрол от \"Нова българска медийна група холдинг\" ЕАД (ръководена от самата Кръстева) върху собственика на Би Би Ти - \"Балкан Българска телевизия\" ЕАД. По-късно на честотите на Би Би Ти се излъчваше Нюз7. Самият Иво Христов по-късно заяви, че Борисов бърка или лъже, говорейки за връзката на Пеевски с Би Би Ти. \"Тук има много колеги, които могат да изобличат тази манипулация, включително собствената му ПР-съветничка, в онези години репортер в телевизията\", написа той в профила си във \"Фейсбук\". Борбата с корупцията не е само усещане Борбата с корупцията не е само усещане, заяви още Борисов на въпрос дали е инструктирал всичките си министри да казват, че  корупцията е усещане . Добави, че корупция има навсякъде по света, а като пример за ефективни действия посочи с  ареста на кмета на Септември . На реплика на водещия за осъдените по високите етажи на властта премиерът препрати въпроса към съдебната власт: \"Това като се срещнете с другата независима институция, тогава тази тема може да се разглежда\". По думите му с въвеждането на  електронното управление , хората рязко ще усетят подобрение и в тази насока, защото и бюрокрацията ще бъде намалена. За магистралите и празниците В коментар за протестите на жители на Видинско с искане за магистрала, Бойко Борисов каза, че се радва, че е дошло времето за такава позиция. \"Допреди една година беше: Асфалт не се яде, сега казаха - искаме магистрали\". Ба въпрос кой празник празнува днес - на любовта или на виното, премиерът шеговито отвърна: \"Аз много обичам Мадрид и Париж и в 21:45 ще ги посетя като гледам ПСЖ - Реал Мадрид, така че отсега съм на тръни\". След това пожела всеки да празнува, каквото иска.", "date": "2018.02.14", "title": "Борисов: Всички знаят кой е реалният собственик на \"Юлен\" (допълнена)"}
{"url": "https://www.dnevnik.bg/sport/2018/02/14/3129938_germaniia_uvelichi_avansa_si_pred_holandiia_i_sasht_v/", "text": "Германия увеличи аванса си пред Холандия и САЩ в класирането по медали в Пьонгчанг 2018. Петият състезателен ден на зимните олимпийски игри донесе два златни медала за бундестима. Холандия и САЩ взеха по един. Трите страни спечелиха всички златни отличия, които бяха раздадени днес. Носителят на Световната купа в северната комбинация  Ерик Френцел защити олимпийската си титла  в десетте километра бягане със скокове от малка шанца. Германецът грабна четвъртия си медал от олимпийски игри. Освен двете индивидуални титли той има две отличия в отборната надпревара - сребро от Сочи 2014 и бронз от Ванкувър 2010. Френцел стана едва третият състезател, който защитава олимпийската си титла в северната комбинация. Досега това бяха правили норвежецът Йохан Грьотумсбратен (Лейк Плесид 1932 и Гармиш-Партенкирхен 1936) и германецът Улрих Вехлинг (Сапоро 1972, Инсбрук 1976 и Лейк Плесид 1980), който е единственият с три индивидуални златни медала. Напълно очаквано златният медал в спускането с шейни по двойки също отиде при Германия. Състезанието беше спечелено от Тобиас Вендел и Тобиас Арлт, които защитиха титлата си от Сочи 2014. Германската доминация в дисциплината беше допълнена от бронзовия медал на световните шампиони в двойките Тони Егерт и Саша Бенекен. Среброто остана за австрийския тандем Гьорг Фишлер и Петер Пенц. Германия има седем златни, два сребърни и три бронзови медала. Холандия е на второ място с пет олимпийски титли и общо 11 отличия. Днес холандците прибавиха още едно злато в бързото пързаляне с кънки. Йориен Тер Морс спечели спринта на 1000 метра с нов олимпийски рекорд, а среброто и бронза отидоха при японките Нао Кодаира и Михо Такагачи. От началото на игрите се проведоха пет състезания в бързото пързаляне с кънки и петте бяха спечелени от холандци. Легендарният Свен Крамер грабна златото на 5000 метра с нов олимпийски рекорд, Шелд Нуйс и Ирен Вюст триумфираха на 1500 метра, а Карлийн Ахтереекте - на 3000 метра. Голямата звезда на сноуборда  Шон Уайт донесе четвърти златен медал за САЩ  в Пьонгчанг и общо стотен за американците от зимните олимпийски игри. 31-годишният състезател влезе в историята с трета олимпийска титла в халфпайпа. Японецът Аюми Хирано завърши втори, а австралиецът Скоти Джеймс допълни почетната стълбичка. Американците имат седем отличия, от които един сребърен и два бронзови. Норвегия е на четвърто място в класирането по медали с три златни, пет сребърни и три бронзови. Канада също има три олимпийски титли при общо десет отличия. Франция, Австрия и Швеция с по два златни медала и Италия и домакините от Южна Корея с по един допълват топ 10. Япония се придвижи до 11-о място, след като днес спечели четири отличия и вече има общо четири сребърни и три бронзови медала.", "date": "2018.02.14", "title": "Германия увеличи аванса си пред Холандия и САЩ в класирането по медали в Пьонгчанг"}
{"url": "https://www.dnevnik.bg/bulgaria/2018/02/14/3129951_ivo_hristov_borisov_burka_ili_luje_che_sum_rabotil_v/", "text": "Началникът на кабинета на президента Румен Радев - Иво Христов, опроверга твърденията на премиера Бойко Борисов, че е работел в телевизия на Делян Пеевски. По-рано днес, говорейки пред Би Ти Ви за Сивия кардинал в кабинета на държавния глава, Борисов назова Иво Христов и каза,  че го помни \"още от телевизията на Пеевски\" Би Би Ти . \"Премиерът Борисов бърка или лъже\", отговори Иво Христов в профила си във \"Фейсбуик\" след интервюто на министър-председателя. Той уточнява, че е бил директор в Би Би Ти в периода от март 2003 до март 2004 г., когато собственик на телевизията е Петър Манджуков, \"а не г-н Пеевски, както внушава г-н Борисов\". \"Много години след моето напускане телевизията бе продадена. Тук има много колеги, които могат да изобличат тази манипулация, включително собствената му ПР-съветничка, в онези години репортер в телевизията (Севдалина Арнаудова - бел.ред.)\", казва Христов.", "date": "2018.02.14", "title": "Иво Христов: Борисов бърка или лъже, че съм работил в телевизия на Пеевски"}
{"url": "https://www.dnevnik.bg/photos/2018/02/14/3129795_fotogaleriia_svetovnite_snimki_na_denia_-_14_fevruari/", "text": "Младоженци по време на сватбената им фотосесия пред Уестминстър, Лондон, Великобритания.", "date": "2018.02.14", "title": "Фотогалерия: Световните снимки на деня - 14 февруари 2018 г."}
{"url": "https://www.dnevnik.bg/sport/2018/02/14/3129954_gatuzo_po-veroiatno_e_ludogorec_da_podceni_milan/", "text": "Старши треньорът на \"Милан\" Дженаро Гатузо изключи вероятността неговият отбор да подцени \"Лудогорец\". Бившият защитник даде пресконференция на българска земя преди гостуването на седемкратния европейски шампион в Разград в четвъртък. Двата отбора се срещат в първи двубой от 1/16-финалите на Лига Европа. По-рано днес  старши треньорът на \"Лудогорец\" Димитър Димитров заяви , че с малко късмет българският шампион може да премине в следващата фаза. На своята пресконференция той изрази надежда, че \"Милан\" ще подцени тима от Разград. \"В последните шест години те имат по-голям опит. Притежават отлични футболисти с много добра техника като Джоди Лукоки, Върджил Мисиджан и Марселиньо. Чух треньорът на \"Лудогорец\" да казва, че се надява ние да ги подценим, но няма основание това да се случи и ще играем с всички сили\", заяви Гатузо. Той неколкократно изтъкна факта, че \"Лудогорец\" има по-голям опит в евротурнирите в последните години. \"Те са по-опитният от двата. Не ние можем да ги подценяваме, а по-скоро може да се случи обратното - те да ни подценят предвид по-големия опит, който притежават.\" \"Подхождаме с много голямо уважение към \"Лудогорец\". През последните шест години той доминира в българския футбол и играе много добре. Докато разучавах отбора, видях, че умее да се трансформира - играе по един начин в българското първенство и по съвсем друг в европейските мачове, и това му носи доста успехи\", каза още италианецът. Той сподели, че очаква много труден мач. \"Виждаме с какви отбори е играл \"Лудогорец\" в последните години. И на \"Реал\", и на \"Лацио\", и на \"Ливърпул\" им беше много трудно в гостуванията на \"Лудогорец\". Това показва колко силен отбора е. Имат отлични футболист, играят много бързо и създаваt проблеми на всеки, който гостува тук\", продължи Гатузо. Италианецът изрази увереност, че \"Милан\" може да спечели мача. По думите му отборът се намира в много добра форма и не се вижда умора във футболистите. \"Убеден съм, че ще се представят добре\", каза Гатузо. \"Работихме много през последните два месеца. Подобрихме играта си изключително много. В класирането не сме на нужното ниво, но този отбор знае какво иска да постигне и как да го направи. Резултатите са плод на много усилена работа.\" Гатузо заяви още, че отборът не мисли за това, че трофеят в Лига Европа осигурява място в Шампионската лига. \"Абсурдно е да се правят сметки в Европа. Там играят само силни отбори и всеки иска да спечели. Целта ни е да преминем в следващия кръг. Гледаме мач за мач и кръг за кръг. \"Милан\" е клуб с голяма история. Фланелката на \"Милан\" тежи много и ни задължава да защитаваме престижа, който нашият клуб има\", завърши 40-годишният италианец.", "date": "2018.02.14", "title": "Гатузо: По-вероятно е \"Лудогорец\" да подцени \"Милан\""}
{"url": "https://www.dnevnik.bg/sviat/2018/02/14/3129965_strelec_otkri_ogun_v_uchilishte_v_sasht_ima_jertvi/", "text": "Стрелец откри огън в гимназия в Паркланд, на около 70 км от Маями, Флорида, като уби няколко души и принуди стотици ученици да побегнат от училището, съобщава Ройтерс. Нападението е извършено малко преди края на учебния ден. Стрелецът е задържан и е отведен в ареста, съобщи говорител на местната полиция, цитиран от Ройтерс. \"Много хора загинаха\", съобщи сенаторът от Флорида Бил Нелсън пред MSNBC. Засега липсва точна информация за броя жертви и ранени. От гимназията съобщават за много пострадали, а според местни местни медии става дума за най-малко 20 ранени.. Би Би Си съобщава, че на мястото има и служители на ФБР, които да подпомогнат местната полиция.", "date": "2018.02.14", "title": "Стрелец откри огън в училище в САЩ, има жертви (обновена)"}
{"url": "https://www.dnevnik.bg/sport/2018/02/14/3129966_s_kusni_golove_real_oburna_psj_v_shou_na_bernabeu/", "text": "Носителят на трофея \"Реал\" (Мадрид) победи \"Пари сен жермен\" с 3:1 в първия мач от най-големия сблъсък в осминафиналите на Шампионската лига. Парижани поведоха на \"Сантяго Бернабеу\" с гол на Адриен Рабио, но домакините изравниха в края на първото полувреме след точно изпълнена дузпа от Кристиано Роналдо. Белите обърнаха резултата с втори гол на Роналдо в 83-ата минута, а три по-късно Марсело отбеляза трето попадение и даде солиден аванс на своя отбор преди реванша във Франция. Първото полувреме изобилстваше от интересни ситуации пред двете врати. Мачът започна с натиск на \"Реал\". Домакините заложиха на агресивна преса в половината на съперника, а ПСЖ действаше доста плахо в първите десетина минути. В третата минута Роналдо беше изведен по чудесен начин от Иско, но стреля покрай вратата. След това се стигна до няколко корнера пред вратата на парижани, които създадоха напрежение в наказателното поле. Отбраната на гостите все пак се справи. Постепенно играта се изравни и ПСЖ започна да поглежда доста по-опасно към вратата на \"Реал\". Неймар беше изведен на скорост по левия фланг и центрира към Единсон Кавани, но Рафаел Варан се намеси решително и предотврати почти сигурен гол. \"Реал\" изпитваше много трудности в дясната част на своята защита, където заради наказание на титуляра Дани Карвахал трябваше да действа централният защитник Начо Фернандес. ПСЖ се възползваше от това и често атакуваше през тази зона чрез Неймар. В 27-ата минута бразилецът се разходи между няколко бранители на \"Реал\", но след това се подхлъзна и загуби топката. Секунди по-късно се стигна до огромен пропуск на Роналдо. Петкратният носител на \"Златната топка\" получи страхотно извеждащо подаване от Марсело, но стреля право в главата на вратаря Алфонс Ареола. В 32-ата минута Серхио Рамос се извиси в наказателното поле след центриране от корнер, но неговият удар с глава беше спасен от Ареола. В следващата атака гостите откриха резултата. Килиан Мбапе проби по десния фланг и центрира към Кавани, който пропусна за Неймар. Фернандес успя да попречи на бразилеца да отбележи, като отклони топката. Тя обаче попадна в Адриен Рабио, който беше оставен абсолютно сам от полузащитниците на \"Реал\". Французинът овладя спокойно и изпрати топката под гредата. \"Реал\" можеше веднага да изравни, но Роналдо направи още един сериозен пропуск. Той успя да отнеме топката на десния край на наказателното поле, влезе навътре и отправи силен удар с левия крак, който обаче премина високо над врата. В ответната атака ПСЖ беше близо до втори гол след груба грешка в отбраната на \"Реал\". Кавани беше изпуснат в наказателното поле, но се забави с изстрела и беше блокиран от защитник в бяло. На другата врата Роналдо отново имаше шанс за стреля от добра позиция, но след рикошет топката излезе в корнер. В 41-ата минута Карим Бензема отправи хубав изстрел с левия крак от движение, но Ареола направи страхотно спасяване с една ръка. \"Реал\" все пак поведе секунди по-късно, след като Джовани Ло Селсо направи много глупава дузпа. Тони Кроос нахлу в наказателното поле в близост до аутлинията. Ло Солсо го хвана с ръка за рамото и германският защитник веднага използва случая да се строполи на земята. Главният съдия Джанлука Роки посочи бялата точка, а Роналдо реализира дузпата с безкомпромисно изпълнение. Второто полувреме започна с натиск на \"Реал\", но първата опасна ситуация беше пред вратата на домакините. Мбапе получи топката вдясно и стреля по диагонала, но Кейлор Навас спаси. В 54-ата минута и Рабио получи шанс да шутира от добра позиция, но топката се отби в ръката на Рамос. Играчите на ПСЖ претендираха за дузпа, но такава не беше отсъдена. Последваха тактически рокади в двата отбора. Гарет Бейл се появи на мястото на Бензема и Роналдо застана на върха на атаката. Десният бек Тома Мюние смени Кавани в състава на ПСЖ, което даде възможност на Дани Алвеш да заиграе в по-предни позиции. Парижани бяха по-добрият отбор в следващите минути и няколко пъти създадоха напрежение пред вратата на Навас. В 76-ата минута Юри Берчиче доста отлично центриране от левия фланг към вратарското поле, но двама футболисти на ПСЖ не успя да стигнат до топката. Зидан потърси промяна и пусна в игра Лукас Васкес и Марко Асенсио вместо Каземиро и Иско. Това даде резултат и \"Реал\" заигра много по-агресивно в атака. След няколко интересни ситуации пред вратата на ПСЖ \"Реал\" стигна до втори гол с доза късмет. В 83-ата минута Асенсио нахлу отляво и опита центриране по земята във вратарското поле. Ареола отби топката, но Роналдо беше на точното място и успя да я изпрати в мрежата с коляно - 2:1. Три минути по-късно мадридчани нанесоха още един удар, а Асенсио отново беше в основната. Испанският халф се измъкна отляво и върна топката към Марсело, който с първото си докосване не остави шансове на Ареола - 3:1. До края на мача ПСЖ можеше да намали резултата и да си осигури по-добри позиции преди реванша в Париж, но Навас спаси удар на Мбапе от малък ъгъл. В последната секунда на мача и Неймар пропусна добра възможност за втори гол.", "date": "2018.02.14", "title": "С късни голове \"Реал\" обърна ПСЖ в шоу на \"Бернабеу\""}
