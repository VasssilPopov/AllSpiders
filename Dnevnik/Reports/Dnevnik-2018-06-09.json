{"url": "https://www.dnevnik.bg/sport/2018/06/09/3197638_chetiri_sekundi_razdeliat_ojie_i_tieri_nyovil_predi/", "text": "Световният шампион във WRC Себастиен Ожие води със само четири секунди пред Тиери Ньовил след 16 етапа в рали \"Сардиния\", седми кръг за сезона. Френският пилот на \"Форд\" започна деня с близо 19 секунди пред най-големия си съперник, но седемте скоростни отсечки в събота доведоха до връщане на интригата. Ньовил със своя \"Хюндай\" i20 спечели три от етапите с най-голяма дължина, което му помогна да спечели време спрямо Ожие. Французинът триумфира в две от отсечките, а пилотите на \"Тойота\" От Танак и Есапека Лапи спечелиха по един етап. \"Ще бъде много оспорвано и аз съм истински ядосан. Следобяд натисках, защото в последния етап сутринта карах лошо и изгубих много време от Тиери. Той ми навакса всичко в един етап\", каза Ожие. Той заяви, че ще се бори в последния ден и вярва, че може да грабне победата в ралито. При първото преминаване на \"Монте Лерно\" в 12-ия етап (28.89 км дължина) Ньовил спечели 14 секунди на Ожие, а при второто преминаване ги разделяха само четири десети от секундата. Най-голямото време, което световният шампион спечели срещу Ньовил през деня беше около четири секунди в 13-ия етап. След доброто каране на белгиеца той ще започне последния ден с пасив от само 3.9 секунди. \"Знаехме, че трябва да рискуваме и да караме на ръба през целия ден. Планът сработи и успяхме да поставим Себ под напрежение. Шансовете ни остават и за утре, вярвам че ще бъде много интензивен ден\", каза Ньовил. Зад Ожие и Ньовил е Есапека Лапи, който изостава с 54 секунди. Подиумът за финландеца изглежда сигурен, след като четвъртият Хейдън Падън (\"Хюндай\") е на 1.07 минути назад. Топ 10 в ралито допълват Мадс Остберг и Крейг Брийн (\"Ситроен\"), Ян Копецки (\"Шкода\"), Яри-Мати Латвала и Танак (\"Тойота\"), както и Мартин Прокоп с \"Форд\". В неделя пилотите ще изминат само четири специални етапа с обща дължина 42.04 километра. По два пъти ще бъдат преодоляни отсечките Кала Флумини и Сасари-Арджентиера.", "date": "2018.06.09", "title": "Четири секунди разделят Ожие и Тиери Ньовил преди последния ден в рали \"Сардиния\""}
{"url": "https://www.dnevnik.bg/sviat/2018/06/09/3197527_putin_se_nadiava_otnosheniiata_mejdu_rusiia_i_sasht_da/", "text": "Руският президент Владимир Путин каза, че се надява отношенията на Москва с Вашингтон да се подобрят, но добави, че топката е в полето на САЩ, съобщиха \"Ройтерс\" и ТАСС. В интервю за телевизия \"Россия-1\" Путин каза, че президентът Доналд Тръмп изпълнява обещанията, които е дал по време на предизборната си кампания, и че едно от тях е било да подобри руско-американските отношения. \"Надявам се, че и това ще стане, във всеки случай ние сме готови, топката според мен е в полето на американците, в американската част от игрището\", подчерта Путин. Той заяви, че Москва \"е готова да развива и задълбочава, да нормализира отношенията си със САЩ\" и добави, че \"инструментите може да са различни - включително лични срещи (на лидерите)\". Междувременно говорителят му Дмитрий Песков потвърди, че като възможно място за среща е обсъждана Виена. Темата е коментирана между Путин и австрийския канцлер Себастиан Курц при посещението на руския държавен глава в Австрия. Вчера  а мериканският президент заяви , че Русия би трябвало да участва в срещите на върха лидерите на т. нар. Голяма седморка на икономически най-развитите държави.", "date": "2018.06.09", "title": "Путин се надява отношенията между Русия и САЩ да се подобрят"}
{"url": "https://www.dnevnik.bg/sport/2018/06/09/3197485_gjundogan_poluchi_osvirkvaniia_ot_fenovete_v_germaniia/", "text": "Германският национал Илкай Гюндоган получи враждебно посрещане от феновете на тима в контролата със Саудитска Арабия.  Бундестима победи с 2:1 , но халфът беше освиркан от трибуните на \"БайАрена\" в Леверкузен заради снимката си с турския президент Реджеп Ердоган преди месец. Гюндоган се появи на терена в 57-ата минута, заменяйки Марко Ройс, но още с влизането си на игрището получи освирквания. Те не спряха до края на мача. В средата на май Гюндан и Месут Йозил се срещнаха с турския държавен глава  в посолството на Турция в Лондон. Тогава халфът на \"Манчестър сити\" подари фланелка на Ердоган\" с надпис \"С огромно уважение към моя президент\". Двамата играчи са от турски произход, но са родени в Гелзенкирхен и никога не са играли дори за юношеските формации на Турция. Действията им преди месец бяха осъдени от Германския футболен съюз (DFB) и заради тях беше свикана специална среща. Въпреки това Гюндоган и Йозил попаднаха сред 23-ата избраници на Йоахим Льов за световното първенство в Русия. Йозил не игра срещу Саудитска Арабия заради лека контузия. \"Гюндоган е част от националния отбор на Германия и тези освирквания не помагат. Какво толкова е сторил? Важното за мен е, че игра добре. Освен това той вече каза, че е верен на немските ценности\", коментира след мача Льов.", "date": "2018.06.09", "title": "Гюндоган получи освирквания от феновете в Германия за снимката с Ердоган"}
{"url": "https://www.dnevnik.bg/biznes/2018/06/09/3197535_zemedelskoto_ministerstvo_shte_predloji_promiana_v/", "text": "Министерството на земеделието подготвя промяна в Закона за собствеността и ползването на земеделските земи, обнародвани в \"Държавен вестник\" на 22 май. Това съобщи пред БНР ресорният министър Румен Порожанов. Спорният текст изисква от земеделските производители до 22 юни да подадат декларации в общинските служби по земеделие, че сключените от тях договори за наем или аренда на земеделска земя съответстват на законодателството. \"Тези добавки в парламента за регистриране на нотариални заверки на договорите с отдаване под наем – това е бих казал несериозно. Не мога да кажа, че парламентът е приел несериозно решение, но то е неизпълнимо. Вече съм подготвил писмо до комисията, в контакт съм с председателя на земеделската комисия. Имаме конкретни предложения – първо да се удължи срокът, и второ – да се редуцира обхвата на договорите, които трябва да бъдат допълнително нотариално заверени, а именно само там, където няма собственици,\" каза Порожанов в отговор на въпрос на БНР. Срещу разпоредбата вече реагира Националната асоциация на зърнопроизводителите. В становище, разпространено по-рано тази седмица членовете й обявиха протестна готовност, ако проблемът не намери решение. Според тях е \"недопустимо утежняването на широката маса добросъвестни ползватели, явяващи се и изрядни страни по двустранни правни сделки\". Зърнопроизводителите предупреждават, че може да настъпи хаос в поземлените отношения преди началото на стопанската 2018-2019 г. ", "date": "2018.06.09", "title": "Земеделското министерство ще предложи промяна в закон, влязъл в сила на 22 май"}
{"url": "https://www.dnevnik.bg/sport/2018/06/09/3197537_salah_otkazva_da_prosti_na_serhio_ramos_za_kontuziiata/", "text": "Звездата на \"Ливърпул\" и Египет Мохамед Салах говори за пръв път за  загубения финал в Шампионската лига срещу \"Реал\" (Мадрид) . Нападателят, който беше основната надежда на мърсисайдци за шеста европейска купа в историята на клуба, напусна с контузия още в 30-ата минута. Травмата му беше причинена от сблъсък с капитана на \"Реал\" Серхио Рамос. \"Когато паднах на земята, изпитах комбинация от физическа болка, притеснение, ярост и тъга. За момент помислих, че няма да играя на световното и това ме смаза. Затова се разплаках\", каза Салах пред \"Марка\". Той разкри, че е получил съобщение от  Серхио Рамос , в което испанецът му се е извинил. Според Салах обаче това не намалява вината на защитника. \"Да, получих съобщение, но това не означава, че съм му простил\", добави Салах. Нападателят на Египет обясни, че се е запознал с всички изказвания на Рамос след мача. Тогава капитанът на \"Реал\" каза, че Салах е можел да продължи мача при обезболяваща инжекция. \"Добре е, че човекът, който ме разплака, сега ме разсмива. Може ли да ми каже дали ще играя и на световното\", иронично попита Салах. Той добави, че се чувства добре и ще играе още в първия мач на световното. Според Салах шансовете на Египет да прескочи груповата фаза са големи. Тимът е в една група заедно с домакина Русия, Уругвай и Саудитска Арабия.", "date": "2018.06.09", "title": "Салах отказва да прости на Серхио Рамос за контузията във финала на Шампионската лига"}
{"url": "https://www.dnevnik.bg/razvlechenie/2018/06/09/3197175_video_samolet_v_pensiia_se_preobrazi_v_krasiv_severen/", "text": "Стар пътнически самолет \"Еърбъс\" се преобрази в красив северен воин Не без таланта, вдъхновението и труда на артистите от колектива Urban Creatures, които изпращат подобаващо в пенсия един самолет на летище София. Заради този необичаен проект графити художникът Бозко прекарва над 500 часа в рисуване на летището, с над 1000 флакона спрейове и помощта на екип от 20 души.  Започват работа по идеята още през лятото на 2017 г. \"Винаги ни е било мечта да изрисуваме самолет, защото самолетите са неразделна част от бетонния декор на района, в който ние живеем и работим – район Подуяне в София. Толкова сме свикнали с тяхното присъствие, че дори сме изградили навика докато говорим неусетно да повишаваме и понижаваме гласа си, когато те преминават над главите ни,\" обяснява Ясен Гешев, инициатор на проекта и съосновател на Urban Creatures.  Гешев разказва още, че реализацията на проекта е била сериозно предизвикателство - денонощна работа в условия на 40 градусова жега, вятър и гръмотевични бури върху бетона на летище София. \"Но всички трудности са без значение, когато изпиташ удоволствието да видиш как една твоя мисъл се материализира.\"  В работата се включват още графити артиста Y2, режисьорът Иван Москов заедно с \"Beardfrost студио\", музикантът Иван Шопов и фотографът Владимир Груев. \"Много е странно чувството да вложиш толкова много усилия в творба, която ще бъде унищожена. Целият този труд е своеобразно жертвоприношение, също като при погребението на знатен войн,\" казва графити артистът Bozko. Проектът се казва \"Nordic Warrior\", защото инстинктивно разпознават самолета като северен воин, завъшващ живота си, изпълнил достойно дълга си. В момента самолетът се намира в защитена зона на летището и няма достъп до него. Засега не е ясно дали ще бъде унищожен или ще се използва за обучения, каза за \"Дневник\" Гешев.", "date": "2018.06.09", "title": "Видео: Самолет в пенсия се преобрази в красив северен воин"}
{"url": "https://www.dnevnik.bg/v_pamet/2018/06/09/3197539_purvoto_momiche_na_bond_pochina_na_90_g/", "text": "Актрисата Юнис Гейсън, изиграла ролята на първото момиче на Джеймс Бонд, почина на 90 години, съобщи Би Би Си. През 1962 г. тя участва в \"Доктор Но\" - първия филм от британската шпионска поредица, където партнира с Шон Конъри, първият изпълнител на ролята на Бонд. Първообразът на \"момичето на Бонд\" идва от книгите и разказите на Иън Флеминг. В тях винаги присъстват жени, които притежават множество качества в едно и обикновено са на една и съща възраст - между 20 и 25 години. Сред момичетата на Бонд в годините са Урсула Андерс, Софи Марсо, Моника Белучи, Хали Бери, Ким Бейсингър и много други красавици. Вижте сцена от филма \"Доктор Но\", заснет преди 56 години. ", "date": "2018.06.09", "title": "Първото момиче на Бонд почина на 90 г."}
{"url": "https://www.dnevnik.bg/politika/2018/06/09/3197543_snimka_na_denia_cvetanov_na_praznika_na/", "text": "Председателят на ПГ на ГЕРБ и заместник-председател на партията Цветан Цветанов присъства на празника на горнооряховския суджук, съобщи пресцентърът на ГЕРБ.", "date": "2018.06.09", "title": "Снимка на деня: Цветанов на празника на горнооряховския суджук"}
{"url": "https://www.dnevnik.bg/photos/2018/06/09/3197508_fotogaleriia_turjestvo_za_stomaha_na_jenskiia_pazar/", "text": "За втори път списание \"Бакхус\" организира StrEAT Fest днес и утре на Женския пазар.", "date": "2018.06.09", "title": "Фотогалерия: Тържество за стомаха на Женския пазар"}
{"url": "https://www.dnevnik.bg/sport/2018/06/09/3197538_simona_halep_prechupi_sloun_stivuns_i_grabna_purva/", "text": "Симона Халеп направи невероятен обрат срещу Слоун Стивънс и грабна титлата в  женския финал на \"Ролан Гарос\" . Световната №1 се справи в много трудна ситуация, но пречупи американката с 3:6, 6:4, 6:1 след 2.04 часа с шампионката от US Open. След два загубени финала в Париж (2014 г. от Мария Шарапова и  2017 г. от Йелена Остапенко ), румънката триумфира с купата \"Сузане Ленглен\". Титлата е първа за Халеп от големия шлем, като освен двете загуби на \"Ролан Гарос\", тя имаше поражение и във финала в Australian Open в началото на годината. Румънката печели титлата в 32-ото си участие в турнири от Големия шлем. В историята само седем тенисистки са се нуждаели от повече турнири, за да спечелят своя първи трофей. Успехът ѝ при дамите идва 10 години след този при девойките, по този начин тя е шестата, която триумфира и в двете възрастови групи. Халеп завърши мача със 75% вкаран първи сервис и спечели 61% от точките. Румънката беше много уверена при мрежата, където спечели осем от десетте точки, тя завърши с 18 уинъра и 26 непредизвикани грешки. При Стивънс победните удари бяха 16, а непредизвиканите грешки 39. \"Невероятно е, това е момент, за който мечтаех толкова много време и още не мога да повярвам. Още откакто започнах да играя тенис исках да взема титла от Големия шлем. Специално е, че първата ми титла идва точно в Париж, на \"Ролан Гарос\", това е специално място за мен\", каза Халеп. Тя обясни, че в последния гейм вече си е дала сметка, че печели и буквално не е можела да диша на корта. \"Дори, когато изоставах с един сет не спирах да вярвам и най-вече да се боря. Казах си, че не трябва да се оставям на негативните емоции и мисля, че това се оказа ключово\", добави румънката. Финалистката Стивънс поздрави Халеп, която я победи и открои класата на румънската тенисистка. \"Последните две седмици бяха изумителни за мен, макар и да не спечелих трофея, който искам не съжалявам за нищо. Поздравления за теб Симона и за твоята първа титла от Шлема, ето че вече сме равни. Никога не е срамно да загубиш от №1 в света\", каза американката. Въпреки загубата Стивънс се изкачва до №4 в световната ранглиста. В момента тя е и първа ракета на САЩ. Стивънс започна много добре мача и впечатли с движението си по корта. Американката беше стабилна при сервис геймовете си, докато Халеп имаше доста по-големи трудности да вземе своето подаване. В четвъртия гейм това се затвърди с пробив, който Стивънс успя да реализира. Този момент се оказа ключов в сета и американката нямаше никакви проблеми да поддържа разликата. Тя затвори първата част след 42 минути с 6:3 и си осигури предимство в мача. Стивънс вкара 71% от първия си сервис и спечели 17 от всичките 22 разигравания при него. При Халеп процентът беше доста по-нисък – 62% вкаран сервис и само 56% на спечелени точки. Шампионката от US Open използва инерцията и влезе ударно във втория сет. Тя започна с пробив, след което го затвърди, за да поведе с 2:0 срещу Халеп. Румънката обаче отговори на свой ред и спечели три поредни гейма. Световната №1 реализира пробив в четвъртия гейм, при това без да даде на Стивънс да реализира точка. След това румънката затвърди пробива си, отново на нула. Румънката реализира още един пробив, с което увеличи серията си от поредни геймове на четири и поведе с два. Без никаква логика обаче тя допусна нов срив, от който Стивънс се възползва много бързо. Десетата в световната ранглиста върна пробива на свой ред, след което го затвърди, изравнявайки резултата – 4:4. Обратът в сета стана факт след нов сервис гейм на сметката на румънката и трети пробив, който тя реализира. Халеп затвори сета с 6:4, след като беше много по-стабилна от съперничката си. Стивънс направи една двойна грешка срещу нула на Халеп. Румънката стабилизира много продаването, след като вкара 80% от първия си сервис и спечели 58% от точките. Основната разликата беше в по-лошото представяне на Стивънс, която вкара 82% първи серивс, но спечели само 43% от точките при него (10 от 23). Драматичният развой на втория сет доведе до много негативни емоции за Стивънс, която изпусна преимуществото си. Халеп не чакаше втора покана и много бързо се възползва. Тя взе третия сет само за 38 минути, като поведе убедително с 5:0. Стивънс успя да отговори само с един гейм на сметката си, но изненада нямаше, като Халеп затвори мача с 6:1.", "date": "2018.06.09", "title": "Симона Халеп пречупи Слоун Стивънс и грабна първа титла от Големия шлем"}
{"url": "https://www.dnevnik.bg/sviat/2018/06/09/3197569_putin_i_poroshenko_sa_govorili_po_telefona_za_razmiana/", "text": "Президентите на Русия и Украйна - Владимир Путин и Петро Порошенко - са разговаряли по телефона днес, а темата е била размяна на задържани лица, се казва в съобщения на двете администрации.  Двамата държавни глави са обсъдили \"хуманитарни въпроси, сред които и размяната на затворници\", посочи пресслужбата на Кремъл. \"Владимир Путин подчерта необходимостта без бавене да бъдат освободени руските журналисти, задържани в Украйна\", се допълва в съобщението. Между тях са сътрудници на агенция РИА Новости - Украйна и главният редактор Кирил Вишински, който е с двойно гражданство и е обвинен от властите в Киев за държавна измяна.  Президентът Петро Порошенко обсъди днес по телефона с руския си колега Владимир Путин освобождаването на украински политически затворници, задържани в Русия, сред които е и кинорежисьорът Олег Сенцов, обяви украинското президентство. През 2015 г. Сенцов е осъден от руски военен съд на 20 г. затвор за организиране на терористична група в Крим, уточнява ТАСС.  \"Петро Порошенко е подчертал колко важно е бързото освобождаване на украинските политически затворници, задържани в Русия и на окупираните територии (термин, който Киев използва, когато говори за анексирания Крим и източната част на Украйна). Украинската страна е изказала готовност да предаде на Москва 23-ма души, съдени за престъпления в Донбас. ", "date": "2018.06.09", "title": "Путин и Порошенко са говорили по телефона за размяна на затворници"}
{"url": "https://www.dnevnik.bg/photos/2018/06/09/3197276_fotogaleriia_trooping_the_colour_za_neino_velichestvo/", "text": "Хиляди се събраха в Лондон днес, за да наблюдават най-зрелищният военен парад за годината, а след това цялото кралско семейство се появи на терасата на Бъкингамския дворец.", "date": "2018.06.09", "title": "Фотогалерия: Trooping the Colour за Нейно Величество"}
{"url": "https://www.dnevnik.bg/sviat/2018/06/09/3197573_afganistanskite_talibani_obiaviha_primirie_za_kraia_na/", "text": "Афганистанските талибани обявиха днес тридневно спиране на огъня по случай отбелязвания в края на седмицата празник Айд ал Фитр, който бележи края на Рамазана. Бунтовническото движение за пръв път предприема такъв ход, отбелязва \"Ройтерс\", цитирана от БТА. Талибаните заявиха обаче, че временното примирие не важи за чуждите сили в страната и операциите срещу тях ще продължат. Казаха също, че ще продължат да се защитават при всяка атака срещу тях. В четвъртък президентът на Афганистан Ашраф Гани обяви временно спиране на огъня с талибаните за края на Рамазана, което не се отнася обаче за други въоръжени групировки като \"Ислямска държава\". Решението на президента бе оповестено, след като на среща на мюсюлмански духовници бе произнесена фетва (решение) срещу самоубийствените атентати и бе препоръчано да се обяви спиране на огъня с талибаните. Гани прие препоръката им и обяви, че спирането на огъня ще продължи до 20 юни. Още не е ясно обаче кога ще влезе в сила талибанското примирие, защото Айд ал Фитр започва, когато се види Луната или на 29-ия, или на 30-ия ден на Рамазана, а в различните части на Афганистан Луната се изгрява по различно време, отбелязва \"Ройтерс\". Ашраф Гани, който бе избран през 2014 г. и преди е обявявал спиране на огъня с талибаните. През август миналата година американският президент Доналд Тръмп обяви по-твърд военен подход в Афганистан, включително увеличаване на въздушните удари, за да бъдат накарани талибаните да седнат на масата за преговори.", "date": "2018.06.09", "title": "Афганистанските талибани обявиха примирие за края на Рамазана"}
{"url": "https://www.dnevnik.bg/sviat/2018/06/09/3197572_trump_si_trugna_dovolen_ot_sreshtata_na_g-7/", "text": "Президентът на САЩ Доналд Тръмп заяви днес, че дебатите на срещата на върха на Г-7 за търговията са били \"изключително продуктивни\", предадоха световните агенции. Тръмп е първият държавен глава, напуснал тридневния форум на седемте най-развити държави в света в канадския курорт Ла Малбе. Държавният глава на САЩ си тръгна предсрочно заради предстоящата си среща в Сингапур със севернокорейския водач Ким Чен-ун. Така обаче той пропуска дискусията за климатичните промени и опазването на околната среда - теми, които неговата администрация пренебрегва.  На заключителната си пресконференция Тръмп каза, цитиран от БТА, че е предложил на партньорите си да бъде създадена зона за свободна търговия на Г-7, без мита, без субсидии и без бариери. Той даде максимална оценка от 10 по скалата от 10 за качеството на отношенията си с другите ръководители от групата, посочвайки най-вече премиера на Канада Джъстин Трюдо, френския президент Еманюел и германския канцлер Ангела Меркел. Налице е \"уникална възможност\" със Северна Корея, заяви още днес Тръмп. Той похвали затворената комунистическа страна, че работи \"много добре\" със Съединените щати. Може би ще разбера \"още на първата минута\" от предстоящата си във вторник среща в Сингапур със севернокорейския лидер Ким Чен-ун дали ще може да бъде постигнато споразумение със Северна Корея, увери Тръмп. Той потвърди, че целта остава закриване на севернокорейската ядрена програма, и изрази задоволство от свършената до момента работа. Президентът на САЩ отново призова за връщане на Русия в Голямата седморка след изключването й през 2014 г. заради анексирането на Крим. Вчера Тръмп вече отправи такъв апел, но той бе отхвърлен от Канада, Великобритания, Германия и Франция и подкрепен само от Италия. Днес руският външен министър Сергей Лавров също не одобри идеята. Русия е доволна от работата във формат Г-20, отбеляза Лавров, защото в този по-широк формат \"ултиматумите не вършат работа и имате нужда да постигате споразумения\".", "date": "2018.06.09", "title": "Тръмп си тръгна доволен от срещата на Г-7"}
{"url": "https://www.dnevnik.bg/bulgaria/2018/06/09/3197242_na_jenskiia_pazar_zapochva_festivalut_za_gurme_na/", "text": "За втори път списание \"Бакхус\" организира StrEAT Fest днес и утре. Той отново ще бъде на Женския пазар, но този път ще е два дни и с повече изложители от  изданието през есента . През целия уикенд от 10 до 22 ч. между ул. \"Цар Симеон\" и ул. \"Св. Св. Кирил и Методий\" \"Бакхус\" ще превърне мястото в мечта за всеки ценител на добрата храна, напитки и продукти. За децата ще има специален кът с аниматори, подсигурен от IKEA, а джаз банда, оркестър и група диджеи ще осигуряват добро настроение през двата дни.  Ключова част от фестивала ще бъдат двете зони с 15 избрани ресторанти, които ще адаптират менюто си за \"улицата\" и ще предложат на посетителите типични ястия от различни национални кухни: тайландска (Royal Thai), японска (Hamachi-ni), френска (L'Instant Boutique & Catering), италианска (Da Bono focacceria pizzeria), модерна българска кухня (Ресторант \"Космос\"), турска (Turquoise), корейска (Ресторант \"Кореа\"), средиземноморска кухня (Ресторант Mediterraneo) и още \"Щастливото прасе\", \"Фабрика Дъга\", Ribs Brothers, Street Chefs, Rolling Dogs, HRC Академия. В Зона \"Производители\" ще бъдат представени изложители с висококачествени сезонни, месни и опаковани продукти. Сред участниците са \"Майстори Месари\", Food Folie, 11 Meats, лютиви сосове Chilli Hills, Go4Raw, Rosey’s mark, \"Разядко\", Delishu и други. Ценителите на бирата и виното също ще има какво да опитат. Събитието е с вход. Може да купите билети на място или онлайн на  https://bilet.bg/bg/events/bakhus-streat-fest/519 .", "date": "2018.06.09", "title": "На Женския пазар започва фестивалът за гурме на открито"}
{"url": "https://www.dnevnik.bg/sport/2018/06/09/3197234_igrachite_koito_moje_da_vpechatliat_na_svetovnoto_po/", "text": "Лионел Меси, Кристиано Роналдо, Хари Кейн.... Скоро погледите ще бъдат насочени към тях, защото започва световното първенство. Пред погледа на милиони зрители покрай големите звезди обаче винаги \"изплуват\" и футболисти, които преди началото на турнира са встрани от центъра на вниманието. А това е възможност за всеки да получи тласък на кариерата си. Един от последните примери е с Хамес Родригес. Силното представяне за Колумбия преди четири години в Бразилия и спечелването на голмайсторския приз доведоха до трансфера му от \"Монако\" в \"Реал\" за 75 милиона евро. Томас Мюлер и Пол Погба са други две от големите имената, чиято звезда изгря по време на световните първенства. Двамата спечелиха наградата за най-добър млад играч съответно през 2010 и 2014 г., като Мюлер направи фурор с петте си гола при дебюта си в надпреварата.  Световното в Русия вероятно също ще се окаже повратна точка в кариерата на някои футболисти. И така - накъде да гледате? Четиригодишният цикъл към надпреварата през 2018 г. за Германия премина в търсене на заместник на Мирослав Клозе. Нападателят, който държи първото място по голове на световни първенства с 16 попадения, сложи край на кариерата си след спечелването на титлата в Бразилия. Изглежда, че след дълго търсене селекционерът Йоахим Льов е намерил решението с нападателя на \"Лайпциг\"  . 22-годишният германец има опит с изявите си с националната фланелка на руска земя при спечелването на Купата на конфедерациите преди година. С трите си гола и двете асистенции Вернер имаше основна заслуга за триумфа на младия състав на Германия. Юношата на \"Щутгарт\" не е типичният централен нападател, който чака завършващия пас в наказателното поле. Вернер дава най-доброто от себе, когато гони топката. Изключителната бързина на германския национал често му помага, за да излизе на стрелкова позиция. Голмайсторът на \"Лайпциг\", който отбеляза 34 попадения в последните два сезона в Бундеслигата, може да се окаже главният коз на Льов към защита на световната титла. Бундестимът може да се превърне в първия отбор след Бразилия от 1962 г., който печели шампионата в два пъти поред. , или по-познат като \"Чъки\", е новият любимец на мексиканската публика. 22-годишното ляво крило се готви за първото си участие на световно, като има трудната задача да оправдае големите очаквания към себе си. Юношата на \"Пачука\" изигра силен първи сезон в Европа с екипа на ПСВ, който спечели титлата в Холандия за трети път в последните четири години. Лосано вкара 17 гола и направи осем асистенции, като записа средно по 3.4 удара и по 2.6 ключови подавания на мач. Изпълнението на свободните удари е важна част от арсенала на мексиканеца, който притежава и отлично центриране. Лосано обича да дриблира на фланга и да влиза навътре, за да стреля със силния си десен крак. Бързаната и виждането му към играта проличаха по време на Купата на конфедерациите, когато отбеляза красив гол срещу Русия. Най-силната страна на Уругвай несъмнено е нападението при наличието на нападателите на \"Барселона\" и ПСЖ - Луис Суарес и Единсон Кавани. Балансът между атаката и защитата обаче може да се окаже ключов за продължаването на отбора далеч в турнира. С тази тежест трябва да се справи полузащитата, като в нея личат имената на младите представители на Серия А -  . Двамата записаха силен сезон съответно със \"Сампдория\" и \"Ювентус\". 22-годишният Торейра вече привлече вниманието на европейските грандове, като е оценяван на 30 милиона евро от авторитетния transfermarkt.de. Високият 168 см дефанзивен полузащитник пропусна само два мача за \"Сампдория\" в Серия А и беше играчът с най-много отнети топки в първенството през миналия сезон. Чистите шпагати и ударите от далечно разстояние заедно със способността му да изгражда атаките го превръщат в първи избор в средата на терена за Уругвай. В тройката полузащитници вероятно място ще намери и 20-годишният Бентанкур. Поливалентният халф изигра 20 мача на три различни позиции в първия си сезон в \"Ювентус\". От 1966 г. Англия чака втората си световна титла, но изглежда, че триумфът в Русия е по-скоро смела мечта. Сред свежите лица в младия отбор е десният краен бранител на \"Ливърпул\"  . 19-годишният защитник бързо се превърна в титуляр в състава на Юрген Клоп, като започна в 33 мача за червените. Арнолд стана най-младият играч от 40 години насам, който започва във финала на Шампионската лига. За националния отбор на Англия, който разчита на бързи действия в атака, бранителят се вписва отлично с пробивите си по крилото и точните центрирания. Целта пред Русия е да излезе от групата, като всеки друг успех ще бъде бонус за тима. За това може да помогне смятаният за един от най-големите таланти в страната  . На 22 години той вече има 19 мача и два гола за националния отбор. Полузащитникът на ЦСКА (Москва) беше част от руския отбор, който спечели европейското до 17 години през 2013 г. С раздаването си на терена Головин допринася много във фаза защита. Дрибълът, точните подавания и силата му да задържа топката могат да помогнат на Русия за достойно представяне на световното.", "date": "2018.06.09", "title": "Младите играчи, които могат да изгреят на световното по футбол"}
{"url": "https://www.dnevnik.bg/bulgaria/2018/06/09/3197332_jult_kod_za_obilni_valeji_i_grumotevichni_buri_e/", "text": "Гръмотевични бури и обилни валежи се очакват днес в 10 области на страната, придупредиха от Националния институт по метеорология и хидрология (НИМХ) при БАН. Става въпрос за областите Видин, Враца, Монтана, Плевен, Ловеч, Габрово, София-град, Софийска област, Перник и Кюстендил. По обяден и следобед се очакват интензивни и значителни по количество валежи с гръмотевична дейност. Те ще продължат и вечерта, както и през нощта срещу неделя. Има условия и за градушки. Локални извалявания ще са до 25-40 л/кв.м. В Източна България ще се задърж без валеж и с повече слънчеви часове. Иначе и днес ще е топло, като максималните температури ще са между 28 и 33 градуса. В Западна България ще вали и в неделя. Максималните температури слабо ще се понижат и ще са между 24 и 32 градуса.", "date": "2018.06.09", "title": "Жълт код за обилни валежи и гръмотевични бури е обявен днес за 10 области в страната"}
{"url": "https://www.dnevnik.bg/bulgaria/2018/06/09/3196980_sofiia_praid_2018_g_za_dostoen_i_otkrit_jivot/", "text": "Днес под мотото  ЛГБТИ хората да водят достоен живот и да изразяват себе си открито ще премине София прайд 2018 г.  Програмата ще започне с концерт пред Паметника на съветската армия от 16 ч., след това ще започне шествие, което ще тръгне към 19 ч. Очаква се концертът и шествието да се проведат под засилени мерки за сигурност.  За първи път тази година програмата от съпътстващи събития на София прайд (тематични изложби, представления, филмов фестивал, спортни събития и дискусионни форуми) продължава в рамките на цял месец. До края на юни в кино \"Одеон\" ще бъде представена панорама на ирландското кино от последните три години. Входът е свободен с пропуски от касата на кината. Днес в София се очакват събития срещу Прайд 2018 г. - \"Поход за семейството\", концерт \"За възраждане на семейните ценности\", организиран от партия \"Възраждане\", и \"Да спасим децата на България и българското семейство\". Преди дни общински съветник от ВМРО изпрати сигнал до министъра на вътрешните работи,  с който настоя за забрана на  провеждането на събитието. В края на май излезе и декларация на политическа група \"Патриоти за София – ВМРО и Атака\" в Столичния общински съвет, с която те се обявиха против подкрепата на Столичната община за част от събитията.  Атаките срещу шествието София прайд са конкретен пример защо има нужда от провеждането му – контрираха тогава организаторите. Светият синод на Българската православна църква също излезе с позиция против провеждането му.", "date": "2018.06.09", "title": "София прайд 2018 г. за достоен и открит живот"}
{"url": "https://www.dnevnik.bg/evropa/2018/06/09/3189919_evropa_i_vuzhodut_na_nacionalizma_kakvo_se_sluchva/", "text": "Националистки и крайнодесни партии постигнаха значителни победи на изборите в Европа. Някои взеха властта, други се превърнаха в основен опозиционен глас, а дори и тези, които все още нямат политическа основа, принудиха центристките лидери да променят програмите си, пише Би Би Си. Отчасти това може да се сметне за враждебна реакция спрямо политическата върхушка след финансовата и мигрантската криза, но вълната от недоволство е свързана и със страховете от глобализацията и размиването на националната идентичност. Въпреки че въпросните партии обхващат широк политически спектър, между тях има някои общи теми като враждебното отношение към мигрантите, антиислямската реторика и евроскептицизма. Италия Завършилите с неокончателен резултат избори през март доведоха до  сформирането на коалиция  между две популистки партии – антисистемното Движение \"Пет звезди\" и крайнодясната Лига. Лигата, която преди се казваше Северна лига, измести фокуса си от първоначалната цел да създаде отделна държава в северната част на Италия към това да ръководи страна, която някога искаше да напусне. Съвместната им правителствена програма  включва планове за масови депортации на нелегални мигранти в съответствие със силната антиимигрантска позиция на Лигата. По време на посещение в Сицилия новият вътрешен министър и лидер на Лигата Матео Салвини каза, че островът трябва  да спре да бъде \"бежанският лагер на Европа\" . И двете партии не са доволни от еврото и на фона на това, че много наблюдатели очакват скорошни избори, следващият вот може да създаде сериозно главоболие за ЕС. Германия Сформирана преди едва пет години, през 2017 г. \"Алтернатива за Германия\" за пръв път влезе във федералния парламент. От самото си начало като партия, обявяваща се против еврото, тя настоява за строга политика срещу имигрантите и се възползва от безпокойството от влиянието на исляма. Неин лидер наскоро бе обвинен, че  омаловажава жестокостите , извършени от нацистите. Успехът на \"Алтернатива за Германия\" бе изтълкуван като знак за недоволство от политиката на отворените врати за бежанците на канцлера Ангела Меркел. В разгара на мигрантската криза Меркел вдигна граничния контрол и почти един милион души, много от които мюсюлмани от Сирия, Ирак и Афганистан, пристигнаха през 2015 г. Въпреки че блокът на Християндемократическия и Християнсоциалния съюз през 2017 г. получи най-лошия си изборен резултат за последните 70 години, Меркел спечели четвърти мандат като канцлер и отново направи коалиция със Социалдемократическата партия. За \"Алтернатива за Германия\" статутът й на най-голяма опозиционна сила все пак й дава значителна платформа. Нейният възход освен това накара Меркел да смени тона и в първата си реч за новия си мандат тя каза, че \"хуманитарното изключение\" от 2015 г. няма да се повтори. Австрия Крайнодясната партия в съседна Австрия се радва на още по-голям успех. Миналата година Партията на свободата стана по-малък партньор в коалиция с консервативния канцлер Себастиан Курц, след като консерваторите и лявоцентристката Социалдемократическа партия дълго време доминираха в австрийската политика. Подобно на Германия мигрантската криза също се смята за ключова за успеха им и те дълго време водиха кампания по въпроса. Курц също застана зад твърдата линия за имиграцията. По време на предизборната кампания Партията на свободата дори го обвини, че краде нейните политики. От идването им на власт се появиха предложения за  забрана на забрадките за момичета  под 10 години в училищата и за  отнемане на мобилните телефони  на мигранти. Франция Въпреки усилията на лидера Марин льо Пен да направи партия Национален фронт приятна за обикновените хора тя бе победена от Еманюел Макрон на президентските избори през май 2017 г. Марин льо Пен е против ЕС и еврото и обвинява Брюксел за масовата имиграция. През 2010 г. тя каза пред поддръжници на Национален фронт, че гледката на мюсюлмани, молещи се на улицата, е подобна на нацистката окупация през Втората световна война. След загубата на президентските избори Национален фронт постигна разочароващи резултати на парламентарните избори и спечели шепа места в парламента, доминиран от партията на Макрон. Наскоро тя се преименува на Национално обединение, а Льо Пен каза, че иска да спечели властта, като сключи коалиции със съюзници. Унгария През април унгарският премиер Виктор Орбан си осигури трети мандат със съкрушителна победа на избори, доминирани от темата за имиграцията. Победата по думите му дава на унгарците \"възможност да се защитят и да защитят Унгария\". Орбан дълго време се представя за  защитник на Унгария и Европа  от мюсюлманите мигранти и предупреждава за заплахата от една Европа със смесено население и никакво чувство за идентичност. Той е водещият глас сред страните от Вишеградската четворка (Унгария, Полша, Чехия и Словакия), които са против плановете на ЕС да задължава държавите да приемат мигранти по квотна система. Словения Въпреки че не събра достатъчно гласове за мнозинство, антиимигрантската  Словенска демократическа партия  стана най-голяма сила след тазгодишните общи избори. Партията е водена от бившия премиер Янез Янша, който подобно на останалите лидери от Вишеградската група е против мигрантските квоти и иска Словения да стане страна, поставяща на първо място благополучието и сигурността на словенците. По време на предизборната си кампания той сформира съюз с Орбан, заемайки тактиката му да буди страх от мигрантите. Словения е приела едва 150 бежански молби през изминалата година. Полша Друга партия, която осъди действията на ЕС по време на мигрантската криза, е консервативната \"Право и справедливост\". Тя постигна убедителна победа на изборите през 2015 г. Някои от най-важните й политики като установяването на контрол върху медиите и  съдебните реформи , които позволяват на правителството да отстранява и назначава съдии, обезпокоиха ЕС. \"Право и справедливост\" стои и зад спорния закон, според който е незаконно полската нация или държава да биват обвинявани в  съучастие в Холокоста . Полша и Унгария взаимно си предлагат политическа подкрепа, като Орбан изрази \"солидарност\" с Варшава в борбата й за съдебните реформи. Швеция С наближаването на изборите през септември социологическите проучвания показват рекордна подкрепа за крайнодясната партия \"Шведски демократи\". Подкрепата за лявоцентристката Социалдемократическа партия на премиера Стефан Льовен намаля и наскоро тя обяви затягане на политиката за имигрантите. Социалдемократите традиционно се свързват с щедрата социална система и толерантността към малцинствата, докато \"Шведски демократи\" са против мултикултурализма и искат строг контрол за миграцията. Картината обаче и тук с сложна. Швеция прие най-много мигранти на глава от населението в сравнение с която и да е друга страна от ЕС и има една от най-положителните настройки към тях. Другаде в Европа Правилата за имигрантите в Дания са сред най-строгите в Европа и отразяват силата на дясната Датска народна партия, която е втора по големина в парламента. Дания позволява на полицията да отнема собствеността на мигранти, за да платят за поддръжката си, и обеща да увеличи помощта за контрацепция в развиващите страни, за да \"ограничи миграционния натиск\". Новият премиер на Чехия Андрей Бабиш  каза, че скорошните избори  в Словения и Италия показват, че позицията на Чехия, Полша, Унгария и Словакия за имиграцията се разпространява. На изборите през 2015 г. дясната Финландска партия стана втора, но пък на тазгодишните президентски избори нейният кандидат спечели едва 6.9%. С наближаването на миналогодишните избори в Холандия антиимигрантската Партия на свободата на Геерт Вилдер бе смятана за победител, но в крайна сметка остана втора. Тя все пак успя да увеличи броя на местата си в парламента.", "date": "2018.06.09", "title": "Европа и възходът на национализма: Какво се случва страна по страна"}
{"url": "https://www.dnevnik.bg/bulgaria/2018/06/09/3191903_neopravdano_visokata_cena_da_si_tursish_pravata_v_suda/", "text": "Пловдивският окръжен съд отмени отказ на Агенцията по вписванията да впише фирма, която има чуждици в името си. Собственикът на компанията удържа победа над решение на чиновник, който не следва закона. Тя обаче му струва осем пъти повече време и пари, отколкото ако тихомълком беше поискал повторно регистрация и да се надява да попадне на друг служител по вписванията. Преди близо месец  читатели на \"Дневник\" сигнализираха , че служител в агенцията не вписва дружества, избрали чуждици в името си с аргумента, че изискването в закона името на фирмата да е изписано на български език означавало да е на \"книжовен български език\". На 30 април 2018 г. Диян Емилов Крил отказва вписване на фирмата \"АУТСОРСИНГ БЕЪР\" ЕООД, която пък обжалва отказа пред съда. Съдия Румяна Панайотова, чието решение е окончателно, е указала на длъжностното лице да извърши вписване на първоначална регистрация на дружеството. \"Длъжностното лице е мотивирало постановения отказ с това, че не е спазено изискването на чл. 7, ал.3 от Търговския закон, съгласно който търговецът изписва фирмата си задължително на български език, като според длъжностното лице законовата разпоредба визира не просто изписване наименованието на търговеца на кирилица, но и това че наименованието следва да има смислово значение на български език\", се посочва в решението. Съдът обаче не споделя мнението на експерта: \"Безпротиворечива е съдебната практика, че с посочената законова разпоредба, законодателят има предвид изписването на наименованието на дружеството с български букви, но не и че търговецът е ограничен да извършва търговската си дейност единствено под наименование, което има смислово значение на български език. В процесния случай наименованието на дружеството е изписано изцяло с букви от българската азбука, които се четат, така както се изписват, следователно съдът намира, че е спазено посоченото законовото изискване\", се казва в съдебното решение. Да съдиш, или да замълчиш Съдебната победа си има цена. Обжалването отнема време и така фирмата получава регистрацията си след 2 месеца, вместо за стандартния срок от седмица. Освен това съдът отказва да присъди съдебните разноски в полза на жалбоподателя - \"АУТСОРСИНГ БЕЪР\" ЕООД. Аргументът е, че производството е охранително и затова не се дължат разноските. Според адвокат Тодор Грозданов, подал жалбата, регистърните производства наистина са охранителни, но жалбата се разглежда по реда за обжалване на определенията според Закона за търговския регистър, което е състезателно производство и разноски би трябвало да се присъждат. \"Сега за клиента остава само да съди държавата по Закона за отговорност на държавата за вреди\", коментира още Грозданов. Така се оказва, че сумата от 55 лв за вписване е набъбнала до 400 лв.  Тези разходи обясняват защо адвокати съветват клиентите си при отказ за вписване да не обжалват пред съда, а да подадат отново заявление. Пред \"Дневник\" те обясниха, че обикновено вторият документ попада при друго длъжностно лице и получава одобрение. Въпреки че плаща повторно таксата (110 лв. за заявление на хартия и 55 лв., за електронно) клиентът харчи значително по-малко, отколкото при съдебна процедура.", "date": "2018.06.09", "title": "Неоправдано високата цена да си търсиш правата в съда"}
{"url": "https://www.dnevnik.bg/sport/2018/06/09/3197457_tervel_pulev_nokautira_amerikanec_za_11-ata_si_pobeda/", "text": "Тервел Пулев спечели и 11-ия си мач в професионалния бокс, след като нокаутира американеца Армандо Анкона още в първия рунд. По-малкият от братята Пулеви се нуждаеше само от 2 минути и шест секунди, за да се справи със съперника си. Двубоят се игра в \"Олстейт арена\" в Чикаго пред много български фенове. За четвърти път в кариерата си Тервел Пулев побеждава още в първия рунд. Още след началния гонг Пулев тръгна в атака и не позволи на Анкона да му отговори. Американецът търсеше основно прави удари в тялото, докато българинът беше много по-разнообразен. Точно две минути и шест секунди след началото на мача Пулев направи комбинация, която завърши с мощно ляво кроше, което прати Анкона на земята. Американецът опита да продължи, но се видя, че не се защитава и Пулев отново пласира удар в главата през гарда му, което принуди и рефера да спре срещата. В 11 мача Пулев има десет нокаута. Единственият, който издържа осем рунда срещу Тервел Пулев беше бившият световен шампион  Валерий Брудов . Победата над Анкона е четвърта през 2018 г. за Пулев, който преди това надигра Скот Футрел отново в Чикаго, Брудов, както и  Ласло Пензеш .", "date": "2018.06.09", "title": "Тервел Пулев нокаутира американец за 11-ата си победа при професионалистите"}
{"url": "https://www.dnevnik.bg/sviat/2018/06/09/3197116_kitai_rusiia_iran_indiia_i_pakistan_shte_obsujdat/", "text": "Китай ще иска засилване на борбата с екстремизма на среща на върха, посветена на регионалната сигурност, която ще се състои в края на седмицата. Във форума ще участват някои от най-близките съюзници на Пекин в дипломатическата сфера, включително руският президент Владимир Путин. Срещата е на Шанхайската организация за сътрудничество. ШОС е оглавявана съвместно от Русия и Китай и е създадена през 2001 г. за борба с радикалния ислям и други заплахи за сигурността на територията на двете държави и на Централна Азия. Миналата година към организацията се присъединиха две нови членки - Индия и Пакистан, а на вратата почука и Иран. Засега Техеран е със статут на наблюдател, а не на пълноправен член на блока. В него влизат и четири бивши съветски републики от Централна Азия. \"Една от най-належащите задачи за ШОС е да продължи да се бори с джихадистите от \"Ислямска държава\", които след разгрома на екстремистката групировка в Сирия и Ирак се завърнаха в родните си страни, някои от които са членки или наблюдателки в ШОС\", написа по-рано през седмицата официалната китайска осведомителна агенция \"Синхуа\". Между 2013 и 2017 г. членуващите в организацията страни са унищожили над 500 тренировъчни лагера на въоръжени бойци и са арестували около 2000 членове на \"международни терористични организации\", каза \"Синхуа\".  Китай казва, че е заплашен от радикални ислямисти в западния си автономен район Синцзян-Уйгурски, където в последните размирни години загинаха стотици хора. Строгите мерки на китайските сили за сигурност отдавна се посрещат добре в Русия и Централна Азия, макар че западните страни изразиха безпокойство, че се нарушават човешки права - обвинения, които Китай отхвърля. Съботно-неделната среща на върха ще се състои в северния китайски пристанищен град Циндао преди планираната за следващата седмица историческа среща между севернокорейския лидер Ким Чен-ун и американския президент Доналд Тръмп в Сингапур. Гаранции По-рано през седмицата външнополитическият съветник в Кремъл Юрий Ушаков заяви пред репортери, че на днешната среща в Пекин между Путин и китайския президент Си Цзинпин ще бъде обсъден и въпросът за Корейския полуостров, но не даде подробности. Разговорите между двамата ще се състоят преди форума на ШОС. Като потвърждение на близките връзки между Китай и Русия Си удостои Путин с Ордена за дружба на Китайската народна република, който се дава за пръв път.  Участието в срещата на ШОС и на иранския президент Хасан Рохани дава на Китай и Русия възможност да препотвърдят ангажимента си към споразумението за иранската ядрена програма. Миналия месец Тръмп оттегли САЩ от сделката от 2015 г. Говорителката на китайското министерство на външните работи Хуа Чунин обаче заяви, че двете страни не искат Иран да засенчва срещата на върха. \"Надяваме се всички страни да се съсредоточат върху темата на лидерския форум\", каза тя. Сериозните разногласия между членките на ШОС остават, дори и обикновено да са скрити от общественото внимание с дипломатически формулировки, с които всеки да може да се съгласи, като например, че \"трите сили на злото са тероризмът, сепаратизмът и екстремизмът\", както казва Китай.  В отношенията между Индия и Пакистан продължава да цари дълбока подозрителност, а Пекин вече дълго време се въздържа да подкрепя публично Русия по въпроса за Украйна. \"Традиционната враждебност между Индия и Пакистан може да засегне ефективността на процеса на вземане на решения в ШОС\", написа в статия за официоза \"Чайна дейли\" ръководителят на Изследователския център на ШОС към Китайската академия за обществени науки Сун Чжуанчжъ. /БТА", "date": "2018.06.09", "title": "Лидерите на Китай, Русия, Иран, Индия и Пакистан ще обсъждат сигурността в Азия"}
{"url": "https://www.dnevnik.bg/kultura/2018/06/09/3189405_aktyorut_samuel_finci_svobodata_znachi_vsichko/", "text": "Актьорът Самуел Финци работи и живее от знаковата 1989 година в Германия. Освен с ролите си във водещи театри на Берлин, Хамбург, Виена, Цюрих Финци става популярен в Европа и с филмовите си участия. В България се снима във филми на Александър Морфов, Теди Москов, Петър Попзлатев, Емил Христов и др., както и в сериала на БНТ 1 \"Четвърта власт\". Кино- и телевизионните му роли са над 100. През 2015 г. е обявен за актьор на годината в немскоговорящите страни с гласуване на 42 критици за списание \"Театърът днес\" и получава престижната награда \"Пръстенът на Гертруд Айзолд\" за играта си в \"Очакване на Годо\" на Берлинския \"Дойчес театер\". През 2011 г. спечели и едно от най-високите отличия в културата на Германия - Наградата на Берлин, заедно с режисьора Димитър Гочев. През 2014 г. - наградата на актьорската гилдия за най-добър актьор в комедийна роля за филма Worst Case Scenario. Разговорът със Самуел беше чрез видеовръзка с Берлин след негово тридневно четене на Фройд на френски за France Culture. Най-новата театрална постановка, в която той ще участва, е по романа на Давид Гросман \"Един кон влязъл в бар\". Следващият български филм, в който ще го видим, е \"18% сиво\" на Виктор Чучков по романа на Захари Карабашлиев. Фокусът на разговора сега обаче е свободата и взаимоотношенията ни с миналото. Поводът - \"Власт и съпротива\". Цели поколения в тази страна не разбраха никога какво е свобода. Това е фраза, която произнася героят на Самуел Финци - Константин Шейтанов, в постановката \"Власт и съпротива\" по едноименнния роман на Илия Троянов. Това е и изречението в текста, което мотивира актьора да участва в спектакъла, копродукция на театрите \"Шаушпил Хановер\" и берлинския \"Дойчес театер\" в Германия. \"Власт и съпротива\" e под режисурата на Душан Дейвид Парижек и ще може да се види на 18 и 19 юни в Народния театър \"Иван Вазов\" от програмата на \"Световен театър в София\". Актьорът, режисьорът и авторът на романа ще участват и в дискусията \"Театър и политика\" на 19 юни от 11 часа в \"Гьоте институт\" в София. - Романът на Илия Троянов е единственият, който аз съм чел, който сериозно вниква във връзката между годините на комунистическия режим в България и промените. Бях се зарекъл да не се занимавам с тези проблеми, виждайки какво се случва в България. Защото ме интересуват по-универсални теми, а не конкретни исторически събития. Но текстът ме спечели с неговата документална точност и с емоционалността си. А режисьорът Душан Парижек, мой връстник от чешки произход, е човек, който също е израснал в тази система и може да разказва за нея. А е и много умел драматург и може да приспособява произведения, които не са писани за сцена, романи, проза, така че да имат театрална стойност. С \"Влас и съпротива\" той успява да направи ситуация с взаимоотношения между герои от един квазидокументален текст. - Темите са свързани и с немското общество, познавайки историята на ГДР. Но ако вдигнем параболата на по-високо ниво - става дума за свят, в който истината и лъжата живеят съвместно, но лъжата взема превес. Независимо дали живеем в социализъм или в капитализъм, или какъвто ще да е обществен строй, общо взето, заблудите са едни и същи. - От 30 години не живея в България и съм лаик. Между 1944 и 1989 в България е имало около 3 милиона доносници. Това го има в романа. Ако това е вярно - за какво въобще говорим? Естествено че никой няма интерес да се пречисти. Живее се в постоянен страх, че човек ще загуби собственото си удобство. Причините са много, не искам да психологизирам. Грешката е, че това не се реши навреме и сега вече е късно. - Германия наистина положи огромни усилия сред Втората световна война в денацифицирането на държавата. И след обединението - със закон се наказва игнорирането на холокоста или използването на нацистки символи. И това се възпитава в продължение на десетилетия. Просто това общество си е стъпило на краката по-рано от нашето. По отношение на просперитета - той е следствие от обръщането на обществото към собствената му история, от способността му да я анализира и да се опита да направи следващата по-правилна крачка. Ако не си признаеш грешката - как ще направиш следващата крачка? Със замазване не става. То е въпрос и на манталитет на този Балкански полуостров, на който сме родени, израснали и възпитани. То е и от влиянието на Ориента и е по-комплексен въпрос. Но благоденствието може да се провокира - когато ти имаш отношение към себе си, когато харесваш собствения си дом - тогава ще харесваш и останалите. Когато живееш в безредие и си мърльо, не можеш да си полезен на себе си и оттам нататък и на обществото. И за това се иска усилие, самодисциплина и уважение към самия себе си. Имам чувството, че ние не сме свикнали да се уважаваме. - То е ясно. По стечение на обстоятелствата имам чувството, че Троянов предизвика дявола. В добрия смисъл на думата. Започваш да разнищваш една тема и, ето, то наистина се случва в действителност. То е абсурдно. Тази ситуация е доказателство, че литературата, която Троянов създава, наистина е стъпила на нещо, а не е измислена история на човек, който иска да си отмъсти за нещо, глупости! Да вземем например Недко Солаков. Бил е млад, нещо му е се е случило, той излезе и каза - факт е, направих го, оттук нататък да даваме напред. Да, разкайвам се за това, което направих, то не е добро, но това не ме прави по-лош артист. Напротив. - Такъв жест заслужава уважение.  - Имам чувството, че тези хора, които искат да направят там АЕЦ, искат да забравят историята. Ако въобще са я знаели. Или по-скоро тая работа е много банална. Те просто не си дават сметка какво правят. Сигурно мястото е удобно, Белене. А това, че хиляди хора там са си оставили живота - това за тях няма никакво значение. То е все едно да построиш електроцентрална в Аушвиц. Или може би газова станция? С такова нещо бих го сравнил. Е, това в Германия няма да мине. Вместо да се направи паметник на жертвите в Белене. - За мен е важно човек вътрешно да се чувства свободен. Не съм бил в затвора освен казармата, където за малко можех да си представя какво е да си затворен в пространство с абсурдни правила и забрани, които нямат нищо общо с теб. Но ако не си минал през лагер, през затвор - трудно можеш да го разбереш. Телесното възприемане за мен е много важно. Трябва да го изпиташ физически, за да знаеш за какво става дума. Иначе за мен - дори не се замислям за това. Толкова е съществено и органично важно да си свободен. Да ти е свободна мисълта и тялото. Свободата значи всичко. - О, да. Затова и за твърде кратко време съм бил част от ансамбъл на театър. Защото не обичам да се подчинявам на правила. Обичам аз да взимам решения, а не някой друг да ги взима вместо мен. - Това е анархист. Човек прекарал 20 години по лагери. - Да, роднина на Илия Троянов. Прототипът му е реален човек. Антагонистът Методи е събирателен образ на човек от службите. Та моите размишления за Константин бяха за това, че този човек, върху когото са положени толкова усилия, ще бъде унищожен - въпреки това оцелява и не спира да дразни. На ниво представление жертвите винаги предизвикват симпатии. Мога да си позволя този човек да е заядлив, да е провокиращ, да се държи лошо, но той винаги е на правилната позиция. Това, което исках да избегна, е да не изпада в сантименталност. Да не стане: \"Аз, горкият, аз, горката жертва\". Заобичваш един характер на сцената, когато виждаш как се бори, а не как страда. Да се бори с обстоятелствата - това беше най-важното за мен. Има една реплика на Константин, заради която се съгласих да участвам. За мен тя е мотото в романа, реплика, която той казва към края: \"Цели поколения в тази страна не разбраха никога какво е свобода\". Това изречение емоционално ме грабва. - Да, защото свободата не съществува ей така, въобще. Тя винаги се съотнася към нещо. Въобще свободен май няма. Трябва да съпротивляваш на определени обстоятелства, на определена система, на определени правила, за да можеш да ги отмахнеш, и тогава се чувстваш свободен.", "date": "2018.06.09", "title": "Актьорът Самуел Финци: Свободата значи всичко"}
{"url": "https://www.dnevnik.bg/analizi/2018/06/09/3197109_obshtestvenite_poruchki_sa_seriozno_oporocheni_i_prez/", "text": "За поредна година дейността по възлагане и изпълнение на обществените поръчки е определена като високорискова в  отчета  за 2017 г. на Агенцията за държавна финансова инспекция (АДФИ). Проверени са 1138 обществени поръчки (8,9% от средногодишния брой на откритите) на обща стойност 1.26 млрд. лв. и при 39% от тях (на стойност 475 млн. лв.) са открити нарушения. Точно толкова е и делът на поръчките с нарушения през 2016 г. при 41% през 2015 г. и 38% през 2014 година. Тоест въпреки намеренията на последните правителства да се справят с корупцията и злоупотребите в публичното възлагане, както и цялостното пренаписване на Закона на обществените поръчки, поръчките си остават канал за сериозна злоупотреба и неефективно харчене в огромни размери. От 445 поръчки с нарушения са около половината, или 229 (20% от проверените) са със съществени нарушения, а другата половина - 216 (19% от проверените) – с процедурни. Именно първата група ясно показва дълбоко вкоренения порок на системата за обществени поръчки – неспазването на свободната конкуренция, равнопоставеността, публичността и прозрачността на процеса. Те са на стойност 164 млн. лв. и включват: договаряне без обявление, поставяне на условия, които дават предимство или необосновано ограничават участието на кандидатите в процедурите, сключване на анекси, с които са изменяни цени, срокове и др. Харченето в общините остава големият проблем. През 2017 г. поръчките с нарушения в общините са 42% и са на стойност 337 млн. лева. Нещо повече, от стойността на всички поръчки с нарушения огромният процент е именно в общините – около ¾ от стойността на поръчките с нарушения (337 млн. лв. в общините при 475 млн. лв. общо). Подобни констатации показват и  проверките  на Сметната палата. Интересен е и фактът, че освен констатирането на поръчки с нарушения на стойност 475 млн. лв. по време на финансовите инспекции АДФИ е успяла на предотврати вреди в размер на 4.5 млн. лева, което показва ползата от навременния контрол. Освен това от проверките се вижда, че 70% от сигналите за нарушения (общо 440), подадени от държавни органи (общо 88 или 20%) и от физически и юридически лица (общо 352 или 80%), са потвърдени при финансовата инспекция, което още веднъж показва надеждността на получената по този ред информация. На базата на финансовите проверки АДФИ е съставила 23 акта срещу 39 длъжностни лица за вреди на стойност 1 093 418 лева. Би било добре, ако отчетът на агенцията включваше и информация за наложените в предходни периоди глоби и санкции, както и развитията по поръчките, изпратени до прокуратурата. От изводите в самия доклад излизат и необходимите първи стъпки към пресичане на злоупотребите при обществените поръчки – повече контрол, повече публичност и прозрачност и повече възможности за обжалване и подаване на сигнали за нарушения. Анализът е на  Института за пазарна икономика .", "date": "2018.06.09", "title": "Обществените поръчки са сериозно опорочени и през 2017 г."}
{"url": "https://www.dnevnik.bg/sport/2018/06/09/3197458_voleibolistite_dopusnaha_peta_zaguba_v_ligata_na/", "text": "Мъжкият национален отбор по волейбол остава с отрицателен баланс в  Лигата на нациите , след като записа загуба от Италия с 1:3 (23:25, 19:25, 25:21, 19:25). Възпитаниците на Пламен Константинов не успяха да задържат инерцията от победата над Япония и срещу Италия не бяха на висота. В решителните моменти волейболистите направиха много грешки, което доведе до петата им загуба. След осем мача България има три победи. Николай Учиков реализира 18 точки за България, а Николай Пенчев и Валентин Братоев по 13 и 12, но това не помогна загубата да бъде избегната. За Италия най-резултатен беше Филипо Ланца с 18, а диагоналът Габриеле Нели добави 15. В неделя българският отбор ще се изправи срещу световния шампион Полша в 5.10 часа българско време. След  успеха над Япония в петък  Пламен Константинов заложи на същия състав. Италия, който беше с положителен баланс в Лигата, игра без двете си големи звезди, които получиха почивка за турнира в Азия – Иван Зайцев и Османи Хуанторена. Италианците започнаха по-съсредоточено мача и бързо натрупаха преднина 5:1. Българският тим обаче взе прекъсване и се организира, макар при първата техническа пауза да имаше изоставане от три точки. След това геймът беше много по-оспорван, като никой отбор не успя да се откъсне с повече от точка напред. При второто прекъсване Италия водеше с 16:15, но и след него резултатът се движеше точка за точка. Българският тим успя да изравни при 21:21 с хубава атака на Николай Учиков, но въпреки това Италия съумя да вземе гейма. При 24:23, прекрасно вдигане на Симоне Джанели с една ръка към Анцани позволи на центъра да завърши. Във втория гейм България започна с много по-голямо самочувствие и настроение, макар че Пламен Константинов не направи нито една промяна. Резултатът се движеше точка за точка до втората техническа пауза, когато италианците успяха да поведат с две. Бързите топки към Габриеле Нели се оказаха нерешима задача за българите, а в защита италианцит есъщо показваха добра игра. Разликата започна да се увеличава и в крайна сметка италианският отбор завтори втората част с 25:19. В третия гейм ситуацията не се промени драстично, като през цялото време Италия водеше. И при двете технически прекъсвания съперникът на България имаше преднина от една точка. След втората пауза обаче волейболистите на Пламен Константинов успяха да обърнат развоя и поведоха с 20:17. Дори и това не пречупи италианците, които на свои ред изравниха след силни изяви на Филипо Ланца. Обратите обаче продължиха и България реализира няколко поредни точки, след което стигна до успех в гейма – 25:21. В четвъртия гейм българският отбор започна добре, но след първата техническа пауза изгуби ритъм и това позволи на Италия да се откъсне решително. \"Скуадра адзура\" натрупа преднина от пет-шест точки, която умело се поддържаше в края. Италия затвори мача с 25:19 след нови добри действия при мрежата.", "date": "2018.06.09", "title": "Волейболистите допуснаха пета загуба в Лигата на нациите"}
{"url": "https://www.dnevnik.bg/photos/2018/06/09/3189927_fotogaleriia_djoni_dep_na_55_g/", "text": "Един от най-популярните американски актьори - Джони Деп, навършва 55 години днес. Харесван мъж, талантлив артист, музикант и особняк, Деп продължава да е едно от лицата на съвременния Холивуд. Актьорът е номиниран три пъти за най-голямата награда в света на киното - \"Оскар\".", "date": "2018.06.09", "title": "Фотогалерия: Джони Деп на 55 г."}
{"url": "https://www.dnevnik.bg/video/2018/06/09/3191113_video_miasto_za_starite_kucheta/", "text": "Запознайте се с Пирин, Фърги, Нико, Стефка, Белана и дядо Джони. Те са кучета пенсионери, търсещи своите нови стопани. В момента живеят в  приюта Pet sisters  в село Кривина край София. Той съществува от септември 2015 г., а стопаните му прибират кучета в нужда и се грижат за тях. Повече вижте във видеото. За връзка с приюта: petsisters@abv.bg", "date": "2018.06.09", "title": "Видео: Място за старите кучета"}
{"url": "https://www.dnevnik.bg/skorost/2018/06/09/3190728_fotogaleriia_nai-strannite_modeli_v_muzeia_na_porshe/", "text": "Преди точно 70 години и един ден германският производител \"Порше\" пуска първия си автомобил под собствена марка. Това е 356 \"№1\" роудстър, регистриран на 8 юни 1948 година. Всеки, който иска да проследи историята на легендарната марка, може да го направи в музея на \"Порше\" в Щутгарт. Там има много познати автомобили, но в тази галерия съм събрал малко или напълно непознатите.", "date": "2018.06.09", "title": "Фотогалерия: Най-странните модели в музея на \"Порше\""}
{"url": "https://www.dnevnik.bg/sport/2018/06/09/3197465_goldun_steit_zatvurdi_dominaciiata_si_v_nba_s_treta/", "text": "Голдън стейт уориърс\" приключи по безапелационен начин серията с \"Кливланд кавалиърс\" и защити титлата си Националната баскетболна асоциация (НБА). Шампионите се наложиха със 108:85 и спечелиха финалите с 4:0 победи. Двата отбора се срещнаха в спора за титлата за четвърта поредна година, а \"воините\" записаха трети успех срещу \"кавалерите\". Единственото им поражение беше през 2016 г., когато Леброн Джеймс и компанията направиха исторически обрат от 1:3 до 4:3. Стеф Къри отбеляза 37 точки, а Кевин Дюрант записа трипъл-дабъл и беше избран за най-полезен играч във финалите. Дюрант се отличи с 20 точки, 12 борби и десет асистенции и спечели отличието за втора поредна година. Това е първият приключил в четири мача финал от 2007 г. Тогава на игрището отново бяха \"Кливланд\" и Леброн Джеймс, които не успяха да спечелят нито една победа срещу \"Сан Антонио спърс\". Джеймс, който докара собственоръчно \"кавалерите\" до финала, завърши серията с \"Голдън стейт\" с 34 точки, 8.5 борби, 10 асистенции средно на мач. Неговите усилия обаче очаквано не бяха достатъчни срещу изключителния състав на \"воините\". \"Нямам никаква идея на този етап\", каза Джеймс, попитан дали е изиграл последния си мач за \"Кливланд\". \"Винаги съм правел едно нещо - да седна и да обсъдя ситуацията със семейството ми. Семейството ми има огромна роля в решенията, които взимам за кариерата си. Така ще бъде и занапред\", допълни Джеймс. Той завърши тазгодишните плейофи със 748 точки, като остана само на 11 от рекорда на Майкъл Джордън от 1992 г. Джеймс изигра осмия си пореден финал в НБА и общо девети в кариерата. Той остава с три шампионски пръстена - два с \"Маями хийт\" през 2012 и 2013 г. и един с \"Кливланд\" от 2016 г., когато донесе първа титла за града от Охайо. В мач №4, който може да се окаже и последния му в \"Кливланд\", Джеймс отбеляза 23 точки, направи осем асистенции и взе седем борби. След срещата той заяви, че най-вероятно има фрактура в ръката, която е получил още в първия двубоя от финалите. \"Кливланд\" се надяваше да отложи празненствата в Оукланд и да запише поне една победа, но шампионите не позволиха това да се случи. Те започна вихрено мача и бързо отвори двуцифрена разлика, която се поддържаш до края на първата четвърт. \"Кливланд\" заигра по-добре във втората част и дори успя да обърне резултата при 39:38. Шампионите обаче бързо си върнаха контрола върху мача. Те се оттеглиха на почивка с аванс от девет точки, а през второто полувреме продължиха да увеличават разликата. В последната четвърт разликата достигна 28 точки, преди домакините да намалят малко от пасива си. Къри отбеляза седем тройки от 15 опита и общо 12 от 27-те си стрелби. Към точковия си актив той добави шест борби, четири асистенции, три чадъра и три откраднати топки. Градът обаче отново се размина с наградата за най-полезен играч. Kъри беше най-резултатен за своя отбор в три от четирите мача във финалите. В гласуването за MVP той отстъпи с 4:7 гласа на Дюрант, който завърши финалната серия с 28.7 точки, 8.2 борби и 7.5 асистенции средно на мач.", "date": "2018.06.09", "title": "\"Голдън стейт\" затвърди доминацията си в НБА с трета титла за четири години"}
{"url": "https://www.dnevnik.bg/kultura/2018/06/09/3189774_lea_todorov_-_dushteria_na_filosofa_cvetan_todorov/", "text": "Леа Тодоров - дъщерята на световноизвестния философ от български произход Цветан Тодоров, идва в България, за да открие петото издание на фестивала \"Срещи на младото европейско кино\" с филма, на който е съсценарист, \"Революция в училище\". Това ще стане на 19 юни, когато Тодоров заедно с режисьора Йоанна Грудзинска ще се срещнат с публиката в кино \"Одеон\", съобщиха организаторите. Филмът, създаден от архивни кадри, изследва алтернативните методи на образование, появили се в периода между двете световни войни. \"Променете училището, за да промените света\", се казва във филма на Грудзинска. Този апел е валиден не само за онова време, но и днес. След края на Първата световна война педагозите в Европа посочват с пръст виновника за бедствието: училището като фабрика за подчинение. \"Революция в училище\" е историята на кадифената революция, тази на образованието. Филмът е представен успешно на десетки фестивали, кино- и образователни форуми в Европа, посочват организаторите. Леа Тодоров завършва политически науки, но професионално се насочва към словото и киното. Започва да работи като асистент на белгийския режисьор на документални и исторически филми Мария Манди. Паралелно сътрудничи като автор по различни проекти както за документални, така и за художествени филми. Днес тя вече има опит като актриса, режисьор и сценарист, автор е на филмите \"Спасяване на човечеството в работно време\" (2012) и \"Руска утопия\" (2014). В момента Леа Тодоров подготвя нов проект около баща си и България: филм върху следите, които историята оставя като отпечатък върху индивидуалните съдби. В рамките на фестивала \"Срещи на младото европейско кино\" между 18 и 24 юни в кино \"Одеон\" и салона на Френския институт ще бъдат показани общо 6 документални, 12 игрални и 3 анимационни филма. Програмата включва още 2 открити лекции – дискусии на тема \"Използването на архивни кадри във филмовото творчество\" и \"Музика и съвременно кино\". Както и миналата година, отново са програмирани безплатни прожекции за ученици и учители като част от усилията на организаторите да въведат киното като предмет в класната стая, който да развива въображение, култура и вкус у децата от най-ранна възраст.", "date": "2018.06.09", "title": "Леа Тодоров - дъщеря на философа Цветан Тодоров, идва у нас с нов филм"}
{"url": "https://www.dnevnik.bg/bulgaria/2018/06/09/3197464_kratki_novini_raneniiat_pri_prestrelkata_s_pelov_e/", "text": "Раненият при престрелката с Пелов е починал в \"Пирогов\" Простреляният в Ботевград Марио Панчев е починал въпреки всички усилия на лекарите поради тежестта на нараняванията си, съобщи пресцентърът на \"Пирогов\". Той беше ранен при престрелка с избягалия затворник Владимир Пелов, който загина. Според първоначална информация причината за престрелката между Пелов и Панчев е неуредени финансови взаимоотношения, те са имали общ бизнес в миналото. Столична полиция издирва възрастна жена  79 – годишната Снежанка Милева е напуснала дома си около 20 часа снощи и оттогава е в неизвестност. За последно била видяна в близост до бл.19 в ж.к.\"Лагера\", където живее. Милева е висока около 160 см, с къса прошарена коса и кафяви очи. Била е облечена с черен панталон, бяла тениска, зелена блуза с дълъг ръкав и зелен елек. Разполагащите с информация са призовани да се обадят на тел:112, 02/9821760, тел.02/9821755, тел.02/9821791 или в най-близкото районно управление на МВР. Д-р Иван Маджаров е новият председател на лекарския съюз Кандидатът на пловдивската лекарска колегия д-р Иван Маджаров е новият председател на Българския лекарски съюз (БЛС). Той зае поста след балотаж срещу досегашния ръководител на съсловната организация д-р Венцислав Грозев. Останалите претенденти бяха д-р Цветан Райчинов, който ръководеше съюза от 2009 до 2015 г. и д-р Георги Тодоров. Маджаров е оториноларинголог и директор на частна болница. Новият председател заяви, че ще се бори за увеличаване на финансирането.", "date": "2018.06.09", "title": "Кратки новини: Раненият при престрелката с Пелов е починал в \"Пирогов\""}
{"url": "https://www.dnevnik.bg/bulgaria/2018/06/09/3190864_dve_istorii_s_shtastliv_krai_vupreki_vsichko/", "text": "Колко време отнема да се намери работа на човек със затруднения, който е безработен от около 7 години? - Два дни. А колцина трябват за тази цел? - Един. И какво още? - Желание, инициатива, хъс. Контакти и публичност. Така журналистът Милена Илиева-Момчилова успя да се справи с проблем, който би трябвало да е в задълженията на държавата и институциите. Да намери работа за жена, която от години е безработна. За случая на Люси се разбра в социалната мрежа Facebook, след като Милена публикува молба за помощ и съдействие. Два дни по-късно Милена съобщи, че Люси вече има работа, която ще й даде самочувствие и ще я храни. С Люси Милена се запознава покрай Иван. Историята с него е отпреди около две години - бездомник, спящ на пазара в \"Младост\" 1 и видимо много зле. Тогава Милена поведе да бъде лекуван и да стане \"видим\" за системата. И успя. След кореспонденции с институции, сигнали, дълги телефонни разговори, молби, настоявания, натиск и контакти. И помощ от присъединили се съмишленици обаче. Днес Иван живее в защитено жилище за хора със затруднения. А с приятелката си Люси се запознава в Центъра за психично здраве \"Проф. Н. Шипковенски\". И двамата са минали през експертна лекарска комисия (ТЕЛК), която установява степента на работоспособност. Иван чака да бъде назначен до дни. \"Люси не може да си намери работа вече 7 години. Днес разбрах, че често гладува, защото не й стига пенсията. Днес разбрах, че няма една стотинка до 7 юни, докато не я получи, и яде брашно с вода. Разбрах го случайно. Люси е изключително скромен и деликатен човек. И горд... Убедих се в това. Търся й работа. Предложения и идеи, моля, на лични\", написа Милена неотдавна във Facebook. А два дни по-късно съобщи, че От Националната мрежа на хора с психични проблеми поздравиха Милена за успешната инициатива. Но допълниха: Дано се намери някой, който да намери работа по подобен начин на много други хора в подобна ситуация. Това наистина не са изолирани случаи, и никоя държавна институция не се ангажира реално и дейно с този проблем, коментира Милена пред \"Дневник\". За държавата, за институциите, за обществото тези хора са невидими, добавя тя. Покрай историята с Люси Милена си припомня и събитията преди около две години с Иван. И до днес тя продължава да се интересува от неговата съдба, да му помага и да го подкрепя. Когато се запознава с него, той живее от края на юли 2014 г. на пазарчето в \"Младост\" 1. Родителите му са починали, а на сестра си не може да разчита. Преди Милена да го забележи, няколко души се опитват да му помогнат, защото състоянието му видимо се влошава с времето. Те обаче са спирали или стена, с която се сблъскваха в лицето на институциите, припомня си Милена. И на нея социалните й обяснили, че Иван отказва да съдейства и затова е незаконно да го приберат насила. Мъжът не е и агресивен, за да бъде задържан. И така година и половина институциите не предприемат нищо за видимо влошаващия се Иван. Милена обаче не се отказва, чете и търси информация за механизмите да накара чиновниците да се задействат. Защото през януари 2016 г. Иван продължава да живее сред сергиите на пазара, а прогнозите за времето сочат наближаващи минусови температури. Разрових се и установих, че по закона за здравето, ако човек застрашава сам живота си, може да бъде прибран, дотогава всички чиновници просто си затваряха очите с мотива, че не им съдейства, припомня си Милена. Подава сигнал в Софийската районна прокуратура и колелото се завърта. Иван е прибран в окаяно състояние - на ръба на смъртта – и бива настанен за лечение. Ако има хора, които помагат на бедстващи бездомници в подобна ситуация, искам да ги предупредя, че всъщност най-сериозният натиск и усилия са след това – а именно къде да бъдат настанени тези хора след лечението, казва днес Милена. \"Всичко трябва да става с натиск и с постоянен контрол, а в един момент вече се чувствах като надзирател\", припомня си тя. Иван престоява в центъра за психично здраве \"Проф. Н. Шипковенски\" 6 месеца. \"След това го разпределиха да отиде в дома за възрастни с умствена изостаналост край Сливен – селище \"Качулка\", за което не прочетох хубави неща\", казва Милена. С известни усилия тя спира това и успява да уреди Иван да отиде в дома в Подгумер край София. Социалните й казали, че това е единственото място, подходящо за него близо до София. \"Лично го закарах, исках да видя къде ще го оставя. И се ужасих, а и той се уплаши, като видя какво го чака. Това е бунище за изоставени хора и той щеше да умре там, а всичко, което бяхме постигнали, щеше да бъде безвъзвратно загубено\", припомня си Милена. В продължение на 4 месеца тя и нейни приятели извеждат Иван от дома, за да престои в нормална среда и за да не се влоши състоянието му. \"Тогава не бях чувала нищо за защитените жилища, а и никой не намери за уместно да ми каже, че ги има като вариант. Социалните бяха решили, че той няма да се справи сам и вариантът дом за него е най-подходящ. Никой от тези социални обаче не беше направил минимален опит да установи в извънболнична среда как ще се справя Иван. А той след проведеното лечение беше станал абсолютно адекватен и най-подходящото място за него е именно това, в което сега пребивава. Сагата по намирането на място за него обаче е много дълга. Беше трудно, почти невъзможно заради ограничените места в защитените жилища, а и те са малко\", казва още Милена. И смята, че трябва да има \"Факт е, че Иван се чувства добре там, където живее, нарича мястото свой дом и среща подкрепата на социалните терапевти. Предстои му да научи много неща – да се справя с много свои страхове и тревоги, но аз и приятелите ми ще продължаваме да подкрепяме и него, и Люси\", казва Милена. Иван трябва да мине през още едно препятствие. Заведено е дело, докато е бил на лечение, с иск да бъде поставен под запрещение. \"Това е равносилно на гражданска смърт\", казва Милена. Адвокатите Николай Свинаров и Надежда Свинарова се съгласяват безплатно да защитават Иван в съда. И прокуратурата оттегля иска си. Така Иван ще бъде човек, който е възможно да бъде сравнително самостоятелен. Да не е \"невидим\" или бреме за обществото. А Милена се притеснява да разказва за това, което прави, тревожи се да не излезе, че всичко е за да си прави реклама. \"И всъщност малко започвам да се ядосвам, когато ме поздравяват, когато ми казват колко хубави неща правя, да го направите, всеки може\". Не крие, че е трудно, че отнема време, нерви, усилия, средства. \"Но нали сме хора, трябва да си помагаме.\"", "date": "2018.06.09", "title": "Две истории с щастлив край въпреки всичко"}
{"url": "https://www.dnevnik.bg/sviat/2018/06/09/3197471_bulgarska_banda_s_mreja_ot_prosiaci_e_razbita_vuv/", "text": "Единайсет български граждани, които експлоатирали просяци, са задържани в югозападния френски град Тулуза, съобщи полицията, цитирана от Франс прес и БТА. Осемте мъже и трите жени, които движели мрежата, са на съд за трафик на хора от престъпна организация, пране на пари и експлоатиране на просяци. Разследването е започнало през май 2017 г. след жалба на българин, който искал да се измъкне от контрола на мрежата. Той бил нает в района на Плевен от една от петте ромски фамилии, които експлоатират просяци в Тулуза, с обещание за справедливо разпределение на печалбите. При пристигането му в Тулуза обаче документите му за самоличност били взети и той открил, че просяците в мрежата живеят в тежки условия и дори биват измъчвани, ако не донесат достатъчно пари. Върху един от просяците минала кола, друг бил вързан за дърво цяла нощ и бит с електрически кабел, трети бил многократно прободен с нож, а четвърти бил ранен с огнестрелно оръжие. Полицията е проследила парични потоци в размер на десетки хиляди евро към България и идентифицирали членовете на мрежата, която е структурирана около пет семейни клана. В Тулуза членовете на мрежата живеели дискретно, но в България водели охолен живот със скъпи коли и луксозни къщи. \"Кръстовищата, където хората просят, се класифицирали според стойността си. Подходящото кръстовище носи до 400 евро на ден\", обясни френският полицейски комисар Карим Филали. Освен 11-те задържани полицаите са отвели 31 мъже, една жена и едно седемгодишно дете, които били просяци от мрежата и ги поверили на социалните служби. \"Те са ужасени, на някои вече е било наредено да почнат пак да просят\", каза комисар Филали и добави, че всичките просяци поискали да се върнат в България.", "date": "2018.06.09", "title": "Българска банда с мрежа от просяци е разбита във Франция"}
{"url": "https://www.dnevnik.bg/sviat/2018/06/09/3197354_pet_godini_sled_razkritiiata_na_snoudun_nai-vajnoto_e/", "text": "Пет години след разкритията на Едуард Сноудън за масовото подслушване, дело на американските и британските служби, той все още живее като бежанец в Русия, за него са правени документани и художествени филми и са написани поне десетина книги. Правителствата на Великобритания и САЩ се принудиха да променят законите си. Интернет компанииите затегнаха защитата на потребителите си. \"Хората казват, че нищо не се е променило, че още има масово следене. Но промяната не се измерва така. Спомнете си какво беше преди 2013 г. и вижте какво се е случило оттогава насам. Всичко е различно\", казва той в телефонно интервю за \"Гардиън\" по повод годишнината. Най-важната промяна за него е, че хората вече са осведомени. \"Правителството и корпоративният сектор се възползваха от незнанието ни. Но сега вече сме информирани. Сега сме на наясно. Безсилни сме да спрем това, но поне опитваме. Разкритията направиха битката по-честна.\" Но според Сноудън борбата тепърва започва. Правителствата и корпорациите са в тази игра отдавна, предупреждава той. Сноудън  избяга от САЩ, след като през 2013 г. разкри секретна информация за шпионски операции на Вашингтон, по-специално за подслушване на чуждестранни лидери. Отправил молби за убежище до над 20 държави, включително Русия, на 1 август 2014 г. той получи разрешително за пребиваване във федерацията и оттогава се намира на руска територия. Миналата година адвокатът му заяви пред \"РИА Новости\", че клиентът му ще може да пребивава в Русия до 2020 г., след което по закон ще има възможност да получи руско гражданство. САЩ обвиняват  Сноудън  по два члена от закона за шпионаж, всеки от които предвижда наказание до 10 години затвор. Служители от американската администрация неведнъж са заявявали, че смятат  Сноудън  за предател и нямат намерение да свалят обвиненията, тъй като той е нанесъл сериозни щети на националната сигурност.", "date": "2018.06.09", "title": "Пет години след разкритията на Сноудън: \"Най-важното е, че хората вече знаят\""}
{"url": "https://www.dnevnik.bg/kultura/2018/06/09/3186592_otkus_ot_ne_tolkova_kratka_istoriia_na_samoleta_ot/", "text": "Захари Карабашлиев – разкази за пътуванията на сърцето! Специалното допълнено издание на обичания сборник \"Кратка история на самолета\" от носителя на Награда \"Роман на годината\" съдържа неиздавани в книга текстове! Един от най-обичаните български автори – Захари Карабашлиев (\"18% сиво\" и \"Хавра\") – ще зарадва почитателите си със специално десето допълнено с много разкази и есета и преработено издание на \"Кратка история на самолета\". В него читателите ще открият и непубликувани преди в книга текстове на носителя на Награда \"Роман на годината\" на Фонд \"13 века България\" за 2018 г. \"Не толкова кратка история на самолета\" протяга ръка към онези търсачи на душевни приключения, за които пътят е история сам по себе си. В автобус, автомобил, самолет – героите на всеки един текст в това издание са номади по душа, романтици, които търсят равновесието между цинизма на ежедневието и измамната красота на илюзиите. Захари Карабашлиев разказва невероятни и в същото време обикновени човешки истории, пътища, които се преплитат и разклоняват при всяка среща или раздяла, и създава интимен мост между писател и герои, между писател и читател. Разказите и есетата в \"Не толкова кратка история на самолета\" са пропити с аромати¬те на меланхолията и движени от копнежа към едно невъзможно завръщане. Писани в преходни състояния, в моменти на душевни преломи и опитващи се да локализират болката, да компенсират времето, те изграждат мост между тук и там, между преди и сега, между търсенията на домашен уют и свободата на непознатото. \"...Ще се радвам, читателю, ако някъде с моите редове сполучвам от време на време да извикам твоите собствени спомени. Навярно позатиснати от времето и живота, но все пак там някъде, между страниците на ежедневието ти, хер¬баризирани и крехки, твоите лични кратки (или не толкова) истории на каквото и да е чакат да ги разгърнеш отново. Приятно четене!\" Захари Карбашлиев Уводни думи Уважаеми читателю, Неотдавна попаднах на едно есе от писателя Джон Чийвър, в което той нарича късия разказ \"литературата на номада\". Препрочитайки своите разкази тук, осъзнавам, че повечето от тях са с номадска закваска и зачевани в движе- ние – автобус, автомобил, влак, често в самолет – далеч от роден дом и постоянен адрес, между тук и там, между преди и сега, между настроения. На места – пропити с аромати- те на меланхолията, другаде – движени от копнеж към едно невъзможно завръщане, те са писани в преходни състояния, в моменти на душевни преломи. В тях съм опитвал да лока- лизирам болка, да компресирам време, да протегна една ръка към самия себе си, а другата към читателя. Сборникът \"Кратка история на самолета\" беше публику- ван за пръв път преди 9 години и оттогава претърпя 9 преиз- дания. Когато обаче за пореден път тиражът му се изчерпи и се наложи да бъде допечатан, реших да добавя и някои по- малко известни разкази, излизали другаде, а също и няколко есета, непубликувани досега в книга. На малко площадче в калифорнийски град съм виждал бронзова статуя на Марк Твен в човешки ръст – седнал на пейка, кръстосал крака, държи разтворена книга в ръка. Изоб- разен е не като писател (с писалка или пишеща машина), а като читател. Има и един още по-интересен нюанс. Извест- ният автор не е забил нос в книгата, която чете, а е вдигнал глава, разсеяно погледнал някъде встрани и леко нагоре. Ся- 8 каш току-що е прочел нещо, което го е накарало да се замис- ли, да си припомни нещо друго, нещо свое си. Ще се радвам, читателю, ако някъде с моите редове сполучвам от време на време да извикам твоите собствени спомени. Навярно позатиснати от времето и живота, но все пак там някъде, между страниците на ежедневието ти, хер- баризирани и крехки, твоите лични кратки (или не толкова) истории на каквото и да е чакат да ги разгърнеш отново. Или поне да си припомниш, че ги е имало и точно ти си бил няко- га главният герой в тях. Приятно четене! Захари Карабашлиев ДЪРВОТО – А чувал ли си историята за дървото на парите? – Оскар сваля очилата си и забърсва високите диоптри в черната си престилка. По тротоара пред прозореца притичват няколко момчета с футболна топка, разминават се с възрастна жена в зеленикава рокля на цветя. – Не мисля. – Отпивам каквото е останало в порцелановата чаша. Два гълъба кацат на перваза и мъжкият започва да танцува около женската. Откак открих това място с пристигането си в града, идвах всеки следобед да пия екзотични видове чай и да разговарям със сладкодумния Оскар Радич – бивш адвокат, който след войната напуснал Сараево и професията си, живял дълго в чужбина, но се върнал отново и отворил това магазинче за чай. Попаднах на него случайно преди няколко дни – търсех подслон от юлската жега, запалила улиците на Сараево. Имах да убия малко време, преди започването на кинофестивала и се мотаех безцелно по уличките между булевард \"Тито\" и реката, когато мярнах табелката – \"Чай Сарай\". Помня, някъде бях чувал как в горещи дни топлият чай утолявал жаждата по-добре, отколкото която и да е студена течност – реших да проверя дали това е истина и отворих вратата. Вътре беше прохладно, тихо, нямаше посетители. Зад тъмен дървен щанд седеше мъж с кафеникава карирана риза, ръкави, запретнати над лактите, и престилка с името на магазинчето. Влизането ми откъсна очите му от книга, разтворена към последните страници. Той примигна и ме погледна като човек, изненадан с въпрос, чийто отговор някога е знаел. \"Добър ден\", казах и изчерпах една трета от босненския си репертоар. Прехвърлих раницата на другото рамо – бях решил, кой знае защо, че ако не я нося на гърба си като останалите, а я държа небрежно метната на едно рамо, ще изглеждам по-малко турист. \"Добър ден\", отговори човекът и се усмихна. \"Ща има?\" \"Ъ-ъ-ъ...\" Почудих се как да отговоря аз. Жегата навън размекваше както асфалта, така и реакциите ми. Той разбра объркването ми и продължи на английски: \"Ща има\" означава \"Какво има\". Това е поздрав.\" \"Как се отговаря на поздрава?\", питам също на английски аз. \"Нема нища\" – казва човекът и свива рамене, усмихва се. \"Така се поздравяваме тук в Сараево – какво има? няма нищо.\" \"Нема нища\", кимам аз. \"Точно така – нема нища.\" * Но истината бе, че имаше нещо. Имаше нещо, което ме бе довело в този град, нещо, което ме преследваше по напечените му тротоари. Бях тук, за да завърша филмов сценарий, започнат и изоставен от някой друг. Беше банална и зле съшита драма, чиято интрига се въртеше около една възможна екологична катастрофа. Предложението дойде в края на зимата (каквото там минава за зима в Лос Анджелис), бях потънал в историята на втория си роман и не ставах от бюрото си по дванайсет часа на ден, обаче как да платя следващия наем нямах никаква представа – авансът от първия бе отдавна изхарчен. И всичко стана случайно, разбира се – мой приятел ме замъкна насила на някакъв купон в Санта Моника, там ме запозна с режисьор, австриец, той пък ми разказа за проекта, който в момента работеше. Идеята ми се стори горе-долу толкова скучна, колкото и заглавието си – \"Дървото\", но окрилен с червено вино и скъпа безплатна храна, аз имитирах въодушевление и изсипах маса комплименти, придружени с конкретни предложения, жестикулирах разпалено с чаша вкусно вино в ръка. Бях прекарал половин година преди това, без да излизам от апартамента си, без да срещам никого, вторачен в страници, говорещ с призраци – навярно съм бил зажаднял за човешки контакт, за внимание – само така мога да си обясня внезапно обзелата ме тогава нелепа еуфория, енергията, с която ръсех лъжа след лъжа. Явно бях оставил правилното впечатление, тъй като режисьорът ми се обади няколко дни след това – оказа се, че продуцентите уволнили първия сценарист, режисьорът, заинтригуван от разговора ни, ме проучил и прочел романа ми, харесал го беше. Приех предложението да преработя и завърша сценария в шестмесечен срок и без да губя време в четене на договора, побързах да осребря чека – не забогатях, но ме изкарваше от блатото за момента. В началото си казвах, че с течение на времето историята ще си направи място в мен и ще даде плодовете, които исках. Но няколко месеца по-късно и безброй преработки на материала, се улавях да мисля, че всяка страница от това, което пишех, бе като лошо копие на вече видяна, посредствена сцена от друг филм. Всеки изминал ден ме отдалечаваше от надеждата, че ще се справя, всяка написана дума ме приближаваше към едно самопредизвикано фиаско. Продуцентите все още пазеха хладнокръвие, но знаех, че това няма да трае дълго. В началото на юли ме пратиха в Босна, уж за да участвам в някакъв уъркшоп за сценаристи по програмата на филмовия фестивал в Сараево. Мисля, истинската причина бе да ме разкарат от рутината, в която се бях забил в Лос Анджелис, за малко, да опитат за последно дали ще снеса блокбастъра, който лекомислено бях обещал да напиша. Знаех, че нямам време. Не вярвах в това, което правех. И вече бях изхарчил първата вноска от хонорара, за да погасявам стари заеми. Бях на прага да призная провала си и да приключа с цялата тази работа, каквото и да ми кост-ваше това. Бях закъсал. Преди да тръгна за Сараево, се обадих на агента си да обсъдя с него вариант за отстъпление. \"Знаеш ли какво ще ти коства това?\", каза Алън сухо, чух го да крачи към прозореца на офиса си и го хлопва – уличният шум прекъсна рязко. \"Ще ми коства бъдещето. На, ъ-ъ-ъ... сценарист.\" Пауза. Мълчание. \"Не. По-зле е. Ще ти коства настоящето. На свободно човешко същество.\" * В магазинчето влиза червендалест пълен господин с тиранти и от вратата заговаря Оскар на немски. Говори силно и изглежда пийнал, ръкомаха разгорещено, а нашият домакин опитва да му импонира, докато му отмерва пакет чай. Германецът плаща и тръгва, но на прага поспира и довършва тирадата си. Оскар го изпраща до тротоара навън, после се връща, клати глава и повдига вежди: – Не е лош човек, ама... Както и да е. Женен за босненка, тук по-нагоре живеят, ходил днес да вари ракия. Та, докъде бяхме? Дървото на парите... Искаш ли още чай? – С удоволствие. Оскар се изправя, взема празната ми чаша и изчезва зад червеникавите завеси. – Опитай от бисквитките обаче, няма да съжаляваш. – Чувам гласа му. Посягам към дървената купичка с малки продълговати бисквитки. Той се връща със стоплената до правилната температура вода. – Харесват ли ти? – Повече, отколкото трябва май – казвам, докато бърша трохи от брадата си. Сухи, меки, крехки маслени бисквитки, с едва доловим орехов вкус, достатъчно сладки, за да се усмихнеш с носталгия, но без да накъртват. – Хапвай, хапвай. Тук се яде. Като се върнеш в Америка, ще ходиш на фитнес. – Та, каква е историята за дървото? – Днес бях разказал на Оскар за своите премеждия около сценария и защо въобще съм тук. Случи се неочаквано за мен, но съвсем естествено – просто говорих дълго, а след това се чувствах като че дишам след дъжд. Той погледна часовника си, наля чай и започна: – Някога, в малък град в далечно царство живял един дърводелец. Той бил изкусен в занаята си, работел бързо, затова го уважавали, славата му се носела надалеч и от най-различни краища идвали хора да му поръчват работа. Дошли обаче години на войни, болести и суша и хората обеднели, настанало трудно време. Работата на дърводелеца намаляла и той едва изкарвал прехраната си. В центъра на градчето, в което живеел, растяло едно странно, високо дърво – било с дебел, жилав ствол и фина, гладка кора. То не било като останалите дървета от този край – никой не знаел нито какъв вид било, нито как се наричало, а и хората били отдавна свикнали с него и улисани в ежедневните си грижи, не му обръщали внимание. Дърводелецът открай време харесвал това дърво и понякога, като свършел работа, след като освободял чираците и останел сам, отивал при него и там прекарвал часове наред. Гледал го, чудел се каква ли ще е дървесината му, какво ли ще може да издяла от нея, каква ли работа ще му свърши. Дълго умувал той как да направи така, че хем да вземе това дърво за себе си, хем и да не разгневи хората на града, ако го отсече. Накрая измислил как да ги надхитри. Изковал от евтино желязо много малки лъскави монети, изкатерил се една нощ и ги окачил по клоните му. Сутринта, когато се развидели – рекъл си той, – хората ще видят монетите горе и ще го отсекат, заради тях, а за него щяло да остане дървесината. Когато слънцето изгряло, един човек забелязал лъскавите тенекийки и ахнал. До него се спрял друг, а след малко дошъл и трети. Не след дълго целия град се събрал и гледал в захлас чудото – всички до един вярвали, че дървото е родило истински пари. Дошъл и хитрият майстор със секирата си, но каква била изненадата му, когато видял, че хората вече били започнали един по един да правят поклони на дървото. \"Какво правите\", попитал ги той. \"Защо се кланяте на това дърво? Нека го отсечем и да си поделим парите – вижте колко са много?\" \"Не\", викнали в един глас хората – \"това дърво е свещено, ще ни донесе благоденствие.\" \"Не е свещено\", казал им той – \"дърво като дърво, но е родило пари тази година и те са много високо, затова нека го отсечем и ги оберем.\" Но хората не давали и дума да се изрече. Видял майсторът, че не може да излезе на глава с тях и им казал, че тези пари не струват нищо, но те не му повярвали. Той започнал да им се подиграва. Те започнали да го удрят с юмруци. Отчаян от наивността им, той разкрил своята измама. Те го обявили за луд и го прогонили с викове и ритници. Ядосан, той отишъл до работилницата си, награбил няколко от евтините тенекиени пари и се върнал при тях, за да им покаже истината и докаже, че са глупави. Хората се разгневили от думите му, обвинили го в светотатство, набили го и го обесили на дървото. Навън се чува пеенето на ходжата, обяд е. След малко ще започнат да удрят камбаните от близката католическа църква. Оскар вади табакера с тютюн и започва да си свива цигара. – А съм я чувал и с друг край. – казва той, докато пръстите му потъркват фината хартия. – Прогоненият майстор донесъл от работилницата си тенекиените пари, но когато видял как всички наивници, повярвали в чудото, се молят пред ствола и го боготворят, не се решил да им каже истината. Мушнал фалшивите пари в пазвата и се присъединил към тях, свел смирено глава и коленичил пред дървото заедно с всички. Оскар ме гледа над запалката си, пламъчето близва цигарата, той всмуква дим и се отпуска назад в стола си: – Хепиенд.", "date": "2018.06.09", "title": "Откъс от \"Не толкова кратка история на самолета\" от Захари Карабашлиев"}
{"url": "https://www.dnevnik.bg/bulgaria/2018/06/09/3197479_dvoinata_kushta_shte_bude_izgradena_otnovo_zaiavi/", "text": "Скандално съборената \"Двойна къща\"  в стил сецесион, строена преди сто години и доскоро закриляна от Закона за културното наследство, ще бъде изградена наново. Това стана известно от думите на министърът на културата Боил Банов пред \"Дарик радио\" тази събота. Къщата беше собственост на  Киро Киров, известен с прякора Киро Японеца, който преди година я събори и планираше да изгради подземен гараж на мястото.  Тогава собственикът категорично отказваше да се съобрази с препоръките на държавата и да реставрира сградата Днес обаче министър Банов заяви, че собственикът в крайна сметка е преценил, че е по-добре да се съобрази с обществения интерес и ще изпълни стар и вече одобрен проект за строителство на сграда, в която ще бъде имплементирана старата фасада и стари части от Двойната къща. Банов поясни, че този проект, свързан с реставрация, струва в пъти по-скъпо. Двуетажна къща – построена преди 110 г. от архитект Георги Тодоров, беше със статут на паметник на културата, но бе в тежко състояние след два пожара в последните години.  Класическата гимназия в центъра след 2 години След две години Гимназията за древни езици и култури ще бъде преместена в центъра, обяви още министърът, според който това е логичното решение за известната като Класическа гимназия. Училището в момента се помещава в сграда в Модерни предградия, но от години се водят спорове между учители и ръководството дали то да бъде преместено в центъра, където ще бъде близо до музеи и библиотеки. Дигитализация на културното наследство - национално и световно - ще приключи до 2-3 години, когато ще е дигитализиран целият културен архив, информира още Банов. Еврофинансирането за култура: недостатъчно Европейското финансиране в областта на културата е недостатъчно, смята министърът на културата, но отчита като успех, че средствата за програма \"Творческа Европа\" в следващия програмен период 2021-2017 г. са с 2 млн. евро повече. \"Все още предстоят преговори. Аз се надявам, че Европейската комисия и Европейският съюз като цяло ще обърне освен на думи, и на дела по-голямо внимание на културата.\" Предвидени са над 1 милиард евро в новия програмен период за частта медия (за аудио-визуалния сектор). Отделно за направление култура има 600 милиона и 160 милиона за съчетани между двете. Без протекционизъм културата в Европа не може да се развива, защото не е толкова голям пазарът, е мнението на Банов. \"Когато си малък и ценен, трябва да има протекционизъм, иначе се рискува да се унищожат ключови неща от развитието на човечеството\", заяви Банов. ", "date": "2018.06.09", "title": "\"Двойната къща\" ще бъде изградена отново, заяви министър Боил Банов"}
{"url": "https://www.dnevnik.bg/sport/2018/06/09/3197482_keni_dalglish_beshe_udostoen_s_titlata_sur/", "text": "Легендарният футболист и мениджър на \"Ливърпул\" Кени Далглиш получи титлата сър. Това беше обявено в почетния лист на Великобритания, който се публикува по случай рождения ден на кралица Елизабет II. Далглиш спечели осем титли като футболист и мениджър с \"Ливърпул\" и три пъти триумфира с Купата на европейските шампиони (Шампионската лига). Освен големите си успехи, шотландецът беше в тима и по време на двете трагедии, белязали историята на \"Ливърпул\" – \"Хейзел\" 1985 и \"Хилзбъро\" 1989 г. \"Заради големия си принос към спорта и невероятните успехи, както и заради подкрепата към жертвите от \"Хилзбъро\", и благотворителната си дейност, Кени Далглиш получава титлата сър\", обявиха от кралския двор. Далглиш е легенда не само на \"Ливърпул\", но и на родния си тим \"Селтик\", където играе между 1969 и 1977 г., отбелязвайки 112 гола в 204 мача. Той е и шотландецът с най-много мачове за родината си – 102. \"Животът ми няма да се промени с нищо, освен че ще трябва да си сменя паспорта\", коментира с типичното си чувство за хумор 67-годишният Далглиш. Шотландецът е член на ордена на британската империя (MBE) от 1984 г. и 34 години по-късно получава най-високото отличие във Великобритания. Наскоро  \"Ливърпул\" кръсти Стогодишната трибуна  на своя стадион \"Анфийлд\" на Крал Кени, както е наричан бившият нападател от феновете на тима. Рицарска титла получи и Крей Рийди президентът на Световната антидопингова агенция (WADA). Офицери на британската империя (MBE) вече са Джърмейн Дефоу, както и световният шампион в тежка категория по бокс Антъни Джошуа. Нападателят Дефоу е удостоен за това, че помага на болни деца чрез своята фондация, докато Джошуа за успехите си в спорта.", "date": "2018.06.09", "title": "Кени Далглиш беше удостоен с титлата сър"}
{"url": "https://www.dnevnik.bg/razvlechenie/2018/06/09/3197486_ema_tompsun_i_kiira_naitli_poluchiha_ricarski_pochesti/", "text": "Актрисите Ема Томпсън и Кийра Найтли са в списъка от 1057 души, удостоени с рицарски почести от британската кралица Елизабет Втора, предадоха агенциите \"Франс прес\" и \"Асошиейтед прес\", цитирани от БТА. 59-годишната Томпсън става офицер на ордена на Британската империя за постижения в драматичното изкуство, както и 33-годишната й сънародничка Кийра Найтли. Актьорът Том Харди пък става командор на ордена на Британската империя. Носителят на Нобелова награда за литература Кадзуо Ишигуро също става Рицар на Ордена на Британската империя. Наградени са и много непознати на широката общественост хора, които се посвещават на благотворителна дейност. Рицарските почести се дават от кралицата два пъти годишно - в началото на годината и по случай официалния й рожден ден, който се празнува през юни, въпреки че рождената й дата е 21 април 1926 г.", "date": "2018.06.09", "title": "Ема Томпсън и Кийра Найтли получиха рицарски почести от британската кралица"}
{"url": "https://www.dnevnik.bg/sviat/2018/06/09/3197488_kitaiski_hakeri_sa_otkradnali_planove_na_sasht_za/", "text": "Огромен обем данни, свързани с воденето на подводна война, са откраднали хакери на китайските власти от подизпълнител на американските военноморски сили. За това информира \"Вашингтон пост\", цитиран от ДПА и БТА. Според анонимни източници на вестника пробивите са станали през януари и февруари и са засегнали тайни планове за разработване на свръхзвукова противокорабна ракета за подводници. Фирмата подизпълнител не е посочена в статията, но \"Вашингтон пост\" пише, че тя е работила за Военноморския център по подводни войни с централа в Роуд Айлънд. Откраднатите данни са съхранявани в некласифицирана мрежа на подизпълнителя, а всичките материали биха могли да се определят като секретни, заявяват източниците пред \"Вашингтон пост\". Вестникът допълва, че ВМС на САЩ водят разследване с помощта на ФБР. ФБР отказа коментар, а китайското посолство във Вашингтон заяви, че не знае нищо за хакерската атака. \"Китайското правителство твърдо подкрепя сигурността в киберпространството и в съответствие със закона се бори с всички форми на кибератаки\", каза за ДПА говорител на дипломатическата мисия. \"Вашингтон пост\" пише, че са откраднати 614 гигабайта данни от проект \"Морски дракон\", сигнали и сензорни данни, информация от комуникационните зали на подводници за криптографски системи, както и библиотеката за водене на електронна война на отдела на ВМС на САЩ за разработване на подводници. Вестникът допълва, че след съобщението му американският министър на отбраната Джеймс Матис е поискал да бъде направен преглед на въпросите, свързани с киберсигурността при подизпълнителите. Изданието посочва, че се е съгласило да не разгласява някои подробности за проекта за ракетата, след като ВМС заявили, че това може да навреди на националната сигурност./", "date": "2018.06.09", "title": "Китайски хакери са откраднали планове на САЩ за водене на подводна война"}
{"url": "https://www.dnevnik.bg/sviat/2018/06/09/3197478_v_znak_na_dobra_volia_pravitelstvoto_v_madrid_osvobodi/", "text": "Испанското правителство съобщи, че е отменило финансовия контрол върху Каталуня като проява на добра воля преди очакваните разговори между новите управляващи в Мадрид и Барселона, предаде БТА. Централните испански власти контролират каталунските финанси от 2015 г., за да гарантират, че публични средства няма да се използват за незаконни действия на привържениците за независимост на областта. Миналата година бе въведен допълнителен контрол, който изискваше всяко всяко плащане да е одобрено от Мадрид. Говорителят на испанското правителство Исабел Селаа каза, че взетото вчера решение за отмяна на контрола е \"жест на политическа нормализация\" в момент, когато новият социалистически премиер Педро Санчес иска да започне диалог с новото каталунско правителство, ръководено от Ким Тора. Говорителката предупреди, че разговорите няма да касаят въпроса за самоопределение и заяви, че по въпроса за стремежа на каталунците към независимост Санчес ще се ръководи от испанската конституция и желанието за диалог. Санчес и Тора вероятно ще се срещнат преди началото на лятото, каза Селаа, но не уточни кога. Новото испанско правителство очевидно възприема помирителен подход към каталунците, но не е ясно какво може да предложи Санчес на Тора, който обеща да остане верен на каузата за независимост на областта, отбелязва \"Ройтерс\".", "date": "2018.06.09", "title": "В знак на добра воля правителството в Мадрид освободи каталунските финанси"}
{"url": "https://www.dnevnik.bg/bulgaria/2018/06/09/3197484_ninova_za_gei_brakovete_niama_da_stane_tova_e_bulgariia/", "text": "Натрапват се на обществото неприемливи неща - с тези думи лидерът на БСП Корнелия Нинова отговори на въпрос как се отнася към идеята за легализиране на гей браковете и възможността гей двойки да осиновяват деца. \"Не може насила в едно общество да вкарвате конвенция срещу насилието, не може насила да вкарате гей браковете, няма да стане това\", каза Нинова в интервю за радио \"Дарик\" като уточни, че БСП има проблем по темата с Партията на европейските социалисти, чиито представители преди две седмици наново са предупредили, че БСП греши като не подкрепя ратифицирането на Истанбулската конвенция срещу насилието над жени. Като уточни, че говори от свое име, лидерът на БСП каза: \"Няма да се съгласим какъвто и натиск да се оказва (...) Спасяваме българското християнско семейство, традиции и българските деца\". Тя каза, че очаква много удари срещу себе си лично заради тази позиция като добави, че има моменти, в които трябва да вземеш позиция, докато останалите политически лидери са се \"скатали\". Държавата да даде гаранции, че няма да се отметне за \"Белене\" Лидерът на социалистите заяви, че БСП настоява държавата да даде гаранции на потенциалния инвеститор в АЕЦ \"Белене\", че няма да промени мнението си за проекта и няма да пречи на бъдещото строителство. \"Всички инвеститори, заявили интерес, са поискали държавна гаранция, защото всяко правителство си сменя позицията. ГЕРБ 7-8 пъти си сменя позицията. Кой ще инвестира толкова много пари, ако няма сигурност, че държавата стои зад строителството?!\" попита риторично тя. Според Нинова държавата може да покаже подкрепа чрез банкова гаранция без да дава реални пари, а така инвеститорът ще има сигурността да доведе проекта докрай. Тя уточни, че БСП не иска гаранции за изкупуване на тока. Председателят на парламента казвал, че премиерът е некомпетентен Запитана защо въпросите на опозицията към премиера Бойко Борисов са твърде малко (двайсетина за 1 година) Нинова отговори, че те са много повече, но председателят на парламента ги връщал с мотива, че не са от компетентността на премиера. \"Председателят на парламента злоупотребява с правата си и ни връща всички въпроси, не били от неговата компетентност и то се оказва, че той не е компетентен по всички въпроси. Има много проблеми, за които носи отговорност, но се крие\". Нинова даде пример и с вчерашното поведение на Борисов, който  участва в парламентарния контрол  за пръв път от 11 месеца с думите: \"Измъкнал се е вчера през страничния вход, говори 2 минути абсолютни небивалици и се измъкна, за да не отговаря на въпросите на журналистите, и за това била виновна опозицията\". Никакви коалиции, а предсрочни избори Искаме оставката на този кабинет и избори, заяви Нинова като в отговор на уточняващ въпрос подчерта, че изключва всякаква възможност за коалиция между БСП и ГЕРБ. Тя обясни съвпадението на някои от позициите на двете партии с думите: \"Не ние имаме обща позиция с ГЕРБ, а просто те 7 пъти си смениха мнението и накрая приеха нашето. Не, не мислим за коалиции\". \"Прояви характер бе, човек\" България е най-корумпираната държава в Европа, установи Нинова след като беше запитана каква е позицията на БСП спрямо идеята на правителството да кандидатства за еврозоната. \"Да кандидатстват, но нали чухме оценките от европейските лидери и компетентни органи - не сте готови, не отговаряте на условията, справете се с корупцията, с финансовата стабилност и кражбата на пари\", каза тя и добави, че България не е добре приета, защото европейските институции не вярват, че се справяме с този проблем. Едновременно с това тя призова премиера да бъде по-решителен, когато отстоява националния интерес. \"Прояви характер бе, човек,\" призова Нинова Борисов като имаше предвид българската позиция за неутралност при обсъждането на намаляването на европарите за сближаване и политиките към мигрантите като даде пример с австрийския канцлер Себастиан Курц и унгарския премиер Виктор Орбан.", "date": "2018.06.09", "title": "Нинова за гей браковете: Няма да стане, това е България"}
{"url": "https://www.dnevnik.bg/sport/2018/06/09/3197489_istoriiata_na_svetovnite_purvenstva_nachaloto_na/", "text": "Осем години след трагедията на \"Маракана\" и 28 години след провеждането на първия мондиал Бразилия най-накрая стъпва на световния футболен връх. Златно поколение, предвождано от Гаринча, Диди, Вава, Зито, Жозе Алтафани, Джалма Сантос, Нилтон Сантос, Марио Загало и едва 17-годишния тогава Пеле, печели шампионата в Швеция през 1958 г. и дава началото на бразилска доминация в световните първенства, която ще доведе до общо пет титли за 44 години. В основата на първите големи успехи на Бразилия е революционната игрова схема 4-2-4 с много активна игра по крилата. Тя е въведена от дългогодишния треньор на \"селесао\" Флавио Коста. Той е освободен след провала през 1950 г., след което се завръща за кратко през 1955 и 1956 г. Въпреки че вече не е треньор на тима, когато Бразилия печели първата си световна титла, неговото наследство оставя трайна следа. Швеция 1958  След Швейцария отново европейска страна е избрана за домакин на световното. Две години преди финалите в Швеция, на 16 октомври 1956 г., в Париж на 83 години умира Жул Риме. Турнирът губи своя основател. За първи път в историята на финалите мач завършва 0:0. Това е двубоят от първия кръг между Бразилия и Англия. Първенството се излъчва по телевизията и в чужбина. Светът може да се наслаждава на играта на новите звезди: Раймон Копа, Жюст Фонтен, Боби Чарлтън, Лев Яшин, Гаринча, Вава и бъдещия \"крал на футбола\" Пеле. Шестото първенство на планетата подобрява и рекорда за брой участници (55). Квалификациите поднасят няколко големи изненади: Белгия, Холандия, Швейцария, Испания, Уругвай и най-неочаквано - Италия, не успяват да стигнат до финалите. Дебют правят Уелс, Северна Ирландия и зараждащата се футболна сила СССР. Квалификациите се превръщат в истинска бъркотия заради присъствието на Израел. Израелците трябва да се състезават с Турция, Индонезия, Египет и Судан в пресявките на азиатско-африканската зона. И четирите страни обаче отказват да играят срещу Израел по политически причини. По този начин Израел се класира за световното без нито един изигран мач. ФИФА обаче решава, че всеки един отбор извън домакина и действащия шампион трябва да премине поне един квалифиакционен кръг. Световната централа насрочва бараж между Израел и Уелс, който преди това е отпаднал в пресявките на зона \"Европа\". Британците печелят двата мача с по 2:0 и взимат последната квота за Швеция. По време на финалите вниманието на публиката е привлечено най-вече от отбора на Франция, в който блести нападателното трио Копа, Роже Пионтони и Фонтен (най-резултатното на турнира с 23 гола), а Копа е избран за най-добър играч от международна комисия. Франция завършва първа в групата си, като отбелязва 11 гола в три мача - 7:3 срещу Парагвай, 2:1 срещу Шотландия и загуба с 2:3 от Югославия. Действащият шампион Западна Германия печели трудно първото място в група А, след като побеждава Аржентина с 3:1 в първия си мач, след което записва равенства с резултат 2:2 срещу Чехословакия и Северна Ирландия. Британският отбор заема второто място след победа с 2:1 след продължения в баража срещу Чехословакия. Домакините от Швеция нямат проблем да спечели първото място в група С, в която са още Уелс, Мексико и залязващият тим на Унгария. Бразилия завършва начело в трудна група с Австрия (3:0), Англия (0:0) и СССР (2:0). Англичаните са силно отслабени след смъртта на осем футболисти на \"Манчестър юнайтед\" при самолетната катастрофа в Мюнхен през февруари същата година. В четвъртфиналите срещу Уелс на 19 юни идва мигът за изява на Пеле. Той отбелязва първия си гол на финалите, като става най-младият автор на попадение на световни финали (17 години, 7 месеца и 23 дни), за да сложи начало на невероятната си кариера. Пеле блести и на полуфинала срещу Франция (5:2), където отново не може да бъде спрян и отбелязва хеттрик. Във финала Бразилия се изправя срещу Швеция. Домакините, водени от англичанина Джордж Рейнър, успяват да сглобят силен отбор въпреки дебатите дали професионалните футболисти в италианската лига имат право да играят на световното. Скандинавците побеждават СССР с 2:0 в четвъртфиналите, а в полуфиналите детронират Западна Германия след успех с 3:1. В мача за титлата пред погледа на 50 000 свои фенове и крал Густав Адолф те дори повеждат. За пръв път от началото на турнира Бразилия изостава в резултата. Това обаче не продължава дълго и благодарение на головете на Загало, Вава и Пеле (два) Бразилия печели с 5:2. И до днес това е най-резултатният финал на световни първенства. В шестото световно първенство са отбелязани общо 126 гола в 35 мача, средно по 3.6 гола на двубой. Фонтен става голмайстор на шампионата с 13 попадения - рекорд, който не е подобрен и до днес. Съперници във финала за пръв път са отбори от различни континенти, а Бразилия е първата страна, която печели трофея извън своя континент. Гол номер 500 на световни финали отбелязва шотландецът Боби Колинс на 11 юни срещу Парагвай. Срещите са гледани от общо 868 000 зрители, средно по 24 800 на мач. Чили 1962  Четири години след първия си триумф бразилците защитават титлата си, въпреки че Пеле играе само в първия мач срещу Мексико, защото получава контузия. Вава, Зито и най-вече \"радостта на народа\" Гаринча правят необходимото, за да компенсират отсъствието на голямата звезда на \"селесао\". След два последователни турнира в Европа първенството се връща в Южна Америка 12 години след мондиала в Бразилия. Изборът на Чили в конкуренцията на Аржентина и Западна Германия е доста учудващ, защото според мнозина страната не предлага много добри условия (стадиони, пътища до тях и брой на местата по трибуните). Това седмо световно първенство се помни заради все по-осезаемото навлизане на физическата сила във футбола, като повечето отбори копират защитния стил \"катеначо\" на миланския \"Интер\". България за пръв път в своята история се класира за световни финали. Националите са в група с Финландия и бронзовия медалист от предишния мондиал Франция. Българите и французите записват по две победи срещу скандинавците и си разменят по един домакински успех. \"Петлите\" се нуждаят само от точка в последния кръг, в който гостуват в София на 12 ноември 1961 г. Гол на Христо Илиев в 89-ата минута обаче носи победата на България. Така двата отбора завършват с равен брой точки и трябва да изиграят допълнителен мач. България отново печели с 1:0 с попадение на Димитър Якимов в началото на второто полувреме. Oбщо 56 отбора - нов рекорд - участват в квалификациите. Освен Франция отпада и сребърния медалист от предишния мондиал - Швеция. Много от мачовете в първия кръг като СССР - Югославия, Чили - Италия и Западна Германия - Швейцария оставят неприятно впечатления заради прекалено силовата игра. Силовата игра се пренася и във финалите. Паметен остава мачът между Италия и домакините от Чили, наречен \"Битката от Сантяго\". В него са изгонени двама италианци, а носът на друг е счупен след силно ляво кроше на чилийски футболист. В дебютния си мач на световни финали България губи с 0:1 от Аржентина. Следва тежко поражение с 1:6 от Унгария, преди да дойде и първата точка - 0:0 срещу Англия в последния кръг. Унгарците печелят групата с пет точки, а англичаните изпреварват аржентинците по голова разлика. Това е първият шампионат, в който при равенство в точките се гледа съотношението на головете, а не се играе допълнителен мач. Емоционалната кулминация на турнира е в четвъртфиналите, когато домакинът Чили побеждава СССР с 2:1 и цялата нация излиза по улиците да празнува. Радостта на чилийците обаче трае кратко, защото в полуфинала Бразилия се оказва прекалено силна за тях. \"Селесао\" печели с 4:2, след като Гаринча и Вава отбелязват по две попадения. Другият поток е изцяло европейски. Югославия и Чехословакия печелят измъчени победи с 1:0 съответно срещу Западна Германия и Унгария. В полуфинала чехословаците побеждават с 3:1 след два късни гола на Адолф Шерер. Чехословакия дори повежда във финал с Бразилия с гол на Йозеф Масопуст. \"Селесао\" изравнява само две минути по-късно чрез Амарилдо. Зито и Вава се разписват през второто полувреме, за да донесат титлата на Бразилия след успех с 3:1. Бразилците се присъединяват към Уругвай и Италия в почетния списък на трите нации, които единствени досега са печелили купата при две поредни участия. Вава е първият играч, отбелязал голове в два последователни финала. Бразилия използва само 12 футболисти през целия турнир. Oсем от тях играят и при спечелването на първата световна титла. Сред звездите на турнира отново е вратарят на СССР - Лев Яшин, наричан още \"Черния паяк\", който е считан за най-добрия вратар в историята на световните първенства. Поради това наградата на ФИФА за най-добър вратар на всяко световно първенство, въведена през 1994 г., е наречена на негово име. На същия турнир е поставен рекордът за най-бърз гол на финали: автор е Вацлав Машек, който отбелязва попадение само 15 секунди след началото на мача Чехословакия - Мексико, макар че след това мексиканците с легендарния вратар Карбахал в състава си печелят с 3:1. Голямата звезда на турнира е Гаринча. Той поема лидерската роля след контузията на Пеле и прави изключителен турнир. Притежаващ изумителен дрибъл (въпреки че единият му крак е с няколко сантиметра по-къс от другия), страхотни центрирания и перфектни фалцови удари от всяка позиция Гаринча и до днес е считан за един от най-великите играчи. \"Радостта на народа\", както е наричан в Бразилия, умира едва на 49 години, съсипан от алкохол и дългове. В онези години обаче той е на върха на футболната слава. В 32 мача са отбелязани само 89 гола (спрямо 126 през 1954 г. и 140 през 1958 г.), средно по 2.78 на мач. Попадение номер 600 отбелязва Драган Жеркович от Югославия, който става и голмайстор на турнира с пет гола. Най-резултатен отбор е Бразилия с 14 попадения. Мачовете са гледани от 776 000 зрители, средно по 24 250 на мач. С хеттрик освен Жеркович се отличава унгарецът Флориан Алберт, който вкарва три гола на 3 юни срещу България. Унгарецът Ференц Пушкаш е първият европеец, играл за две страни, след като този път излиза с екипа на Испания. Първа част: Уругвай 1930 Втора част: Италия на Поцо... и Мусолини Трета част: Завръщането на мондиала и бразилската трагедия Четвърта част: Чудото от Берн", "date": "2018.06.09", "title": "Историята на световните първенства: Началото на бразилската легенда"}
{"url": "https://www.dnevnik.bg/ot_vas/novini_ot_vas/2018/06/09/3197424_s_ogromni_blagodarnosti_za_chistiia_vuzduh/", "text": "Г-жо Фандъкова, безкрайно сме задължени за грижите ви за чистотата на въздуха. Наистина е прекрасно да се возим в ето тези еко рейсове и да си спомняме, че имаше един следобед в най-ненатоварения ден в годината, когато излъгахте, че пускате \"зелени билетчета\" на намаление... Толкова огромни грижи полагате, че просто не мога да си обясня защо сте така старателни към гражданите, които с нищо не са показали да заслужават подобно добро отношение. Много, много благодаря!", "date": "2018.06.09", "title": "С огромни благодарности за чистия въздух"}
{"url": "https://www.dnevnik.bg/sport/2018/06/09/3197411_kralia_na_fenovete_poliakut_koito_se_podgotvia_za/", "text": "Футболната страст често няма разумно обяснение, а също така не познава граници. Буквално. Пример за това е 78-годишният Анджей Бобовски. Полякът е вероятно най-известният запалянко в родината си. Краля на полските фенове, както е наричан в страната, се готви за път. Той ще присъства на световното в Русия, за да подкрепя националния отбор. А и за да продължи традицията. Бобовски не е пропускал световни финали от 1978 г. Независимо дали полският отбор участва или не, той е на място, за да се наслади на емоцията. Сега притеснения в тази насока няма, защото Полша ще е част от световното в Русия. Нещо повече - Бобовски мечтае за финал с домакините. \"Ще присъствам на първия мач срещу Сенегал на стадиона на \"Спартак\". След това летя за Казан, а после за Волгоград\", казва той пред \"Ройтерс\". Връзката му със световните първенства започва от турнира в Аржентина през 1978 г. Тогава получава като подарък билет от съпругата си. От този момент е бил на 135 мача на световни финали. Бобовски, който вече има втори брак, е организирал пътуване за двама из Русия. \"Сам си изработих маршрута, като използвах интернет. Първо - къде да кацна, второ - хотела, трето - как да стигна до стадиона от хотела\", разказва запалянкото, който на клубно ниво подкрепя \"Легия\" (Варшава). Полякът е бил предупреден, че в Казан може да очаква да бъде посрещнат като кралска особа. И едва ли ще е другояче, тъй като лесно може да се отличи заради дрехите и короната си. Облеклото му е планирано. Дневните му дрехи включват тениска, на гърба на която са изписани световните първенства, които е посетил. Единствено на Катар 2022 е поставен въпросителен знак. За мачовете има червена пелерина с полския герб на гърба.", "date": "2018.06.09", "title": "Краля на феновете: Полякът, който се подготвя за 11-ото си световно първенство"}
{"url": "https://www.dnevnik.bg/bulgaria/2018/06/09/3197525_sakskoburggotski_e_nominiran_za_suvet_na_rusofilite_-/", "text": "Българското национално движение \"Русофили\" е номинирало бившия премиер на страната Симеон Сакскобургготски да участва в бъдещ международен Съвет на ветераните - русофили наред с бившия германски канцлер Герхард Шрьодер. Това казва в интервю за \"Стандарт\" председателят на българското движение Николай Малинов, който е участвал в международен форум на русофилите в Крим преди дни и там е получил подкрепа за идеята си такъв съвет на ветераните да бъде учреден. От интервюто не се разбира дали Малинов е съгласувал инициативата си със Сакскобургготски и Шрьодер. Сакскобургготски, чийто чичо беше разстрелян от т. нар. Народен съд през 1945 г., а семейство беше прогонено от България с идването на комунистите на власт, е посещавал инкогнито Русия през 1975 г. под името \"граф Рилски\", по собствените му свидетелства. Наскоро  бившият премиер даде интервю за швейцарско издание , в което коментира напрежението между ЕС и Русия с думите: \"Погрешно е за всичко да се обвиняват Русия и Путин, не бива с рогата напред, трябва да бъдем по-прагматични и по-внимателни. Санкциите ни вредят по-скоро на нас. Това са автоголове, които ЕС си бележи.\"", "date": "2018.06.09", "title": "Сакскобургготски е номиниран за съвет на русофилите - ветерани"}
{"url": "https://www.dnevnik.bg/bulgaria/2018/06/09/3197577_sofiia_praid_premina_pod_nadslov_razlichni_hora_ravni/", "text": "Различни хора, равни права\" – под това мото се проведе тазгодишният \"София прайд\". Програмата на прайда започна с концертна програма в Княжеската градина в късния следобед и продължи като шествие из софийските улици, което тръгна малко след 19 ч. въпреки дъжда. Събитието се проведе под засилени мерки за сигурност. Около половината от Княжеската градина бе затворена за посетители, като полицаи не позволяваха преминаването на ограничителната лента. Имаше поставени пропускателни пунктове около мястото на концерта, който се състоя пред Паметника на съветската армия. По време на събитието движението на автомобили в района бе спокойно.  Организаторите на прайда аргументираха провеждането му така: \"ЛГБТИ хората в България са невидими за закона и това поражда правен вакуум, в който попадат нехетеросексуалните, транс и интерсекс хората. Наред с липсата на правна защита и признаване на редица техни права, страхът от отхвърляне и срамът от другостта все още съществуват и принуждават много ЛГБТИ хора да живеят двоен живот\".  Като мисия на събитието те посочиха това ЛГБТИ хората да водят достоен живот и да изразяват себе си открито, наравно с всички останали. Като важен проблем пред правата на ЛГБТИ общносттта организаторите изтъкват непризнаването на семействата на ЛГБТИ хората и последващите от това правни ограничения. Като примери за такива ограничения посочиха правото на имуществена общност, правото на данъчни облекчения, наследствената пенсия, на някои видове финансови услуги, родителски и репродуктивни права, право на наследяване и достъп до информация за партньора. Организаторите споменаха и \"провала на българските партии от целия политически спектър да признаят и адресират проблемите на ЛГБТИ общностите в България\". В дните преди прайда те напомниха, че в България е в ход историческо дело за признаване на сключения във Великобритания брак между две момичета. Тяхната битка е олицетворение на всичко, за което се бори София прайд – равно третиране и правно признаване за всички български граждани, твърдят още организаторите. 24 дипломатически мисии, Детският фонд на ООН (УНИЦЕФ), Фондация \"Фридрих Науман\" и Върховният комисариат на ООН за бежанците за България публикуваха обща декларация за подкрепа на мирното шествие на ЛГБТИ хората и тези, които ги подкрепят в борбата им за равноправие. Декларацията е подкрепена от дипломатическите мисии на 16 страни от Европейския съюз, както и на Австралия, Бразилия, Израел, Канада, Норвегия, САЩ, Швейцария и ЮАР. \"Зачитането на човешките права, включително справедливост, равенство, недискриминация, както и свобода на изразяване и върховенство на закона, са основите, на които се градят демократичните държави. Тези права и закрила следва да са еднакво приложими и за ЛГБТИ хората\", пише в декларацията. Тази дипломатическа подкрепа е рекордна, твърдят организаторите.  В музикалната програма на прайда участваха популярни изпълнители и състави: Рут Колева, Иво Димчев, Михаела Филева, Танцуваща София, Yambadon, Spice Girls Tribute, Jennifer Benediction, Dead Man’s Hat Live. Преди събитието се състояха контриращи прайда прояви, обявени като \"Поход за семейството\", концерт \"За възраждане на семейните ценности\", организиран от партия \"Възраждане\", и \"Да спасим децата на България и българското семейство\".  Дни преди провеждането на прайда общински съветник от ВМРО изпрати сигнал до министъра на вътрешните работи. С него настоя за отмяна на провеждането му. В края на май излезе и декларация на политическа група \"Патриоти за София – ВМРО и Атака\" в Столичния общински съвет, с която те се обявиха против подкрепата на Столичната община за част от събитията по време на празника. Атаките срещу шествието \"София прайд\" са конкретен пример защо има нужда от провеждането му, коментираха тогава организаторите. Ден по-рано и Светият синод на Българската православна църква излезе с позиция, в която заклейми провеждането на \"София прайд\", определяйки борбата за равноправие на български граждани като \"демонстрация на греха\" – позиция, с която организационният комитет не е съгласен. Дни преди провеждането на \"София прайд\" организаторите сигнализираха \"Дневник\", че в социалната мрежа Фейсбук е имало масови атаки чрез постове и коментари срещу бизнеси, които подкрепят провеждането събитието. За първи път тази година календарът от съпътстващи събития на прайда – тематични изложби, представления, филмов фестивал \"София прайд филм фест\", спортни събития и дискусионни форуми – продължава в рамките на цял месец. Прожекциите, които са част от състезателната програма, предхождащи шествието, се състояха всяка вечер от 2 до 8 юни в кино \"Одеон\" и Дома на киното. А до края на юни в кино \"Одеон\" ще бъде представена панорама на ирландското ЛГБТ кино от последните три години. Входът е свободен с пропуски от касата на кината.", "date": "2018.06.09", "title": "\"София прайд\" премина под надслов \"Различни хора, равни права\""}
{"url": "https://www.dnevnik.bg/sport/2018/06/09/3197364_istoriiata_na_svetovnite_purvenstva_luvovete_na_alf/", "text": "За домакин на турнира през 1966 г. е избрана Англия и това се превръща в най-добрия мондиал до този момент. Домакините печелят трофея, а победата им с 4:2 след продължения срещу Западна Германия и до днес остава един от най-дискусионните моменти в историята на световните първенства. Квалификациите започват с бойкот. Целият африкански континент се отказва от участие, след като ФИФА дава само една квота за Африка и Азия и Океяния, която трябва да се разиграе на бараж. Така Северна Корея си осигурява дебют на световни първенства, след като печели квалификациите в Азия и Океания. България се класира за втори път за най-големия футболен форум. Националите отново трябва да минат през бараж, след като завършва с равен брой точки с Белгия. Другият отбор в групата е Израел. В решаващия мач Георги Аспарухов, който прави изключително силно квалификации, отбелязва два гола за една минута, а България печели с 2:1 на неутрален терен във Флоренция. Няколко месеца преди световното трофеят \"Жул Риме\" е откраднат, докато е на изложба в Лондон. По-късно е отново е открит непокънат от куче на име Пикълс в едно от южните предградия на английската столица. Бразилия се завръща на голямата сцена в опит да влезе в историята с трета поредна титла. Пеле обаче получава травма в първия мач на \"селесао\" - срещу България (2:0). Световните шампиони рискуват с пускането му в игра срещу Португалия (3:0) и той получава още по-сериозна контузия, която го вади от игра до края на шампионата. Със състав, в който лидерите от Швейцария 58 и Чилич 62 вече са на възраст, а младите Жерсон, Тостао и Жаирзиньо са твърде неопитни, Бразилия сдава титлата още в груповата фаза. Страхотно впечатление прави отборът на Португалия, в който най-ярко блести Еузебио. Иберийците вече са загатнали за потенциала си на европейската сцена и пренсят силната си игра по терените в Англия. Португалците печелят три победи с голова разлика 9:2, а Унгария заема второто място в групата след успех с 3:1 над Бразилия в последния кръг. Италия също отпада в груповата фаза по сензационен начин, след като губи с 0:1 от Северна Корея. Приказката на азиатците продължава до четвъртфиналите, където за 20 минути повеждат с 3:0 на Португалия. Еузебио обаче отговаря с четири гола (два от които от дузпи) и португалците продължават към полуфиналите след победа с 5:3. Още в групите отпада и европейският първенец Испания. В четвъртфиналите се стига до голямо напрежение по оста Европа – Южна Америка. Английски съдия свири мача между Западна Германия и Уругвай, а германец ръководи Англия срещу Аржентина. Германците печелят с 4:0, а англичаните – с 1:0, като и двете срещи са белязани от спорни съдийски отсъждания. За полуфиналите се класират само европейски отбори. Западна Германия побеждава СССР с 2:1, а след блестяща игра на Боби Чарлтън Англия елиминира Португалия с 2:0 след две негови попадения Финалът се играе пред близо 100 000 души на \"Уембли\". Джеф Хърст става единственият автор на хеттрик във финал на световно първенство, като в продълженията отбелязва и най-оспорвания гол в историята на футбола за 3:2. И до днес продължават дебатите дали топката наистина е преминала зад голлинията, след като се удря в напречната греда на вратата на германците. Почти всяка година специалистите се опитват да приложат нова технология, за да се реши веднъж завинаги спорът дали наистина е имало гол. Швейцарският рефер Готфрид Динст, който взема решението след консултация с руския си помощник Тофик Бахримов, и до днес е споменаван от футболните фенове по целия свят. В крайна сметка Хърст оформя крайното 4:2 в последните секунди, а капитанът на Англия Боби Мур получава трофея от ръцете на кралица Елизабет II. В 32 мача са отбелязани 89 гола, средно по 2.78 на мач. Еузебио става голмайстор на турнира с девет попадения. Срещите са гледани от 1 627 000 зрители (средно по 50 844 на мач). Първа част: Уругвай 1930 Втора част: Италия на Поцо... и Мусолини Трета част: Завръщането на мондиала и бразилската трагедия Четвърта част: Чудото от Берн", "date": "2018.06.09", "title": "Историята на световните първенства: Единственият триумф за родината на футбола"}
{"url": "https://www.dnevnik.bg/bulgaria/2018/06/09/3197587_mejdu_praida_i_antipraida_muje_v_cherno_pljuha_po/", "text": "Полиция задържа няколко души, участващи в една от алтернативните на \"Софий прайд\" прояви пред езерото \"Ариана\" след конфликт, видя репортер на \"Дневник\". Мъжете в черни тениски плюха по две момичета на видима възраст не повече от 18 г., , едно от които беше преметнало през гърба си флага на ЛБГТИ движението, опитаха да издърпат знамето и така се стигна до сблъскване помежду им. Полицията задържа и момичетата, и двама мъже. Според присъстващите момичетата са ги провокирали като са дошли на алтернативната на \"София прайд\" проява. Те скандираха \"Не искаме парад в нашия град\". Според репортера на \"Дневник\" момичетата са идвали от парка и били посрещнати с възгласи: \"Нещо сте се объркали, опа, опа\", опитали да заобиколят, но не е имало откъде да минат, а мъжете тръгнали към тях. По-късно МВР съобщи, че днес са били задържани четирима души участници в контрашествието \"Да запазим децата от разврата\". Двама от задържаните са били с маски, един е бил без документ за самоличност, а четвърти е имал в себе си \"бокс\". ", "date": "2018.06.09", "title": "Между прайда и \"антипрайда\": Мъже в черно плюха по момичета - \"провокатори\""}
{"url": "https://www.dnevnik.bg/bulgaria/2018/06/09/3197589_koloezdach_sriaza_guma_na_lineika_spriala_na_veloaleia/", "text": "Разгневен колоездач сряза една от гумите на линейка, защото спряла на алеята за велосипедисти, съобщи БНТ. Линейката е била на адрес на софийския булевард \"Дондуков\", за да помогне на 19-годишно момче с диабет в тежко състояние и спряла на велоалеята пред входа на жилището му. Велосипедистът не успял да овладее нервите си, извадил 30-сантиметров нож и срязал предната дясна гума на колата, разказа д-р Христалина Иванова от екипа на пострадалата линейка. Д-р Иванова уточни, че е оказала първа помощ на пациента, но е преценила, че състоянието му не налага постъпване в болница. В противен случай е трябвало да извика втора кола. Общо линейките в София днес са 18. Полицията издирва колоездача. ", "date": "2018.06.09", "title": "Колоездач сряза гума на линейка, спряла на велоалея"}
{"url": "https://www.dnevnik.bg/bulgaria/2018/06/09/3197590_simeonov_sreshtu_diskotekite_s_merki_sreshtu_shuma/", "text": "Шумът в курортите ни поевтинява българския туризъм, заяви вицепремиерът Валери Симеонов в Поморие, където се провежда поредното работно съвещание с туристическия бизнес за проблемите пред летния сезон, съобщи БНТ. Вицепремиерът се аргументира с факта, че в Слънчев бряг много хотелиери плащат неустойки, тъй като заради шума туристи прекратяват почивките си. Симеонов, който е ресорен вицепремиер за туризма, води борба с шума в курортите откакто пое поста си в правителството. Миналия месец по негова инициатива  правителството одобри изменения в Закона за шума , с които се налагат нови ограничения за озвучителните уредби и се скъсяват часовете, в които силната музика е разрешена. Той е особено чувствителен към шума в заведенията в Слънчев бряг, където при акции миналата година  озвучителни уредби бяха конфискувани . През тази той се фокусира и  върху законността на обектите  на южния плаж в курорта. Вчера туристическият сезон в комплекса беше официално открит, като организаторите от развлекателния комплекс \"Какао бийч\"  обещаха взривяващо двудневно парти. , уверявайки, че са предприели мерки за шумоизолация. Медиите отбелязаха, че празненствата за началото на сезона са били съпроводени от проверки, на които вицепремиерът не е присъствал. Днес той изтъкна, че не се е появил съзнателно, защото \"проверките за спазването на законите не трябва да се превръщат в телевизионно шоу \". \"Оказва се, че от 4 проверени заведения едното не работеше, останалите три са в нарушения и на трите са изготвени констативни протоколи. И трите са в нарушения, на едното даже е издадено разпореждане за незабавно спиране на звука и е спряно озвучаването до края на работното му време. Предстои втора проверка, при което ще бъде запечатано\", каза Симеонов пред БНТ. Според вицепремиера собствениците на тези дискотеки са ги заградили с цел да намалят звука, но така са нарушили закона, променяйки ги от открит в закрит тип, докато разрешенията били дадени за преместваеми обекти от открит тип. \"Вземайки мерки за ограничението на шума, те са направили друго нарушение, като са заградили площи, които нямат право да заграждат. Но даже и затворени, те са с озвучаване над нормите. И вътре, и вънка. И това е констатирано на място\", каза той. В понеделник вицепремиерът ще сезира Министерството на туризма, дирекцията за строителен контрол в Бургас и община Несебър за премахване на незаконните ограждения.", "date": "2018.06.09", "title": "Симеонов срещу дискотеките: С мерки срещу шума погазват строителните правила"}
{"url": "https://www.dnevnik.bg/sport/2018/06/09/3197566_el_maestro_obeshta_da_napravi_cska_otbor_s_harakter/", "text": "Нестор Ел Маестро  ще променя ЦСКА внимателно и без да изменя на ценностите на клуба. Това обясни новият треньор на червените в първото си интервю пред клубния сайт. Специалистът, който сензационно направи \"Спартак\" (Търнава) шампион в Словакия вярва, че ще постигне успех на \"Българска армия\". Според родения в Белград специалист ЦСКА има добра тренировъчна база с добри терени. Той добави, че все още опознава обстановката и играчите, но вярва, че до първия мач ще успее да подготви достатъчно добре отбора. \"Със сигурност работим усилено, надявам се и успешно. Отборът игра добре през миналия сезон, дълго време беше близо до върха, но със сигурност има неща, кои неща, които ще се опитам да променя. Ще приложим моя стил на игра. ЦСКА трябва да доминира, но като цяло – да, харесвам компактни и концентрирани отбори, които печелят с по 1:0 много пъти\", каза Ел Маестро. Наставникът, който е само на 35 години, добави, че ще се съобрази с това, което има. Ел Маестро обясни, че в \"Спартак\" (Търнава) не е имал толкова добри играчи, колкото червените. \"Не мога да обещая резултати, това е много опасно във футбол. За мен най-важно е футболистите ми да играят със сърце и характер. Затова, надявам се, че мога да обещая, че когато феновете дойдат на стадиона, ще видят отбор, който играе точно със сърце и характер\", каза още треньорът.", "date": "2018.06.09", "title": "Ел Маестро обеща да направи ЦСКА \"отбор с характер, който играе със сърце\""}
{"url": "https://www.dnevnik.bg/sport/2018/06/09/3197626_sebastian_fetel_shte_startira_pruv_v_gran_pri_na_kanada/", "text": "Себастиан Фетел ще стартира от полпозишън в Гран при Канада, седми кръг от сезона във Формула 1. Германският пилот на \"Ферари\" се представи страхотно в квалификацията на пистата \"Жил Вилньов\" и изпревари с 93 хилядни от секундата Валтери Ботас. Четирикратният световен шампион наруши хегемонията на Макс Верстапен на канадското трасе от началото на уикенда, след като показа завидна скорост. Фетел спечели 54-и полпозишън в своя 207-и старт във Формула 1. Дотук през сезона той стартира пръв в Бахрейн, Китай и Азербайджан, но спечели единствено на пистата в Шанхай, \"В началото на уикенда имахме малко проблеми, но сега сме много силни. Харесвам това трасе и полпозишъна идва в точния момент. С всяка изминала обиколка се чувствах по-добре и още по-бърз\", каза Фетел след квалификацията. Германецът има само една победа на канадското трасе, където триумфира през 2013 г., докато още караше за \"Ред бул\". Зад Фетел и Ботас се наредиха Макс Верстапен и Люис Хамилтън, който остана едва четвърти. Световният шампион не успя да продължи серията си на своята любима писта. Пилотът на \"Мерцедес\" има шест полпозишъна на трасето \"Жил Вилньов\", от които три поредни, но този път беше на над две десети зад Фетел. \"Не съжалявам за резултата си. Допуснах някои грешки, заради които нямаше как да съм по-напред. Мисля, че в състезателно темпо ще сме много по-конкурентни\", каза Верстапен. Кими Райконен и Даниел Рикардо ще потеглят от трета редица, докато местата до десети попълниха пилоти на \"Рено\" и \"Форс Индия\" – Нико Хюлкенберг, Естебан Окон, Карлос Сайнц и Серхио Перес. Квалификацията започна драматично още преди официалния си старт, след като при излизането от бокса двигателят на Ромен Грожан гръмна. Французинът от \"Хаас\" нямаше шанс да продължи и отпадна преди началото. От \"Ферари\" бяха много бързи в първата част и няколко пъти Кими Райконен и Себастиан Фетел подобряваха времената си. В крайна сметка след първите 15 минути двамата пилоти на Скудерията оглавиха класирането пред Хамилтън и Ботас и дуото от \"Ред бул\" Макс Верстапен и Даниел Рикардо. Освен Грожан след първата част отпаднаха Маркус Ериксон, който се блъсна в една от стените, пилотите на \"Уилямс\" Сергей Сироткин и Ланс Строл, както и Пиер Гасли с \"Торо росо\". За втората част от квалификацията очаквано \"Ферари\" и \"Мерцедес\" заложиха на средно твърдите смеси – ултрасофт. Темпото и на двата отбора беше много сходно, като Ботас завъртя обиколка за 1:11.514, а Фетел със само 10 стотни по-бавно. Двата водещи тима избраха да карат с по-твърдите гуми, с които да започнат неделното състезание. От \"Ред бул\" заложиха на хиперсофт, което позволи на Макс Верстапен да постигне 1:11.472 минути. В самия край на втория сегмент Рикардо подобри постижението на съотборника си с 38 хилядни. Люис Хамилтън обаче допусна сериозна грешка при спирането за един от завоите и блокира сериозно предната си лява гума, което унищожи и комплекта му. Дори и грешката обаче не застраши британеца, като разликата с останалите беше много голяма. Участие в последната трета част на квалификацията не успяха да си гарантират Кевин Магнусен, Брендан Хартли, Шарл Леклер, Фернандо Алонсо и Щофел Вандорн. При първите опити за бързи обиколки най-добре се представи Фетел, който записа тура за 1:10.776 минути. Той изпревари само с 81 хилядни Валтери Ботас, а Райконен беше далеч назад – на над три десети от секундата. Хамилтън беше едва пети заради нова грешка при спиране, попадайки между пилотите на \"Ред бул\". Далеч назад бяха пилотите на \"Рено\" – Хюлкенберг и Сайнц, както и тези на \"Форс Индия\", които не записаха обиколки в началото. При вторите излизания единствено Фетел и Макс Верстапен успяха да подобрят своите резултати. Германецът добави още 12 хилядни спрямо Ботас, докато пилотът на \"Ред бул\" се изкачи до третата позиция. Неделният старт за Гран при на Канада е в 21.10 часа българско време.", "date": "2018.06.09", "title": "Себастиан Фетел ще стартира пръв в Гран при на Канада"}
{"url": "https://www.dnevnik.bg/sviat/2018/06/09/3197625_liderite_na_g-7_gotviat_obshta_poziciia_za_turgoviiata/", "text": "Лидерите на седемте най-развити страни в света планират да излязат с обща позиция след срещата си в канадския курорт Ла Малбе в опит да стабилизират отношенията помежду си след като САЩ наложиха вносни мита на стоманата и алуминия от ЕС, Канада и Мексико, съобщиха световните агенции. Президентът на САЩ Доналд Тръмп напусна пръв напрегнатата среща с останалите лидери, които планираха  да го притиснат за митата , с уверенията, че е предложил пред канцлера на Германия Ангела Меркел, президента на Франция Еманюел Макрон и канадския премиер Джъстин Трюдо \"да бъде създадена зона за свободна търговия на Г-7, без мита, без субсидии и без бариери\". Тръмп даде максимална оценка от 10 от 10 за качеството на отношенията си с другите ръководители от групата, включваща също премиерите на Великобритания, Италия и Япония.  Меркел съобщи обаче, че лидерите са се споразумели по обща позиция по търговията, въпреки че продължава да има разногласия между тях, предаде АФП, цитирана от БТА. \"Ръководя се от принципа, че ние ще имаме общ текст\", каза канцлерът на пресконференция в Ла Малбе. \"Това обаче не решава проблемите в подробности. Ние имаме различни разбирания със САЩ\", допълни тя. Президентът на Франция Еманюел Макрон даде да се разбере, че комюникето \"не урежда всичко\" и е само опит за \"стабилизиране на нещата\". \"Това споразумение... е добра новина и израз на колективно желание за стабилизиране на нещата. Не смятам обаче, че с тази декларация е постигнато всичко, и е очевидно, че ще трябва да продължим да работим през следващите седмици и месеци\", коментира пред журналисти Макрон, който преди срещата беше подхвърлил по адрес на Тръмп, че  \"никой лидер не е вечен \". Днес той уточни, че комюникето ще потвърди \"нашата привързаност към Световната търговска организация\" и волята ни \"да имаме политика в областта на митата и търговските бариери, която да се свежда до тяхното намаляване и продължаване напред\". Тръмп напусна пръв с обяснението, че пътува за Сингапур, където има планирана среща във вторник със севернокорейския лидер Ким Чен-ун. Така той пропуска дискусията за климатичните промени и опазването на околната среда - теми, които неговата администрация пренебрегва. Меркел отбеляза, че в общото комюнике ще бъде отбелязан фактът, че САЩ не участват в обсъждането на тези въпроси.", "date": "2018.06.09", "title": "Лидерите на Г-7 готвят обща позиция за търговията, но с уговорки"}
{"url": "https://www.dnevnik.bg/photos/2018/06/09/3197620_fotogaleriia_razlichni_hora/", "text": "Днес в столицата се състоя \"София прайд\" - инициатива за признаване на гражданските правата на нехетеросексуалните, срещу страха от отхвърляне и принудата да водят двойнствен живот.", "date": "2018.06.09", "title": "Фотогалерия: Различни хора"}
{"url": "https://www.dnevnik.bg/sport/2018/06/09/3197632_transferut_na_kapitana_na_lion_v_livurpul_propadna/", "text": "Соченият за сигурен трансфер на халфа Набил Фекир в \"Ливърпул\" пропадна, обяви настоящият му клуб \"Лион\". Атакуващият играч остава при \"хлапетата\", въпреки че беше в Англия, за да премине медицински прегледи. Според водещите английски медии Фекир не е издържал тестовете, след което от \"Ливърпул\" са се отказали от него. От \"Лион\" не потвърдиха информацията, но излязоха със съобщение, че Фекир остава на стадион \"Групама\". \"Лион\" съобщава, че тристранните преговори между клуба, Набил Фекир и \"Ливърпул\" не са успешни и капитанът остава в отбора. Тази вечер точно в 20 ч. ние взехме решение да прекратим преговорите. Въпреки че клубът имаше за приоритет да се съобрази с желанието на Набил и големият интерес към него, преговорите не завършиха успешно\", пише в съобщението на \"Лион\". Фекир е капитан на \"Лион\" и играе за тима от 2013 г. Той има 57 гола в 153 срещи за \"хлапетата\". През миналия сезон Фекир, който се подвизава еднакво успешно като атакуващ халф и крило, вкара 23 гола в 40 мача. Футболистът беше включен в състава на Франция за световното първенство в Русия. Фекир е оценяван на 60 милиона евро от transfermarkt.de. \"Ливърпул\" вече привлече двама играчи.  Фабиньо беше купен от \"Монако\" за 45 милиона евро , докато още през миналата година беше финализирано преминаването на Наби Кейта от \"Лайпциг\" срещу 48 милиона паунда.", "date": "2018.06.09", "title": "Трансферът на капитана на \"Лион\" в \"Ливърпул\" пропадна"}
{"url": "https://www.dnevnik.bg/bulgaria/2018/06/09/3197630_mvr_otchete_7_zadurjani_v_sofiia_pokrai_shestviiata/", "text": "Без значими нарушения на обществения ред преминаха заявените днес четири мероприятия в столицата, съобщи МВР. В резултат на създадената предварителна организация и планирани охранителни действия не бяха допуснати сериозни нарушения на обществения ред по време на шествията, се казва в съобщението. По време на проявите са задържани 7 души - 4 за забранени предмети и без документи, и за други два инцидента са задържани други трима, работата по която продължава, информира ведомството. В съобщението се напомня, че е имало временна реорганизация на движението заради заявените мероприятия.. СДВР благодари на гражданите и гостите на София за проявеното разбиране и толерантност към предприетите мерки за сигурност.", "date": "2018.06.09", "title": "МВР отчете 7 задържани в София покрай шествията"}
