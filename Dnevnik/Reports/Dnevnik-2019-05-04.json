{"url": "https://www.dnevnik.bg/sport/2019/05/04/3429285_livurpul_vuzkrusna_v_golov_trilur_s_njukasul_i_otnovo/", "text": "Ливърпул\" премина през едно от най-трудните изпитания по пътя към  мечтаната титла във Висшата лига , но успя да победи \"Нюкасъл\" с 3:2 в зрелищен сблъсък. Мърсисайдци три пъти повеждаха на \"Сейнт Джеймсис\", за да могат да пречупят \"свраките\". Срещу себе си червените имаха изключително вдъхновен съперник, който направи един от най-добрите си мачове срещу водещ тим през сезона. Върджил ван Дайк, Мохамед Салах и Дивок Ориги бяха точни за мърсисайдци. За \"Нюкасъл\" се разписаха Кристиян Ацу и Саломон Рондон. Ориги вкара победното попадение три минути преди края, след като се появи от пейката на мястото на контузения Салах. Успехът позволи на \"Ливърпул\" да излезе начело в класирането с две точки пред шампиона \"Манчестър сити\". В предпоследния си мач за сеозна \"гражданите\" приемат \"Лестър\", като срещата е в понеделник. Следващият уикенд предстои и последният кръг, в който \"Ливърпул\" е домакин на \"Уулвърхемптън\", а \"Сити\" гостува на \"Брайтън\".   Мениджърът на червените Юрген Клоп направи четири промени от единайсеторката, която  загуби от \"Барселона\" с 0:3  в Шампионската лига. Трент Александър-Арнолд, Деян Ловрен, Джордан Хендерсън и Даниел Стъридж попаднаха сред титулярите. \"Нюкасъл\" предложи организирана игра с много футболисти в средата на терена и защита. Рафаел Бенитес разчиташе единствено на Саломон Рондон в предни позиции, подпомаган от Кристиан Ацу и Айосе Перес. От началните минути си пролича стратегията на двата тима – \"Ливърпул\" държеше топката, а \"свраките\" приеха играта в своята половина и действаха на контраатака. В 13-ата минута гостите откриха резултата с попадение на Върджил ван Дайк. Централният защитник беше изпуснат от Джамал Ласелс при центриране от корнер и Ван Дайк се разписа с глава. Само преди дни бранителят на мърсисайдци беше  избран за Играч №1  в анкетата на Асоциацията на професионалните футболисти. За \"Ливърпул\" това беше 21-и гол от статично положение от началото на сезона. \"Нюкасъл\" бързо успя да се отърси от попадението на гостите, за да пренесе играта в предни позиции. Футболистите на Бенитес поставиха под напрежение мърсисайдци и те започнаха да грешат по-често. Първо Перес опита късмета си, но не улучи вратата. В 20-ата минута след грешка в червената защита топката се озова в Рондон, който стреля, а на голлинията Александър-Арнолд изчисти удара с ръка. В крайна сметка топката се върна към Ацу, който с плътен удар реализира – 1:1. Реферът Андре Маринър зачете попадението и реши да не показва червен картон на защитника на гостите. Домакините действаха много вдъхновено и с голямо желание, но радостта им не продължи толкова дълго време. Само осем минути по-късно Салах успя да възстанови аванса на \"Ливърпул\". Египтянинът беше изпуснат от защитата на \"свраките\" и засече центриране на Александър-Арнолд. За Салах това беше 100-тен шампионатен гол в кариерата му в първенствата на Швейцария, Италия и Англия. Александър-Арнолд пък стана вторият бранител на \"Ливърпул\" през сезона достигнал 10 асистенции след Андрю Робъртсън. До края на първата част \"Ливърпул\" стоеше по-добре на терена и можеше да увеличи преднината си. Най-чистото положение се откри пред Садио Мане. Сенегалецът обаче пропусна очи в очи с вратаря на \"свраките\" Мартин Дубравка. Мърсисайдци водеха след първите 45 минути, макар домакините да имаха повече точни удари – пет срещу три. През втората част \"Ливърпул\" продължи да задържа повече топката, но \"Нюкасъл\" отново беше много опасен в атака. Съставът на Рафаел Бенитес успяваше бързо да пренася топката в предни позиции и да използва празните пространства. В 50-ата минута Рондон се завъртя около оста си и стреля по тревата, но Алисон внимаваше и спаси. Само четири минути по-късно вратарят на гостите нямаше никакъв шанс след корнер. Защитата на \"Ливърпул\" не успя да изчисти едно центриране, след което Хавиер Манкийо върна топката към Рондон, а той с мощно воле с левия крак изравни. Централният нападател на \"свраките\" отбеляза десетото си попадение от началото на сезона. За разлика от първата част този път \"Ливърпул\" не успя бързо да намери отговор на действията на домакините. Положенията пред вратата на Дубравка секнаха, а в средата на терена мърсисайдци не доминираха по същия начин. Топката се разиграваше по ширината на терена, но без това да води до някакви опасности за \"свраките\". Садио Мане също се изгуби, а Стъридж също играеше много рядко с топката. Проблемите на кандидатите за титлата не се изчерпаха с това и в 70-ата минута Салах получи контузия. Египтянинът беше ударен в главата при игрова ситуация от вратаря на \"свраките\" Дубравка, който излезе, за да пресече центриране. Салах лежа неподвижно на терена няколко минути, докато му беше оказана медицинска помощ. В крайна сметка звездата на \"Ливърпул\" напусна терена на носилка и беше сменен от Дивок Ориги. Дори и без голямата си звезда в крайна сметка мърсисайдци успяха да отговорят на предизвикателството. В 87-ата минута Ориги засече центриране на друга резерва Джердан Шакири, за да изведе тима си напред. Белгиецът вкара втори решаващ гол за сезона след този в  градското дерби с \"Евертън\"  през декември. До края на двубоя \"свраките\" също направиха всичко по силите си, за да стигнат поне до точка. Бенитес извади единия от централните си защитници, за да пусне нападател. \"Нюкасъл\" обаче така и не стигна до голово положение освен няколко центрирания и едно разбъркване.", "date": "2019.05.04", "title": "\"Ливърпул\" възкръсна в голов трилър с \"Нюкасъл\" и отново поведе във Висшата лига"}
{"url": "https://www.dnevnik.bg/citat_na_deniia/2019/05/04/3429166_citat_na_denia_usiliiata_mi_kum_severna_makedoniia_sa/", "text": "Това заяви днес премиерът Бойко Борисов в излъчване на живо във \"Фейсбук\"-профила си при подписване на споразумение за сътрудничество между СДС и \"Движение Гергьовден\". Подписването беше обявено в централата на ГЕРБ, с които СДС имат споразумение за общо явяване на евроизборите. \"С този си жест папата показва толерантност към вероизповеданията и пример\", каза още премиерът. Допълни, че двямата с президента Румен Радев ще направят всичко необходимо това посещение да е добра реклама. \"Целият свят ще ни види. Мисля, че ефектът и фактът, че прие и за втори път папа ще идва в България, е много добър за страната\", заяви премиерът Борисов.", "date": "2019.05.04", "title": "Цитат на деня: Усилията ми към Северна Македония са оценени от папата"}
{"url": "https://www.dnevnik.bg/detski_dnevnik/2019/05/04/3423738_slonut_i_peperudut_-_prikazkite_na_e_e_kumings_sa_po/", "text": "Вълшебства и златен прашец полепват от вътрешната страна на сърцето след като затвориш приказките на Е. Е. Къмингс. Авангардистът на англоезичната литература, написал над 2900 стихотворения (от които на български са преведени 56), е отново по книжните рафтове у нас – този път със сборника \"Слонът и пеперудът\". Изданието включва 4 истории, писани от Къмингс за дъщеря му Нанси и внука му Дирк. \"Подходящи са не само за деца, а и за родителите им. Както и за родителите на техните родители\", казват от издателство \"Лист\", което включи книгата в поредицата си \"Детски шедьоври от велики писатели\". Освен на фантазиите на Къмингс българското издание на приказките разчита и на фантазиите на сценографа Юлиян Табаков, породени от срещата му с текстовете на поета. Изящната линия и цвят в злато хипнотизират и карат да искаш още и още. Преводът е на Владимир Молев. Приказките на Къмингс се появяват като самостоятелно издание за първи път през 1965 г., три години след смъртта му. Историята около написването на \"Старецът, който попитал защо\", \"Слонът и пеперудът\", \"Замъкът, който похапвал пай с комари\" и \"Малкото момиче, което се казвало Аз\" също прилича на приказка, която в голямата си част е тъжна, но с хубав край. Приживе на поета излиза само \"Старецът, който попитал защо\". Тя е отпечатана през 1945 г. заедно с пиесата Santa Claus: A Morality Play. В нея се разказва за младо момиче, което се събира с баща си, след като той се сдобрил с майка й. По онова време Къмингс е на 51 години, а дъщеря му Нанси – на 26. Тя току-що е родила внука му Дирк, той е развълнуван и щастлив. Нанси обаче все още не знае, че поетът, пред когото се прекланя Америка, е неин баща. И Къмингс, и бившата му жена Илейн, която е нейна майка, крият истината за произхода й. Така момичето израства с мисълта, че неин баща е Скофийлд Тейър, първи съпруг на Илейн и най-добър приятел на Къмингс от Кеймбридж. Години по-късно този любовен триъгълник е забравен. Важни са други истории – като \"Слонът и пеперудът\". Слонът е \"тотемното животно\" на Едуард Естлин Къмингс. Поетът започнал да го рисува още като малък, когато прочел приказките на Киплинг. По-късно често до подписа му се появява малко слонче. В любовни картички рисува себе си като голямото животно. В приказката \"Слонът и пеперудът\" пеперудът е неговия внук Дирк Рузвелт.", "date": "2019.05.04", "title": "\"Слонът и пеперудът\" - приказките на Е. Е. Къмингс са по книжарниците"}
{"url": "https://www.dnevnik.bg/evropa/2019/05/04/3428916_problemi_partii_zaplati_10_fakta_za_evropeiskiia/", "text": "Колко души работят в Европейския парламент? По колко печелят избраните му членове? Какво доверие имат гражданите в Европейския съюз? Ето десет факти за парламента и предстоящите избори. Неравностойни избори Изборите за Европейски парламент са свободни и преки, на тях гражданите на ЕС гласуват тайно с бюлетините си. Но демократичният принцип, че всички гласове имат еднаква тежест, тук не важи. Всеки от 96-те сегашни германски депутати в Европарламента, например, представлява над 860 хил. души от приблизително 83-милионното население на страната. Всеки от шестимата депутати от малката островна държава Малта, в същото време, представлява само около 80 хил. жители. Но гласовете на евродепутатите имат еднаква тежест, когато вземат решения в парламента, независимо колко граждани представляват. Това е записано в договорите за ЕС. Задължително гласуване Само в пет страни от ЕС избирателите са задължени по закон да участват в изборите за Европейски парламент: Белгия, България, Гърция, Кипър и Люксембург. Това важи и за други граждани на ЕС, които живеят и имат право да гласуват в тези страни. Богата палитра от партии След първите избори за Европейски парламент през 1979 г. броят на националните политически партии, представени в него, е нараснал от 57 на 212 днес. Това се дължи на увеличението на броя на страните членки в ЕС от 9 на сегашните 28. Броят на политическите групи в парламента, обаче, остава в общи линии стабилен. След последните избори те нараснаха от 7 на 9. Заплати Всеки евродепутат печели 8757 евро на месец - сума, която се облага с данъци. Към това той или тя получава еднаква за всички добавка от 4513 евро за покриване на общи разходи, както и дневна добавка от 320 евро при участие в заседания. Основната заплата е приравнена към тази на съдия от Съда на Европейския съюз. Делът на жените Броят на жените в Европейския парламент расте при всеки избори. В ранната 1979 г. те съставляваха само 16.3 на сто от евродепутатите. След последните избори през 2014 г. те достигнаха 36.9 процента. Най-високият женски контингент в ЕП е на Малта - 67 процента, следвана от Ирландия и Швеция с по 55 процента. Персонал През януари 2018 г. за Европарламента и неговите политически групи са работили 7698 души. Над половината от тях (55 на сто) са били жени. Повечето от служителите са работили в брюкселското му представителство (4903), следвано от люксембургското (2251), а във фактическата централа във френския град Страсбург е имало само 292 души персонал. От началото на 90-те години на 20-и век парламентът работи предимно в белгийската столица. Избирателна активност През 2014 г. в изборите за Европарламент гласуваха средно 42.6 процента от гражданите на ЕС. Мъжете имат по-висока степен на участие - 45 процента - от жените (40.7 процента). Дял на населението Германия е страната с най-много граждани сред страните от ЕС: там живее 16.1 на сто от общото население на съюза. Следват Франция (13.1 на сто), Великобритания (12.9 на сто) и Италия (11.8 на сто). На другия край на таблицата са Люксембург и Малта с по 0.1 на сто. Доверие Евроскептичните Унгария и Полша не са страните с най-ниско доверие на гражданите към съюза. Това са двете страни основателки Франция и Италия. Проучване на Евробарометър през 2018 г. показа, че само една трета от запитаните в тези две страни са отговорили, че \"клонят към доверие\" в ЕС. Положението е сходно в Чехия и Великобритания, която се готви да напусне ЕС. Най-слабо е доверието в Гърция, която пострада тежко от финансовата и миграционната кризи в ЕС. Там едва всеки четвърти вярва в ЕС. Най-силно доверие е констатирано в Литва, Дания и Швеция, където почти две трети от гражданите имат доверие в ЕС. Проблеми В почти всички страни членки гражданите посочват имиграцията като най-важния проблем, стоящ пред ЕС, сочи проучването на Евробарометър. Има само две изключения: в Швеция проблем номер едно са климатичните промени, а в Португалия - тероризмът. Но и в двете страни гражданите поставят имиграцията на второ място сред проблемите на ЕС. /БТА", "date": "2019.05.04", "title": "Проблеми, партии, заплати: 10 факта за Европейския парламент и евроизборите"}
{"url": "https://www.dnevnik.bg/sviat/2019/05/04/3429169_severna_koreia_izstrelia_niakolko_raketi_s_maluk_obseg/", "text": "Северна Корея изстреля днес няколко ракети с малък обсег от източното си крайбрежие, предаде \"Ройтерс\", цитирана от БТА, като се позова на южнокорейската армия. Това е първото изстрелване на ракети от КНДР от 2017 г., отбелязва \"Ройтерс\". Първоначално южнокорейският генерален щаб съобщи за изстрелването на една ракета от град Вонсан в посока Японско море. Впоследствие стана ясно, че са изстреляни няколко ракети, които са изминали разстояние между 70 и 200 км. Изстрелването е първото, откакто КНДР изстреля междуконтинентална балистична ракета през ноември 2017 г. преди да започне преговори с Южна Корея и Съединените щати. Севернокорейският лидер Ким Чен-ун обеща повече да не прави тестове на ядрени оръжия и на междуконтинентални балистични ракети, но КНДР впоследствие тества други оръжия.  Според експерта Хари Казианис от мозъчния тръст Център за национални интереси Северна Корея демонстрира недоволството си от липсата на гъвкавост на американското правителство по въпроса с отмяната на санкциите. Ким Чен-ун се срещна два пъти с американския президент Доналд Тръмп, но двамата лидери не успяха да постигнат съгласие за денуклеаризацията на Корейския полуостров и отмяната на санкциите, припомня \"Ройтерс\".", "date": "2019.05.04", "title": "Северна Корея изстреля няколко ракети с малък обсег"}
{"url": "https://www.dnevnik.bg/sport/2019/05/04/3429143_alonso_otkrehna_vratata_kum_zavrushtane_vuv_formula_1/", "text": "Двукратният световен шампион във Формула 1  прекрати кариерата си  в най-престижния автомобилен шампион през 2018 г., но по-малко от година след това вече мисли за завръщане. Испанецът, който се насочи към надпреварите за издръжливост си оставя отворена вратата за 2020 г. Алонсо обяви, че  \"24-те часа на Льо Ман\"  през месец юни ще бъде неговото последно участие в Световния шампионат за издръжливост (WEC). Дотук испанецът има три победи и две втори места в шампионата от общо шест старта. През уикенда ще се проведат \"6-те часа на Спа\", а последният му старт ще бъде в Льо Ман. Освен това Алонсо имаше още по-натоварен график заради участието си в \"24-те часа на Дайтона\", където  спечели , а и правеше тестове за бъги на \"Тойота\" за рали \"Дакар\". В края на месец май испанецът ще участва за втори път и в \"500-те мили на Индианаполис\". \"Ще обявя решението си до месец юли. Не знам дали няма да е по-добре да се върна във Формула 1, за да си почина малко\", пошегува се испанецът. Той добави, че има няколко интересни опции пред себе си, но за момента не иска да разкрива нищо повече. \"Формула 1 задоволява голямото его, бориш се срещу най-добрите, но разликата в другите шампионати не е голяма. Аз никога не съм бил сантиментален\". Кариерата на Алонсо във Формула 1 продължи между 2001 и 2018 г. Испанецът записа 311 старта, в които спечели 32 победи и 97 пъти се качи на подиума. Той триумфира със световните титли през 2005 и 2006 г., когато беше пилот на \"Рено\".", "date": "2019.05.04", "title": "Алонсо открехна вратата към завръщане във Формула 1"}
{"url": "https://www.dnevnik.bg/bulgaria/2019/05/04/3429170_bulgarite_v_germaniia_shte_mogat_da_glasuvat_za/", "text": "За първи път българските граждани в Германия ще могат да гласуват в 13 допълнителни секции по време на изборите за членове на Европейски парламент от България на 26 май, след като федералните власти са уважили желанието на българските власти за разкриване на още секции. Това съобщиха от външно министерство. Новите избирателни места ще допълнят секциите към трите ни дипломатически и консулски представителства в Германия и петте офиса на почетните ни консули. Така на изборите за европейски депутати българите, които упражнят в Германия правото си на глас, ще могат да го направят в общо 21 града. В столицата Берлин ще се гласува в сградата на посолството, като ще се влиза от входа на \"Лайпцигер щрасе\" 19. Консулските ни представителства в Мюнхен и Франкфурт на Майн ще открият избирателни секции на адресите си \"Валхалащрасе\" 7 и \"Екенхаймер ландщрасе\" 101 съответно. В Хамбург българите могат да гласуват в офиса на почетния ни консул на улица \"Алстертор\" 15. В Дармщадт секцията ще е на адреса на почетното консулство на \"Хилпертщрасе\" 3, а в Магдебург – на \"Хекелщрасе\" 9. Избирателни секции ще имаи в почетните консулства на България в Мюнстер – \"Бисмаркалее\" 1 (Търговска камара) и в Щутгарт –\"Мьорикещрасе\" 11. Всички секции ще бъдат отворени за гласуване между 7.00 ч. сутринта и 20.00 ч. вечерта на 26 май. Отделно българската държава ще организира отварянето на избирателни секции в градовете Аахен, Бремен, Дортмунд, Дрезден, Ерфурт, Фрайбург, Хановер, Карлсруе, Кьолн, Констанц, Лайпциг, Нюрнберг и Регенсбург. Те ще бъдат отворени за гласуване между 7.00 и 20.00 ч. на 26 май, а адресите им ще бъдат своевременно съобщени на интернет-сайта на посолството ни в Берлин и на интернет-сайта на МВнР. Българите, които ще гласуват в Констанц, трябва да знаят, че няма да има възможност за паркиране на автомобили до секцията в града. Досега германските федерални власти са правили подобни изключения за български избори през 2014 г. и 2015 г., като и в двата случая са позволявали разкриването на допълнителни секции в девет града. Всеки български гражданин, който има актуален адрес в Германия, може да гласува в изброените 21 града, стига да не е упражнил правото си на глас същия ден в България, както и обратно – никой, гласувал в Германия за европарламент българин не може да гласува повторно у нас.", "date": "2019.05.04", "title": "Българите в Германия ще могат да гласуват за Европарламент за първи път в 21 града"}
{"url": "https://www.dnevnik.bg/photos/2019/05/04/3420537_fotogaleriia_cenni_li_sa_veshtite_ot_socializma/", "text": "През 2018 г. Институтът за етнология и фолклористика с Eтнографски музей към БАН започна кампания за набиране на предмети от времето на социализма, които ще включи в експозиции. До този момент има над 1500 предмета, които предстои да бъдат реставрирани, картотекирани и постепенно изложени. Идеята е да се документира битът и традициите преди 1989 година. Притежателите на интересни предмети от времето между 1944 и 1989 година могат да ги дарят на музея, а той се ангажира да поддържа личен контакт с всеки дарител. Предметите, които пристигат в музея, не са толкова уникални, някои от тях още се използват, но след 20 години няма да има домакинство с такива вещи, казва Васил Балтаджиев, единият от създателите на колекцията. Процесът е бавен, необходимо е да бъдат заснети, измерени, описани, да бъдат прегледани от реставратор, само част от тях са обработени.", "date": "2019.05.04", "title": "Фотогалерия: Ценни ли са вещите от социализма"}
{"url": "https://www.dnevnik.bg/bulgaria/2019/05/04/3429185_ikona_i_kiselo_mliako_shte_podari_borisov_na_papata/", "text": "Министър-председателят Бойко Борисов ще подари златовезана икона, омофор и българско кисело мляко на Негово Светейшество папа Франциск. Премиерът ще връчи даровете си на Светия отец при посрещането му на летище София на 5 май, съобщават от правителствената информационна служба. Златовезаната икона е на светите братя Кирил и Методий, чието дело главата на Римокаторическата църква отбеляза и в  специалното си видео обръщение към българския народ  в навечерието на посещението му у нас. Лентата, символизираща епископската власт – омофорът, който премиерът ще дари на папа Франциск е богато украсен - в краищата му са извезани златни кръстове, а в горната му част са образите на Свети Петър и Свети Павел. Премиерът е подготвил подарък и за държавния секретар на Светия престол – кардинал Пиетро Паролин, който също ще получи златовезана икона на Свети Петър и Свети Павел. Министър-председателят Бойко Борисов ще подари на Светия отец и традиционно българско кисело мляко - \"продуктът, който целият свят свързва с нашата страна, е добре познат на папа Франциск още от детството му в Аржентина\", се отбелязва в прессъобщението. От вчера правителствената пресслужба отбелязва ролята и мястото на премиера Борисов около визитата на папата. Вчера в съобщение беше отбелязано, че министър-председателят Бойко Борисов първи ще приветства папа Франциск с добре дошъл в България. А днес в друга изпратена до медиите информация се посочи, че папа Франциск ще бъде и изпратен лично от премиера Бойко Борисов на 7 май сутринта. Впоследствие беше съобщено и какви подаръци е приготвил министър-председателят. Борисов пък  днес обяви още : \"Има един факт - когато папата отиде в една държава, целият свят се съсредоточава в тази държава, да види защо точно там е отишъл. Факт е, че той ще бъде в България и Северна Македония. Това ви отговаря на въпроса защо се мъчихме толкова да подпишем договора за добросъседство. Тези усилия, които положих аз, дори да изглежда като самохвалство, бяха оценени от папата\". Папска свита е съставена от 35 души - най-висши представители на Светия Престол, съобщиха от правителствената информационна служба. Отбелязва се, че нивото на делегацията е още по-високо от обичайното за такива посещения и в нея са: държавният секретар на Светия престол кардинал Пиетро Паролин, кардинал Леонардо Сандри, префект на Конгрегацията за източните църкви, който отговаря за Католическа църква в България и неведнъж е посещавал страната ни, кардинал Курт Кох, председател на Папския съвет за насърчаване на единението между християните, архиепископ Едгар Пеня Пара, заместник-държавен секретар - с ранг вицепремиер, архиепископ Пол Ричард Галахър, секретар за отношенията с държавите - с ранг министър на външните работи, монсиньор Гуидо Марини, главен церемониал майстор на Папските литургични чествания, координаторът на папските пътувания монсиньор Маурицио Руеда и др.", "date": "2019.05.04", "title": "Икона и кисело мляко ще подари Борисов на папата"}
{"url": "https://www.dnevnik.bg/biznes/2019/05/04/3429187_v_kraia_na_mart_se_uvelichavat_parite_v_obrashtenie/", "text": "В края на март 2019 г. парите в обращение достигнаха 16 855.9 млн. лв., като на годишна база се увеличават с 10.55 на сто или с 1608.5 млн. лв., отчита Българската народна банка, съобщи БТА. В края на първото тримесечие делът на банкнотите в структурата на парите в обращение е 97.43 на сто. Средната по стойност банкнота в обращение е 36.41 лв., което представлява увеличение с 0.96 лв. спрямо края на 2018 г. За едногодишен период стойността й се е повишила с 1.47 лв., или с 4.20 на сто, вследствие на по-високите темпове на нарастване в паричното обращение на броя на банкнотите от 50 лв. и 100 лв. в сравнение с останалите номинали и поради замяната на двулевовата банкнота с монета. Средната по стойност разменна монета в обращение в края на март 2019 г. се запазва на ниво от 0.17 лв., колкото беше и в края на 2018 г. За едногодишен период стойността й нарасна с 0.01 лв, отчита Централната банка. Делът на възпоменателните монети в общата стойност на парите в обращение е 0.05 на сто и се запазва без промяна спрямо края на 2018 г. През първото тримесечие на годината БНБ пусна в обращение сребърна възпоменателна монета \"Пловдив - Европейска столица на културата\" с номинална стойност 10 лв. БНБ предвижда да бъдат емитирани още три нови сребърни възпоменателни монети през годината.  В края на март 2019 г. в обращение са 450.9 млн. броя банкноти, които са с 25.7 млн. броя или с 5.39 на сто по-малко в сравнение с края на 2018 г. За същия период общата им стойност намаля с 2.83 на сто (478.2 млн. лв.), достигайки към 31 март 16 423.4 млн. лв. С най-голям дял от 28.73 на сто в общия брой на банкнотите в обращение в края на първото тримесечие на 2019 г. е банкнотата с номинал 20 лв., като към 31 март в обращение са 129.5 млн. броя банкноти с този номинал. С най-малък дял (4.55 на сто) e броят на двулевовите банкноти в обращение. За едногодишен период (март 2018 г. - март 2019 г.) банкнотите в обращение са се увеличили с 25.6 млн. (6.02 на сто) по брой и с 1555.9 млн. лв. (10.47 на сто) по стойност. В края на март в обращение са 2465.7 млн. броя разменни монети, които са с 26.2 млн. броя или с 1.07 на сто повече в сравнение с броя им в края на 2018 г. За същия период общата им стойност се е увеличила с 8.6 млн. лв. или с 2.06 на сто, и в края на март достигна 424.7 млн. лв. Запазва се дългосрочната тенденция към устойчиво нарастване на годишна база на броя на разменните монети в обращение от всички номинали, посочват от БНБ.  Най-голям дял (29.41 на сто) в общия брой на разменните монети в обращение в края на първото тримесечие на 2019 г. имат монетите от една стотинка, като към 31 март в обращение са 725.2 млн. броя монети с този номинал. С най-малък дял (2.12 на сто) е броят на монетите с номинал 2 лв. През първото тримесечие в Националния център за анализ на БНБ са задържани общо 293 броя неистински български банкноти, циркулирали в паричното обращение - най-голям е делът на тези с номинал 20 лв. (52.22 на сто). За същия период са били регистрирани и задържани общо 83 броя неистински български разменни монети. В БНБ са били задържани неистински 1254 броя евро (от които 154 броя са циркулирали в паричното обращение); 297 броя щатски долари (от които 197 броя са били в паричното обращение) и 67 броя банкноти от други чуждестранни валути.", "date": "2019.05.04", "title": "В края на март се увеличават парите в обращение"}
{"url": "https://www.dnevnik.bg/sport/2019/05/04/3429197_grigor_dimitrov_popadna_v_potoka_na_djokovich_v/", "text": "Григор Димитров може да се изправи срещу Новак Джокович още във втория кръг на турнира от сериите \"Мастърс\" в Мадрид. Тегленият жребий в събота изпрати Димитров, който е  №49 в света  в потока на водача в ранглистата. Джокович е и водач в основната схема на надпреварата от сериите 1000, докато Рафаел Надал е втори. В първия кръг Димитров ще срещне квалификант, който ще бъде определен в неделя. Джокович почива в първия кръг. Той е шампион от 2011 и 2016 г. В последните два сезона титлата в испанската столица печелеха Надал и Александър Зверев (2018 г.). В трети кръг победителят от евентуален сблъсък Димитров-Джокович, ще срещне също сериозен тенисист: Жереми Шарди – Жо-Вилфред Цонга или Диего Шварцман – Марко Чекинато. Дотук Димитров и Джокович са играли девет пъти един срещу друг, като балансът е 8:1 за сърбина. Единствената победа на Димитров дойде именно в Мадрид през 2013 г., когато българинът спечели със 7:6 (6), 6:7 (8), 6:3. Българинът ще играе и в надпреварата на двойки, където негов партньор ще бъде Карен Хачанов. Жребият отреди двамата да започнат срещу колумбийския дует Хуан Себастиан Кабал и Роберт Фара. Съпениците на Димитров и Хачанов са поставени под №4 в схемата при двойките. Преди седмица те спечелиха турнира в Барселона. В сезона на червени кортове през 2019 г. Димитров не се представя успешно. Той достигна до осминафиналите в Монте Карло на турнира от сериите \"Мастърс\", където  загуби от Рафаел Надал . В Барселона на същата фаза  загуби от Николас Яри . Освен в Мадрид Димитров ще играе още два  турнира на клей . Това са другият \"Мастърс\" в Рим след седмица и \"Ролан Гарос\". В надпреварите от сериите 1000 той има да защитава само по 10 точки, а в Париж – 90. В турнира в Мадрид ще участва и Роджър Федерер, който в последните две години пропускаше надпреварите на червено.", "date": "2019.05.04", "title": "Григор Димитров попадна в потока на Джокович на мастърса в Мадрид"}
{"url": "https://www.dnevnik.bg/biznes/2019/05/04/3429196_sled_protest_zemedelskoto_ministerstvo_shte_tursi/", "text": "Министерството на земеделието свиква идната седмица, на 8 май, Консултативния съвет по пчеларството след протести на пчелари заради нерегламентирано пръскане с препарати за растителна защита. \"През последните дни получаваме сигнали, че има нарушения на правилата за растителна защита и пръскания. Още през месец март министърът на земеделието, храните и горите изпрати писмо до 28-те областни дирекции \"Земеделие\", с което изиска да се проведат срещи между пчеларите и арендаторите, за да се припомнят правилата\", това заяви Силвия Василева, директор на дирекция \"Животновъдство\" пред пчелари в Плевен, цитирана от пресцентъра на аграрното ведомство. По информация на БНР пчелари от цялата страна са се включили днес в протест в Плевен срещу незаконното пръскане, което е довело до загиването на повече от 5 хил. пчелни семейства в областта. Протестиращите са изпратили декларация с над 500 подписа за строг контрол от страна на държавата срещу нарушителите. \"Има наредба, по която става информирането за пръскане с препарати за растителна защита и тя трябва да се спазва. Разбира се има какво да се прецизира в нея, но основните неща по отношение на това как става уведомлението, в кои часове може да се осъществява пръскането, всичко това, ако се спазва – няма да има негативни последици за пчелите\", обяснява пред протестиращите Василева. По думите й за участие в заседанието на консултативния съвет са поканени и други организации на земеделски производители. \"Вчера в 16 часа пчелите на Долна Митрополия са отровени\", заяви Юлиян Станчев, председател на Областния пчеларски съюз по време на протеста, цитиран от БНР. Посочва, че по време на консултативния съвет ще бъдат показани уведомления до пчелари за пръскане, в които се виждат различни нарушения на наредбата за това. \"Искаме инкриминиране на отравянето на пчели, да бъде смятано за престъпление и да бъде включено в Наказателния кодекс\", обявява той. Посочва, че за четвърта поредна година пчелари подават сигнали, наказани няма, а тази година отравянето е в по-голяма степен. Коментира, че делата за отравяне на пчели се водят 3-4 години и така санкцията за нарушителите закъснява. Държавното радио съобщава, че през тази година проблем с масовия мор сред пчелите има в Смолянско, в района на Бургас, Добрич и Сливен.", "date": "2019.05.04", "title": "След протест земеделското министерство ще търси решение за проблема с измирането на пчели"}
{"url": "https://www.dnevnik.bg/bulgaria/2019/05/04/3429199_bulgariia_otbeliazva_denia_na_hrabrostta_-_6_mai_s/", "text": "Денят на храбростта и празник на Българската армия – 6 май, ще бъде отбелязан традиционно с военен парад в София. Той ще започне в 10.00 ч. в понеделник на площад \"Княз Александър I\". В него ще участват над 1000 военнослужещи от Въоръжените сили, 48 верижни и колесни бойни машини на Сухопътните войски и зенитно-ракетните формирования на Военновъздушните сили и 10 вертолета и самолета от състава на военната ни авиация, съобщават от Министерството на отбраната. На площада ще премине и ретро техника от времето на Втората световна война, предоставена от колекционери от страната. За първи път в празничния ден жителите и гостите на столицата ще могат да разгледат образци военна техника на Сухопътните войски на статичен показ на ул. \"Княз Александър I\". А който проявява интерес към службата в Българската армия ще може да получи информация на щанда на Централното военно окръжие - част от националната кампания \"Бъди войник\", се казва в съобщението. Военният парад ще бъде командван от заместник-командващия на Съвместното командване на силите генерал-майор Иван Лалов. В парада ще участват Гвардейският представителен духов оркестър с духовите оркестри на видовете въоръжени сили, знаменен взвод на Националната гвардейска част със знамената-светини и 10 представителни блока с бойните знамена на Военна академия \"Георги Стойков Раковски\", Националната гвардейска част, Националния военен университет \"Васил Левски\", 61-ва Стрямска механизирана бригада и 101-ви Алпийски полк – Смолян от състава на Сухопътните войски  на Военновъздушните сили, Военноморските сили, 68-ма бригада \"Специални сили, Мобилната комуникационно-информационна система от състава на Съвместното командване на силите и Служба \"Военна полиция\". При изпълнението на националния химн по време на парада ще бъдат изпълнени 20 артилерийски салюта. В 12.00 ч. пред сградата на Администрацията на президента на Република България ще бъде извършена тържествена смяна на почетния гвардейски караул. Отбелязването на Деня на храбростта и празник на Българската армия ще започне на 6 май от 9.00 ч. с тържествен водосвет на бойните знамена и знамената-светини пред паметника на Незнайния воин. Той ще бъде отслужен от Негово Светейшество Българският патриарх Неофит. В честванията на празника ще участват президентът и върховен главнокомандващ въоръжените сили Румен Радев, вицепремиерът и министър на отбраната Красимир Каракачанов, началникът на отбраната генерал Андрей Боцев, висши офицери от Българската армия. Поканени са да присъстват представители на държавното ръководство, Дипломатическия корпус, военно-патриотичните съюзи. Официални гости на тържествата, посветени на Деня на храбростта и празник на Българската армия, ще бъдат също заместник-министърът на отбраната на Република Северна Македония Беким Максути и директорът на Генералния щаб на Армията на Република Северна Македония генерал-майор Зоран Милески.", "date": "2019.05.04", "title": "България отбелязва Деня на храбростта - 6 май, с традиционен парад и ретро техника"}
{"url": "https://www.dnevnik.bg/sport/2019/05/04/3429177_shte_vidi_li_visshata_liga_nai-vulnuvashtiia_zavurshek/", "text": "Битката за титлата във Висшата лига между  \"Манчестър сити\"  и \"Ливърпул\" вече е в своята финална фаза. Двата претендента за отличието имат да изиграят само по още две срещи, които ще решат кой ще бъде шампион в най-интересното футболно първенство. Дотук битката между съперниците премина през множество обрати, а след 36 кръга разликата е само една точка – 92 за \"Сити\" срещу 91 за  \"Ливърпул\" . В последните два кръга шампионите от Манчестър се изправят срещу \"Лестър\" на своя \"Етихад\", след което гостуват на \"Брайтън\" в последния ден. \"Ливърпул\" гостува на \"Нюкасъл\" и приема \"Уулвърхемптън\" следващата неделя. Възможно ли е обаче след тези мачове \"Сити\" и \"Ливърпул\" да бъдат с равни точки? Експертите в Англия разгледаха подобен сценарий и веднага се обърнаха към правилника, за да видят какво ще стане в подобен случай. В английския футбол правило за разглеждане на баланса в директните мачове не съществува. В случай на равни точки между два тима се гледа головата разлика, която те са постигнали. Ако и тя е еднаква то значение има кой тим е вкарал повече голове. При ново равенство се играе плейоф, който определя победителя. Той се провежда на неутрален терен. \"Клубовете трябва да играят един или повече решаващи мачове на неутрален терен, като форматът, времето и мястото им се определят от Борда на Висшата лига\", гласи правилникът. В момента \"Сити\" има голова разлика 90:22 (+68), а \"Ливърпул\" е с 84:20 (+64). Беше разгледан именно подобен сценарий, при който след 38 кръга тимовете на Пеп Гуардиола и Юрген Клоп завършват с абсолютно еднакви показатели. Има ли проклятие над \"Анфийлд\" и Клоп По темата разсъждаваше и мениджърът на червените Юрген Клоп, който все още не може да донесе трофей на тима си, отккато го пое. Германецът загуби по един финал в Лига Европа и Шампионската лига. \"Изобщо не мисля за проклятия и други такива неща. Не вярвам в тях. Аз съм здрав, семейството ми е добре, радвам се на живота и правя това, което обичам. Какво друго има значение\", попита Клоп преди срещата с \"Нюкасъл\". Мениджърът на мърсисайдци отказа да се впусне в разсъждения за евентуален финален плейоф, при изброените горе сценарий. Той обяви, че играчите му ще играят със същата мотивация във всеки оставащ двубой. \"Ние сме готови да се борим на всеки фронт. Момчетата вярват в себе си. Трябва да направим всичко, което зависи от нас. Но не чакайте от мен да започна да броя голова разлика и да пресмятам подобни сценарий. Те са интересни за феновете\", добави Клоп. Медиите в Англия припомниха последните два случая, в които битката беше решена в последния кръг с участието на \"Ливърпул\" или \"Сити\". През сезон 1988-89 червените загубиха титлата в старата Първа дивизия от \"Арсенал\". В директен мач на \"Анфийлд\" \"артилеристите\" печелят с 2:0, точно с два гола разлика – резултат, който им е необходим, за да изпреварят съперника си. След това \"Ливърпул\" печели на следващия сезон, но от тогава вече 29 години не може да стигне до златните медали. През 2012 г. \"Манчестър сити\" спечели своята първа титла във Висшата лига в драматичен финален кръг. \"Гражданите\" победиха КПР с 3:2 след гол на Серхио Агуеро в продължението, за да завършат пред градския си съперник \"Юнайтед\". Дали ще има такава драма и в края на настоящия сезон ще покажат оставащите два кръга.", "date": "2019.05.04", "title": "Ще види ли Висшата лига най-вълнуващия завършек на битката за титлата"}
{"url": "https://www.dnevnik.bg/kultura/2019/05/04/3426690_otkus_ot_druj_zdravo_veneca_si_na_ianik_enel/", "text": "Отличеният с първия \"Гонкур в България\" роман \"Дръж здраво венеца си\" от Яник Енел е вече тук! Романът на Яник Енел \"Дръж здраво венеца си\" е първото произведение, отличено с \"Гонкур в България\" - заради неговото \"завладяващо начало\", за \"герой, който се интегрира в свят, налагащ норми и ценности\" и, не на последно място, заради факта, че \"се чете леко и с удоволствие до последната страница\". \"Гонкур в България\" e инициатива на Френския институт в България, подкрепена от Академия Гонкур, и цели да популяризира съвременната френска литература, френските език и култура и писането на френски. Жури на наградата са ученици, изучаващи френски език и студенти по френска филология. Те прочитат четири заглавия, достигигнали до третия кръг на селекция на Академия Гонкур и платформата Culturethèque на Френския институт, дебатират и избират книгата, която получава титлата Choix Goncourt de la Bulgarie (изборът на Гонкур в България). През 2018 г. Яник Енел спечели сърцата на българските ученици и безусловно спечели титлата. През 2019 г. авторът пристига в София, за да представи книгата си на българските читатели и да ръководи избора за втория \"Гонкур в България\". Написан на ръба на бръснача, в постоянно напрежение, дълбокият и халюциниращ роман на Яник Енел е истински фойерверк от тъмен поетизъм и литературен плам. \"В този лъжовен свят истината е принудена да се крие вдън горите като подплашен бял елен\" – това е осъзнал в навечерието на петдесетата си годишнина Жан Дешел, чийто живот оттук нататък е посветен на търсенето на тази истина чрез книгите и филмите, които го обсебват, чрез имената на автори и герои, които се смесват и образуват нови взаимовръзки и смисли в \"тайнствено порестата вътрешност\" на главата му. Вдъхновен от творчеството на Херман Мелвил, Дешел е изоставил кариерата си на романист, за да напише мащабен филмов сценарий за живота на автора на \"Моби Дик\", който задължително трябва да бъде заснет от Майкъл Чимино, \"последния голям американски режисьор\". Твърде чувствителен към социалните несправедливости, героят се затваря в свой собствен свят, изпълнен с водка, видения, поетически бяс и \"Апокалипсис сега\". Проблясъкът в това ежедневие идва, когато Дешел ненадейно се сдобива с номера на Чимино, който му определя среща. В преследването на своя бял елен, Жан Дешел завихря неочаквано приключение, което започва от Париж, минава през Ню Йорк и Елис Айлънд, за да достигне до езерото Неми в Италия. Не по-малко необичайни са и спътниците му в различните етапи на тази авантюра, сред които се открояват далматинецът Сабат, един демоничен съсед, един леко шашав продуцент, самият Майкъл Чимино, насочващ револвер към Статуята на свободата, богинята Диана, двама мустакати биячи, красивата Лена, един заядлив оберкелнер – двойник на Еманюел Макрон и актрисата Изабел Юпер. Яник Енел е роден през 1967 г. в семейство на военни. Прекарва детството си в Африка, а след завръщането на семейството във Франция постъпва във Военното училище в Сарт и след това завършва лицея \"Шатобриан\" в Рен. Трудният период от живота му във военното училище е основна тема на първия му роман Малките войничета, издаден през 1996 г. Година по-късно, заедно с Франсоа Мейронис, е сред основателите на литературното списание Лин дьо риск, като издава и два сборника съвместно с Филип Солерс. През годините сътрудничи още на списанието за литература и кино Трансфюж, както и на Шарли Ебдо. Сред издадените от Яник Енел романи са \"Кръг\" (2007), спечелил наградите Декември и Роже-Нимие, публикуваният през 2009 г. исторически роман \"Ян Карски\", донесъл на автора наградите Фнак и Интерали, и \"Бледите лисици\" (2013). Сред основните теми в творчеството на Яник Енел, изпълнено с остра социална критика, са свободата, личността, търсенето на идентичност и вътрешният бунт в душата на твореца, борещ се срещу наложените от обществото норми и ценности. Превод Тома Георгиев Художник Петя Давидкова В петнайсет часа на седемнайсети април, както беше предвидено, стоях пред  на Рембранд. Не беше лесно да се съсредоточа върху картината, защото дебнех пристигането на Чимино. Повтарях си думите, които той каза по телефона, за да уговори срещата ни: – Искате ли да се видим във \"Фрик кълекшън\"? Това е един музей точно пред \"Сентрал парк\". И въодушевен от съвпадението, защото в този музей беше изложена картината  на Рембранд, която свързвам, както знаете, с подплашения елен на ис­тината според Мелвил, аз изказах пред Чимино не само съгласието, но и вълнението си и уточних, че тогава бихме могли да се срещнем пред тази картина, която толкова обичам. Той каза само  , а сега, когато стоях пред  на Рембранд, се питах дали е чул добре, дали му беше ясно, че имаме среща пред тази картина, точно пред тази. Може би беше разбрал друго, може би си мислеше, че ще се срещнем случайно някъде в музея, а аз бях посо­чил  на Рембранд, само за да му покажа, че познавам музея. Какво да правя? Чаках вече половин час и ако сега се отдалечах от картината, за да търся Майкъл Чимино в дру­гите зали на музея, той можеше междувременно да се по­яви в залата с  и като не ме види, имаше ве­роятност да си тръгне. Най-добре беше да не мърдам – дори да не беше разбрал, че трябва да се видим пред  на Рембранд, дори да си мислеше, че ще се срещнем \"случайно\" в музея, в един или друг момент задължително щеше да влезе в залата с  на Рембранд и да се срещнем. Тъй като стоях прав пред картината, така че да се виж­дам отдалече, постоянно се оглеждах наоколо и всеки път когато се обръщах към входа на залата в очакване на прис­тигането на Чимино, разпоредителка срещаше погледа ми. Всеки път тя се вглеждаше в мен и постепенно погледът ѝ се втвърди – стана не чак неодобрителен (това би било преувеличено), но донякъде въпросително неприязнен – какво търсех там, прав, повече от четиресет минути пред една картина, която дори не гледах (бях прекалено зает с предстоящото пристигане на Чимино), а постоянно се оглеждах наоколо, ето какво изразяваше погледът на раз­поредителката (и не можех да я виня). За да ме познае веднага Майкъл Чимино, аз стоях с кни­гата на Жан-Франсоа Лиотар в ръка, държах я изправена пред гърдите си, като че я рекламирах, което, както забелязвах, само затвърждаваше шантавото ми поведение и подхранва­ше съмненията на все по-изнервената разпоредителка. Тогава си дадох сметка (чаках вече почти час), че не знам как изглежда Майкъл Чимино днес – помнех лицето му, но то вероятно беше от времето на  , от славните му времена, което беше преди повече от трийсет години – всеки път когато поглеждах към входа, очаквах появата на онзи Майкъл Чимино с кръглите бузи отпреди трийсетина години, с каубойска шапка и очила \"Рей Бан\", които виждах навсякъде по онова време. Но бях много уверен – уверен спрямо кого, спрямо Чимино? Спрямо себе си? Усмихвах се, докато гледах ли­цето на  , той също, изглежда, беше изпъл­нен с увереност и въпреки апокалиптичното небе, което беше надвиснало заплашително над него, въпреки мрачните сенки, които сякаш поглъщаха топлите червени и кафяви цветове, с които беше обгърнат, в жеста на ездача, в неговата замечтаност, която му придаваше известно благородство, се усещаше някакво очакване, което беше по-силно от разрухата, предусещаше се, че здрачът, в който бе застинал неподвижно с коня си, е само прелюдия към нещо, което за момента оставаше смълчано, но което щеше да промени всичко – Полският ездач на Рембранд чакаше нова епоха, ново мълчание. Идва момент, когато абсурдността на ситуацията ви изглежда като триумф, като някакъв шедьовър – тя си е самодостатъчна; а същевременно надеждата, която ме окриляваше, беше толкова силна (а бях и уморен от пътя), че бях стигнал дотам, застанал пред Полският ездач на Рембранд, да забравя самата причина за присъствието си, да забравя, че чакам Майкъл Чимино. Прибрах книгата на Лиотар за Малро в джоба си и седнах на тапицираната с кадифе пейка срещу картината. Чувствах се добре тук, сам, в Ню Йорк. Нежната следобедна светлина проникваше през един от прозорците, пролетните ѝ лъчи смекчаваха и разведряваха мрачните цветове на Полският ездач, а аз, като внимавах разпоредителката да не ме види (но откакто седях на пейката, вече бях извън подозрение), извадих от джоба си шишенцето с водка, купено от безмитния на \"Роаси Шарл дьо Гол\" за по-лесно понасяне на полета, и на малки глътки, потънал в приятно вцепенение, изпих бутилката.", "date": "2019.05.04", "title": "Откъс от \"Дръж здраво венеца си\" на Яник Енел"}
{"url": "https://www.dnevnik.bg/analizi/2019/05/04/3428882_brutalnata_sreda_brutalizira_svoite_obitateli/", "text": "Разбрах, какво им е в главите на софийските градоустройственици, когато видях кубистично-гробовните пейки на Славейков и се сетих за следната история. Събрахме се двама-трима по-прогресивни люде и отидохме в общината – да питаме, какви са плановете за озеленяване на новите блокове.  Защо? – питам районния архитект. А той: Не знам защо си представих, че тепърва ще слагат някакви паметници или стенописи на герои на труда. В крайна сметка все пак се сдобихме с един зил фиданки и ги насадихме между трудовашките \"социалистически красавци\". Други ентусиасти сковаха пейки, появиха се пътеки, калта се затреви. И хората престанаха да си хвърлят боклука между блоковете. Започнаха да си разхождат децата там. Така, на собствен опит, открих нещо, което – после разбрах – добрите градоустройственици винаги са знаели. Това особено добре личи в оформянето на европейските градове в сегашния си вид, което се случва в началото на 20-ти век. В предходния век, застигнати от индустриалната революция, тези градове са грозни и опасни. Хилядни маси работници и безработни са струпани как да е, а в нощната тъма се случват страшни неща. Но в първите две десетилетия на 20-ти век се появяват уличните лампи, самите улици се павират, грижливо са поддържани градските градини с алеите им, пейките, оградите и пр. Прави се възможното този урод – индустриалният град, да се понакипри и поукраси.  София няма тази дълга индустриална предистория и се оформя, горе-долу по същото време, като град с ясно изразена физиономия, подчинена на красотата и удобството. Концепцията е столицата да не брутализира, а да успокоява нравите на своите обитатели. Имайки предвид историческото време, в което се развива действието, София е град с ясно изразени сецесионни елементи. Като пейки от ковано желязо, например. Както те, така и фасадите на сградите отчетливо бягат от правите линии и особено - правите ъгли. Никъде в концепцията на града не присъстват каквито и да е кубове или паралелепипеди. Първият такъв е мавзолеят на Георги Димитров. Дори и той изглежда елегантен на фона на струпването на бетонните \"социалистически красавци\", започнало две десетилетия по-късно. Архитектурният стил \"брутализъм\", за кратко проблеснал на Запад през 60-те години, си поставя за цел да бъде \"честен\". Сиреч: строим с бетон и честно го заявяваме, като не крием бетона под красивички фасади. Никакви красотички. Живеем в твърди времена. И пр.  В цивилизованата среда на Запада, брутализмът бързо изчезва, защото ведната се получава очакваният ефект: брутализиране на нравите на обитателите на това \"честно\" строителство. В социалистическия Изток обаче брутализмът се развива все по-бурно в продължение на още две десетилетия. Защо? На социалистическия ръководител не му трябват спокойни, умерени, уверени в себе си граждани, живеещи с отпуснати души сред красива градска среда – седящи, например, на сецесионни градински пейки, докато в неделя сутрин слушат военен оркестър да свири в градската градина. На социалистическия ръководител му трябват брутализирани маси, които да могат да бъдат лесно управлявани и лесно истеризирани против \"врага\" (който и да е той към дадения момент) или в подкрепа на партийната линия (каквато и да е тя в момента).  Към края на \"реалния социализъм\", докато с комшиите засаждахме дървета в Хаджи Димитър, властта нанесе окончателния удар върху българския град – онзи, от песничката, \"с гълъби и със зелен площад\". Един след друг бяха изорани зелените площади на историческите български градчета, за да бъдат после покрити с мраморни плочи. Покрай тях изникнаха нови кубове и паралелепипеди – предимно партийни комитети. От дружелюбни места с тревичка, цветенца, дръвчета и пейки, градските площади се превърнаха в капани: пек от мрамора през лятото, чупене на крайници върху заледената мраморна повърхност през зимата. Днес я възпроизвеждат, защото това знаят. Брутализираното съзнание произвежда нова брутализирана среда. Щом е площад – да бъде покрит с мрамор. Покрай трамвайните линии задължително да няма онзи атрибут на всеки европейски град – чугунения болард. А да има бетонни кубове, може и срязани по диагонал, та да станат \"перки на акула\". Традиционната за Европа сецесионна пейка – с извивките на седалката, с кованите или лети ефирни крака – задължително да отстъпи пред гробоподобни брутализми, които не крият, че са от епохата на бетона.  Социалистическите градоустройственици бяха обаче пощадили центъра на София. Може би, за да не се излагат пред чужденците. Така или инак, до края на \"реалния социализъм\" и след него болардите си бяха боларди, пейките – пейки, а площадите си останаха без мраморни покрития. И чешмички даже имаше. Днешните възпитаници на онези градоустройственици очевидно имат Вместо да вкарат естетиката на центъра в Обеля, те вкарват естетиката на Обеля в центъра. Брутализираното съзнание не може нито да оцени, нито да разбере нуждата от красота. Най-вероятно се плаши от нея. По-спокойно се чувства сред грозни, ъгловати, тежко изглеждащи неща. Смешното е, че – както знаем от ерата на социализма – и бетонните, и мраморните неща се оказват доста нетрайни. Почти веднага започват да се разпадат, колкото и вечни да изглеждат на пръв поглед. След себе си оставят разруха.  Вместо красив и дълготраен, както е планиран (и както беше почти век) центърът на София се превръща в брутално грозна еднодневка.  ...Преди време минах покрай едновремешния си блок в \"Хаджи Димитър\". Нашите едновремешни фиданки са огромни дървета, изглеждащи чак вековни. Обрамчват добре поддържана градинка, пълна с хора. Дори черешите не само са оцелели, но са се превърнали в дебели дървета с дебели клони, издържащи на шепата дечурлига, насядали върху тях. Вероятно ще изядат черешите още неузрели, както се прави в такива случаи. Няма обаче, ако след време станат градоустройственици, да изсекат и изкоренят всичко, за да го заместят с мрамор и бетон. Тяхното съзнание е в риск да стане толкова брутализирано, колкото е съзнанието на сегашните софийски градоустройственици. Дори само по тази причина, всички ъгловати грозотии, които напоследък наводняват центъра на града, трябва да бъдат незабавно премахнати и заменени с характерни за същинска София елементи. А виновните да си продадат терасите и да възстановят парите. ", "date": "2019.05.04", "title": "Вместо естетиката на центъра - в \"Обеля\", вкарват естетиката на \"Обеля\" в центъра"}
{"url": "https://www.dnevnik.bg/sport/2019/05/04/3425013_keitlin_ohashi_-_momicheto_koeto_se_zabavliava_po/", "text": "Когато човек действа със сърцето си, това обикновено си проличава ясно. Когато прави това, което обича, примерът може да бъде дори заразителен и вдъхновяващ. Такъв пример дава Кейтлин Охаши. Американската гимнастичка придоби известност покрай невероятното ѝ представяне на състезание през януари, като получи перфектна оценка от съдиите. Видеото от съчетанието ѝ събра над 43 милиона гледания и хиляди споделяния. Историята на 21-годишната американка е изпълнена с куп трудности, контузии и отказване от спорта, но това не я спира да гледа уверено към олимпиадата в Токио 2020. Като подрастваща Охаши е сред най-добрите гимнастички в САЩ. Тя пропуска олимпийските игри през 2012 г., защото не е навършила необходимата възраст. От олимпиадата са я разделяли няколко месеца. Върхът на успехите ѝ е на Американската купа през 2013 г., където заема първо място, надделявайки над спечелилата в последствие четири олимпийски медала Симон Байлс. Дори тогава обаче тя не се чувства напълно задоволена от спорта. Гимнастичката си припомня, че често е получавала коментари за теглото си, които имали голямо въздействие върху самочувствието ѝ. \"Свикнала съм да се събуждам с вкуса на кръв или желязо в устата си от глад. Имах чувството, че ще повърна от глад\", пише тя в своя дневник през 2010 г. \"Някои от треньорите ми казваха, че е срамно колко съм надебеляла, понякога ме сравняваха с птица, която не може да лети. Имах трудности да приема себе си, защото гимнастиката беше моя живот\", заявява Охаши пред \"The Players Tribune\". Скоро след това тя се контузва тежко - няколко счупвания в гърба и скъсани връзки на двете рамена. В онзи момент изглежда, че мечтата ѝ да направи кариера в спорта е отнета от нея. Въпреки това тя остава положително настроена, защото това ѝ позволява да бъде човекът, който е. \"Бях щастлива, че съм се контузила, това ми даде свобода, за която съм много благодарна\", спомня си тя. Това е и моментът, в който тя се отказва от професионалната гимнастика. След периода на възстановяване тя се записва в университета в Калифорния, където гимнастиката продължава да бъде част от живота ѝ. Там намира треньори и съотборници, които я подкрепят и ѝ помагат отново да открие щастието в спорта. \"Треньорите тук не се занимават с нас само от гледна точка на спорта, те ни помагат да станем по-добри хора\", заявява тя пред USA Today. В момента младата гимнастичка се цели в участие на олимпийските игри в Токио, но не би била твърде разочарована при евентуален неуспех. \"В крайна сметка аз давам всичко от себе си и се забавлявам колкото мога\". Отделно от гимнастиката, Охаши води и личен блог, в който пише на различни здравословни теми. Основната тема на блога ѝ са проблемите, които спортистите имат със свирепите физически очаквания към тях и лишенията, през които те преминават, за да ги изпълнят. \"В живота винаги чуваме как трябва да бъдем нещо, което не сме, и че трябва да отговаряме на очакванията на куп хора, без да се замислим за себе си. Винаги съм имала трудности с това\", пише тя в пост в сайта си през 2017 г.", "date": "2019.05.04", "title": "Кейтлин Охаши - момичето, което се забавлява по своите правила"}
{"url": "https://www.dnevnik.bg/bulgaria/2019/05/04/3425668_chujdite_studenti_se_uvelichavat_nai-mnogo_sa_gurcite/", "text": "Докато броят на българските студенти намалява, чужденците, учещи в български висши училища, стават все повече. За пет години увеличението е с 37.8%, а делът им достига 7 на сто. Това се вижда от данните на Националния статистически институт. През учебната 2018/2019 година студентите - български граждани, са 199.4 хил., или 92.8% от всички студенти в университети и специализирани висши училища, и в сравнение с предходната година техният брой намалява със 7.6 хил., или с 3.7%. Чуждестранните студенти са 15.4 хил., което е с 8.5% повече спрямо миналата учебна година. Най-голям е броят на чуждестранните студенти от Гърция - 24.6%, следват тези от Великобритания - 15.3%, Германия - 8.9%, Турция - 7.9%, и Украйна - 5.8% от общия брой чуждестранни студенти. До преди шест години най-многобройни в България бяха студентите от Турция, достигайки над една трета от чуждите студенти у нас. С годините обаче броят им намалява за сметка на британците, които преди 2015 г. изобщо не са включвани в статистиките. Интересът на британците към висше образование в България не остава незабелязан и от медиите на Острова. Още преди две години  в репортаж Би Би Си разказа  за британски младежи, които предпочитат да следват в медицинския университет във Варна, отколкото в страната си заради по-евтината издръжка и по-ниските такси, а и защото български висши училища вече предлагат програми и на английски език. Не е сигурно обаче, че след Брекзит тази тенденция ще се запази след като британците загубят статута си на граждани на ЕС и освен по-високите такси ще трябва да кандидатстват и за учебни визи наравно с гражданите на трети страни. Това е твърде вероятно след като делът на студентите от Турция се свива в годините покрай увеличаването на таксите за чужденци. НСИ не дава данни за това кои са предпочитаните от чужденците университети и специалности, но самите висши училища заявяват, че привличането на чужди студенти за тях е приоритет. Така например според медийни публикации поне 1000 чужденци учат в Техническия университет. Медицинските специалности от десетилетия са популярни сред чужденците, включително и заради сравнително по-ниските такси, докато качеството на обучението се смята за добро.От следващата година в Софийския университет \"Св. Климент Охридски\" студентите по медицина от страните от ЕС ще плащат, както и българите, по 925 лева за година. Таксата за обучение по \"Медицина\" на английски език за новоприети граждани на страни извън Европейския съюз е 7700 евро. В Медицинския университет-София за обучение в същата специалност ще се заплаща от 900 лева до 48000 евро на година, реши правителството преди дни.", "date": "2019.05.04", "title": "Чуждите студенти се увеличават, най-много са гърците и британците"}
{"url": "https://www.dnevnik.bg/evropa/2019/05/04/3428924_tova_na_nishto_ne_prilicha_sasht_suzdavat_nebivala/", "text": "В Съвета за сигурност САЩ не се церемонят със своите отдавнашни и най-близки съюзници от Европа - Берлин, Лондон и Париж. Закани с вето, конкурентни проектодокументи . . . Ситуация, небивала досега, твърдят някои в ООН. \"Това на нищо не прилича!\", възмущава се пожелал анонимност европейски дипломат, смаян от нежеланието на САЩ да преговарят и безразличието им към риска да се озоват в изолация на международната сцена. \"Не помня друго правителство на САЩ, дотам настроено срещу традиционните си съюзници\", коментира, също анонимно, друг дипломат. Петнайсетте членове на Съвета за сигурност се събират през този уикенд за годишна равносметка в околностите на Ню Йорк, но без особени надежди западняците да се сплотят отново, както преди. Вашингтон се е спречквал и в миналото с някои свои съюзници, например с Франция при нахлуването в Ирак през 2003 г. \"Днес обаче американците и европейците се карат редовно\", отбелязва Ричард Гауън от международния аналитичен център \"Крайзис груп\". През декември американският гняв се стовари върху Обединеното кралство. Заплашвайки с вето британски текст за Йемен, Вашингтон настоя в него да бъде осъден Иран и да отпаднат критиките срещу Саудитска Арабия. Като допълнително унижение САЩ за общо учудване предложиха собствен текст, за да наложат идеите си. Шокирани от случая, европейците го помнят и до днес. \"Американците и французите винаги са имали разправии в ООН, но рядко се случва САЩ да бъдат толкова груби с британците\", признава Ричард Гауън. В средата на април - ново неразбирателство. След обсъждане по темата в П-3 (формат, включващ Вашингтон, Лондон и Париж) британците раздават в Съвета за сигурност проект за спиране на огъня в Либия. Същия ден Доналд Тръмп разговаря по телефона за бъдещето на тази страна с маршал Халифа Хафтар, опитващ се да превземе с войските си Триполи. Знаел ли е Лондон за това обаждане? Без американска подкрепа Великобритания се наложи да прати текста си в кошчето. Вашингтон отрича, че се държи зле със съюзниците си. \"Бяхме предупредили, че обсъждаме нещата със страните (от конфликта) в Либия и че трябва да се изчака, докато разискванията свършат\", уверява служител, поискал анонимност. \"Както към китайците\" Миналата седмица дойде ред и Берлин да капитулира пред Белия дом. Вносителка на документ за сексуалното насилие при конфликти, Германия, под заплаха от американско вето и без възможност да се гласува \"въздържал се\", изхвърли от текста всички пасажи за международното правосъдие, сексуалните и репродуктивните права на жертвите. \"Не можем да правим компромиси с американските закони\", обясняват във Вашингтон и се позовават на опасения да не бъдат насърчени абортите, ограничавани в САЩ. А \"германците упорстваха до последно\", добавят със съжаление там. Проблемът с Венецуела също дразни европейците, които смятат за \"непоносимо\" американски представители да използват един след друг трибуната на ООН, за да настояват за смяна на режима. Пред Съвета говориха държавният секретар Майк Помпео, специалният пратеник Елиът Ейбрамс и вицепрезидентът Майк Пенс, който решил да донесе пюпитър с името си - идея, изоставена в крайна сметка заради резервите на ООН. \"Това говори много\" за отношението на американското правителство и едностранните му подходи към ООН, въздиша един дипломат. Европейските реакции зад кулисите са различни. \"Отнасят се към нас като към китайците\", казва един източник. \"Не смятам П-3 за много сплотена\", добавя дипломат от страна извън тази група. \"О, не, П-3 не е в криза, там просто има различни мнения\", твърди негов колега, според когото трансатлантическото партньорство е \"достатъчно силно, за да толерира противоположни възгледи и да продължава напред\". В миналото тази група улесняваше постигането на консенсус, а \"днес П-3 е вече само една възможност, по липса на нещо по-добро, но има и други\" (П-5 - петте постоянни членки на Съвета, и П-10 - десетте непостоянни), отсича друг дипломат. Според Ричард Гауън \"отсъствието на стратегическо единство между страните от Запада в Съвета за сигурност отваря пред Русия и Китай дипломатически булевард, по който да прокарват интересите си в Ню Йорк\". /БТА", "date": "2019.05.04", "title": "\"Това на нищо не прилича\": САЩ създават небивала досега ситуация в Съвета за сигурност"}
{"url": "https://www.dnevnik.bg/analizi/2019/05/04/3429088_kakvo_ne_se_vijda_v_sluchaia_s_apartamentite/", "text": "Този \"гейт\" е по-важен, отколкото се възприема от всички (или почти всички) коментатори и засегнати. Той няма да приключи само с разкрития за \"апартаменти\" и \"къщи\" и ще засегне още много политици. В тази серия последната жертва ще е премиерът. Историята не е битова и няма общо с \"манталитета на българина\", който разбирал от вещи, но не и от сложни начини на изземване на чужд доход като АЕЦ \"Белене\", \"Цанков камък\", ТЕЦ \"Варна\", пиене на кафе с главния прокурор, КТБ, \"заменки\" и т.н. Апартаментите са тема по микроикономически причини. Заподозрените са отделни личности, облагата им е очевидна и разпознаваема. При другите начини на грабеж виновниците са група с различна степен организация на споделена отговорност, преминала през легитимна процедура на вземане на колективни решения. При тези случаи недоволството от организираните групи е само абстрактно. Недоволните могат да положат усилия да разкрият злодеятелите. Това ще им струва време и средства, ще срещнат упорита самоотбрана, слаби изгледи за успех и необходимост от оставки и нови общи избори, които в немалка степен зависят от предполагаемите виновници и от опит се знае, че е вероятно Сульо да замени Пульо (или обратното). подмокреното реноме е досадно дори за съратниците. Така работи демокрацията. Това е причината разкритията да \"минават\" през медиите, а не по \"каналния ред\". ) Избирателите, колкото и да са недоволни, често са съзнателно невежи за обществените разходи от тези злоупотреби – и без това пренебрежимо малки. Общият разход за \"къщите\" е 200 млн. лв. Това е сума, която правителството харчи през 2018 г. за два астрономически дена, 1/182 част от разходите на българските данъкоплатци за правителството и неговите политики на година. А 160 от тези 200 милиона изобщо не са местен принос. Загубата на българския гражданин е 6.5 лв. за седем години. Тя е 1.3 лв. за периода, ако е злоупотребено само с 20% от средствата. При АЕЦ \"Белене\" положението е практически същото: ако централата е 51% държавна собственост и се изплаща 15 години, разходът би бил равен (в постоянни цени, без цена на финансирането) на 170 лв на човек на година. За \"Белене\" обаче можеш да излъжеш, че е от обществена полза и да прехвърлиш разходите към бъдещите поколения. Разумно невежи и недоволни, за какво става дума. Но това е само едната страна на общественото отношение. При международните трансфери и помощи е закономерно (и за страните на юг от Сахара, и ЕС), че ако значима част от даренията и помощите не остане в ръцете на разпределящите, те изобщо не ще достигнат до нуждаещите се. В този смисъл 20-те процента от финансирането на къщите, с които според проверките е злоупотребено, са условие 80% да бъдат изразходвани по предназначение.  Загубитe от злоупотреби със служебно положение са сравнително незначителни и поради други микроикономически закономерности. Хората не обичат корупцията. Тя се предлага на конкурентна основа, това сваля цената. Тя е забранена от закона, положителният изход от сделката не е сигурен. Платците гледат да не плащат повече от необходимото. Който вдига цената на подкупа, поема риск да бъде докладван и разследван. Значително по-надеждна е тактиката да искаш малки подкупи, сравнително често.  Разходите по сделките да са в натура. Договарящите се предпочитат такова разплащане, защото то трудно се проследява счетоводно. Няма значение дали са \"заменки\" (заради тях регистрите на държавната и общинска недвижимост не работеха 20 години), разходка с яхта или плащане със стоки (суджуци, апартаменти и т.н.). Правно-технически в \"апартамент гейт\" вероятно няма значими закононарушения, страните по сделките са свободни да се споразумеят за цената. Тук действа репутацията: тя е залог на доверие, който може да бъде оттеглен при всяко съмнение в обществена порядъчност.  Когато всички взимат подкупи, независимо един от друг, нищо, което зависи от контролиращите и управляващите, не може да бъде завършено. Тогава от икономическо гледище Вертикалната организация на плащанията донякъде решава този проблем: хем цената на услугата се качва, хем крайният резултат е по-сигурен. Тук също има рискове: много високата цена води до неефективност, защото тя свива средствата за изпълнение на работата - плащанията за труд, материали и качество (тяхната цена е обективна, пазарна). Това се наблюдава при сравнително елементарни проекти като ремонт на улици, училища, програмиране на софтуер, строителство на пътища и мостове, и др. подобни. При пряк разход от държавния и общинските бюджети може да изглежда, че схемата е под контрол. Това са т.нар. \"обществени\" поръчки. Макроикономически, според Европейската комисия, стойността им за България за 2006-2016 г. е 22-23% от БВП (а 6.5% от БВП е цената на самото участие в търгове и конкурси). Средно за ЕС делът е 27% за поръчките и 4.2% от БВП на участието. В Полша, Словакия и Унгария делът на поръчките в БВП е два пъти по-висок от този в България. Има известна корелация между обема на поръчките и усещането за корупция: в Ирландия този обем е около 5% от БВП, в Дания – 10%. Правителствените поръчки могат да се осъществяват по два начина – като частно предлагане на публични услуги на конкурентна основа и като публично-частно партньорство (ПЧП). Българските процедури са с уклон към ПЧП. Тук има един важен обществен риск: публичният интерес да се представлява от партията, коалицията на власт, а частният – от техните приятели. От икономическо гледище корупцията е умишлено нарушаване на принципа на конкуренцията между несвързани лица, в интерес на самия себе си или в полза на свързани лица. освен обществения интерес. Но управниците и политиците също са хора. Повечето радикални политически деятели на ХХ век са идвали на власт с антикорупционна реторика. Ако съм диктатор от Правец и платя със средства на данъкоплатците завод за електроника близо до селото, аз не бих забогатял пряко, но бих спечелил престиж в очите на съселяните и облаги за околията. Не е задължително местонахождението на завода да е икономически най-изгодното. Но такива решения пораждат един стопански и два политикономически ефекта. Решението е сигнал, че всичко зависи от мен и желаещите да правят нещо започват да се съревновават кой ще ми е по-близък. Цената ми се качва, но общата ефективност на стопанството пада. Политическата система започва да функционира като описаното по-горе ПЧП. Оттук и другата политическа последица: придобитите висока цена и престиж пораждат стимули политическите ми съперници да ме изместят. Тази политическа уредба се нуждае от контрол. Удобната конституционна форма тук е главният прокурор и институционалното му влияние върху следствие, извънредни съдилища и прокуратура. На всички съществени длъжности в изпълнителната власт и контролните органи, а по възможност и в съда, следва да се назначават потенциални клиенти на главния прокурор. \"Апартаментгейт\" показва, че длъжностните лица в контролните органи също трябва да са подконтролни - по неоспоримия начин, описан по-горе в т. 2 и 3. Краят на съревнованието ще е в компрометирането на премиера. Вероятно е това да стане по линия на приоритетен ПЧП-проект. Новодошлите, които и да са те, ще се опитат да запазят цялостния характер на изпитаната система.", "date": "2019.05.04", "title": "Какво не се вижда в случая с апартаментите"}
{"url": "https://www.dnevnik.bg/zelen/2019/05/04/3428099_studeno_shte_e_vremeto_prez_sledvashtite_tri_dni/", "text": "През почивните дни ще се развие нов студен средиземноморски циклон, с който се очакват валежи и гръмотевична активност на много места в страната, както и силни пориви на вятъра в Източна България, съобщи \"Нова телевизия\". Дневните температури в събота и неделя остават високи – над 20 градуса. В началото на следващата седмица времето ще е хладно, след като над страната ще премине студена арктическа въздушна маса. В следващите 2-3 дни температурите ще паднат драстично в почти цяла Западна и Централна Европа. Студът ще засегне дори голяма част от най-южните райони на континента, включително и Балканския полуостров още през уикенда. В България в понеделник срещу вторник и през деня във вторник ще е студено и ветровито. Ще превалява дъжд, а снежната граница ще падне около и под 1000 метра. И ако в неделя дневните температури са около 20 градуса, то във вторник те ще паднат до 10-12 градуса.", "date": "2019.05.04", "title": "Студено ще е времето през следващите три дни"}
{"url": "https://www.dnevnik.bg/sviat/2019/05/04/3425201_dnes_e_mejdunarodniiat_den_na_mejduzvezdni_voini/", "text": "Почитателите на \"Междузвездни войни\" празнуват неофициалния ден на поредицата днес - инициатива, дошла от феновете и прегърната от индустрията в последните години. Тази дата идва от игра на думи - на английски джедайската благословия  \"Нека Силата бъде с теб\"  звучи като \"Нека 4-ти май бъде с теб\". Легендата гласи, че фразата е използвана за пръв път в поздравление, което британската Консервативна партия е отправила към премиера Маргарет Тачър в деня ѝ на встъпване в длъжност - 4 май 1979 г. С масовото разпространение на социалните мрежи се разпространява и лесната за запомняне фраза и почитателите по света започват да се събират, за да покажат един на друг костюмите си на герои от поредицата, да гледат филмите или просто да споделят любовта си към филмите. От \"Лукасфилм\" коментират празника с думите \"Той бе създаден от феновете и си е техният ден. Филмови маратони, поздрави в социалните мрежи, тематични рецепти - няма погрешен начин да се празнува  4-ти май . Всяка година се изненадваме от творческите решения, които те взимат, за да отбележат датата.\" След като \"Дисни\" купи фрайчайза  \"Междузвездни войни\"  от \"Лукасфилм\", компанията организира празненства и в увеселителните си паркове в Калифорния и Флорида. Какво следва Премиерата на епизод Девети от поредицата се очаква през декември - той ще се казва The Rise of Skywalker и в него  ще се появят принцеса Лея и император Палпатин . Продуцентите твърдят, че филмът ще завърши историята, започнала в едно друго време през 1977 г. Режисьорът Джей Джей Абрамс, който говори в присъствието на част от актьорския състав на филма, каза, че действието се развива известно време след събитията от \"Последният джедай\", излязъл през 2017 г. Кадрите в трейлъра показват прегръдка между принцеса Лея и главната героиня в новите три епизода - Рей. Кари Фишър, влязла в ролята на принцесата още от началото на франчайза,  почина през 2016 г.,  но Джей Джей Абрамс, обясни, че \"по чудо\" е успял да \"сглоби\" неизползвани кадри от предишния филм, за да продължи историята на едно от иконични лица от вселената на \"Междузвездни войни\". Въпреки това режисьорът не разкри почти нищо за сюжета на новата лента. \"Този филм е за новото поколение, за светлината и мрака, както и за това дали то е готово да се изправи срещу това, което неговите предци са му завещали\", отбеляза той.", "date": "2019.05.04", "title": "Днес е международният ден на \"Междузвездни войни\""}
{"url": "https://www.dnevnik.bg/sport/2019/05/04/3429147_stoicho_stoev_futbolistite_na_ludogorec_sa_otviknali/", "text": "Треньорът на \"Лудогорец\" Стойчо Стоев изрази недоумение откъде идва напрежението в неговия отбор, който направи пореден колеблив мач при защитата на титлата. Шампионите  измъкнаха 1:1  с \"Берое\" в петък с гол в последната минута. Равенството дава нов шанс на ЦСКА да се доближи до седемкратния шампион, в случай че победи \"Черно море\" като гост. \"Естествено, че съм доволен, тъй като изравнихме в последната секунда. Като цяло имаше повече напрежение, но не знам откъде идва. Самата мисъл явно в главите им, че ако има неудача, то точките могат да станат по-малко, но има известно напрежение, а тогава трудно се показва класата, която имаш. Правихме непредизвикани грешки. Така ще е до края и всеки мач ще е такъв\", каза Стоев. Според треньора футболистите му са отвикнали да играят под напрежение, защото в предходните години първенството се решаваше много по-рано. \"Мисля, че са отвикнали да играят под напрежение, но това са мои разсъждения. Надявам се малко да се поотпуснат, защото когато си напрегнат играеш трудно\". \"Всяка една загуба е неприятна, тъй като в един момент виждаш какво става. Ако си победил, както ЦСКА имаха неудача, вече точките щяха да са добре за нас, но загубихме и добре че и ЦСКА загуби. Така ще е до самия край и всяка точка ще е важна. Сега имаме директен мач на \"Армията\" и искам да видя по-добро лице и да са уверени от действията си на терена\", добави Стоев. До края на сезона \"Лудогорец\" гостува на ЦСКА, след това приема \"Левски\", а в последните си два мача има визита на \"Ботев\" и домакинство на \"Черно море\".", "date": "2019.05.04", "title": "Стойчо Стоев: Футболистите на \"Лудогорец\" са отвикнали да играят под напрежение"}
{"url": "https://www.dnevnik.bg/na_put/2019/05/04/3422247_napravi_si_sam_alternativno_mohito/", "text": "\"Мохито\" със сигурност е в челните позиции на най-популярните коктейли. И също е сред тези, които ценителите му са пили в различни вариации, не всички от които добри. Барманът Илия Зотков, който ври и кипи в занаята от 20 години (и с когото ви запознахме  в този текст ), предлага домашен подход към този коктейл, наречен \"елементарно мохито\". Елементарно, защото няма да се сложи кафява захар, а бяла, и няма да се ползва лайм, а прост лимон, а ментата ще бъде заменена с босилек. Защо се прави всичко това? Защото, обяснява Илия, не навсякъде в страната човек има непрекъснат достъп до свежа мента и още по-малко до пресен лайм. Освен това качествената кафява захар и лаймът са доста по-скъпи и ако трябва да правиш напитката за домашно парти, разходите се вдигат рязко. Барманите купуват пресен лайм от доставчиците и така имат възможност при използването му да извлекат всичко от маслата в кората. Това не е възможно, когато плодът е престоял по щайги и рафтове. Босилекът, смята Зотков, е по-разпространен от ментата и затова го предлага за алтернатива. Ледът в този коктейл може да е натрошен, може и да не е. Обяснява, че в Куба не го трошат. Разликата е в това, че натрошен той много бързо разводнява напитката, особено ако е некачествен - тоест не е достатъчно сух. Бяла захар – 1 лъжица (може захарен сироп, защото се разгражда по-бавно) Прясно изцеден лимон - 30 мл. Босилек – 5-6 листа Ром - 50 мл. Сода - 50-100 мл. Лед - 7-8 бучки  Листата на босилека може леко да се разтрият по ръба на чашата, за да пуснат ароматите си, преди да се пуснат в нея. Добавят се прясно изцеденият лимон и захарта и се разбъркват добре. Следва ледът, който може да бъде натрошен, може бучките да бъдат оставени цели. Трябва да се знае, че натрошен той разводнява доста бързо напитката, особено ако не е висококачествен сух лед. Последен се изсипва ромът. За украса може да се пуснат 1-2 парчета лимон. ", "date": "2019.05.04", "title": "Направи си сам: алтернативно мохито"}
{"url": "https://www.dnevnik.bg/sport/2019/05/04/3429144_portland_prechupi_denvur_v_nai-dulgiia_mach_v_nba_ot/", "text": "Рекордните четири продължения бяха нужни, за да бъде определен победител между \"Портланд трейблейзърс\" и \"Денвър нъгетс\" в третия полуфинален сблъсък между двата тима в Западната конференция на НБА. Домакините от Портланд стигнаха до успех в своята зала \"Моде сентър\" със 140:137. Двубоят беше най-дългият в плейфоите на НБА от 66 години. Единственият друг случай с четири продължения в плейофите е от 1953 г., когато \"Бостън\" побеждава \"Сиракуза\". Победата на \"Портланд\" е втора за състава в плейофната серия, с което тимът от Орегон води с 2:1 успеха. В първия мач от серията в своята зала \"Трейлблейзърс\" загубиха, но след това взеха победа в Колорадо. Звездата на домакините  Деймиън Лилард  завърши с 28 точки и осем асистенции. Той беше засенчен от Си Джей Маккълъм, който имаше невероятен мач с 41 точки. Родни Худ се включи с 19 точки от пейката, а \"дабъл-дабъл\" направиха двама играчи – Енес Кантер (18 точки и 15 борби) и Морис Харклес (15 точки и 10 борби). След изиграването на редовните 48 минути резултатът беше 102:102. Нито веднъж някой от отборите не успя да се откъсне решително, като на почивката разликата беше една точка в полза на домакините, а в последната четвърта четвърт \"Денвър\" навакса пет точки пасив, за да вкара срещата в продължение. След първите две резултатът остана равен, а при третите допълнителни пет минути гостите вече се виждаха победители. Те водеха с четири точки само 32 секунди преди сирената. Лилард обаче реализира, а след това при изнасянето на топката \"Златните буци\" сгрешиха и предоставиха владението на домакините. Лилард отново вкара за 129:129, а в последната атака Джамал Мъри пропусна опит за тройка. В четвъртото продължение отлично се включи Родни Худ, който реализира ключова тройка. Той изведе \"Портланд\" със 138:136 само 18 секунди преди края. В ответната атака Никола Йокич беше фаулиран, но реализира само един от двата наказателни изстрела. Последва надлъгване, но накрая Сет Къри вкара два пъти от наказателната линия, за да гарантира победата на \"Портланд\". За \"Денвър\" Йокич престоя на паркета рекордните близо 65 минути. Центърът се отчете с \"трипъл-дабъл\" – 33 точки, 18 борби и 14 асистенции. Джамал Мъри вкара 34, а Уил Бартън 22. Силен мач направи и Пол Милсап със 17 точки и 13 борби. На Изток най-добрият отбор в редовния сезон на НБА \"Милуоки бъкс\" поведе с 2:1 победи срещу \"Бостън селтикс\" в полуфиналите в плейофите на Източната конференция. \"Елените\" постигнаха важен успех със 123:116 като гост в зала \"ТиДи гардън\". По този начин  Янис Антетокумбо  и съотборниците му обърнаха серията. Те загубиха първата среща у дома, но след това спечелиха отново в своята зала. Именно Антетокумбо беше над всички в двубоя, като беше близо до \"трипъл-дабъл\". Крилото се отчете с 32 точки, 13 борби и осем асистенции за 39 минути на паркета. Той реализира осем от 13-те си стрелби и беше точен при 16 от 22 заставания на наказателната линия. Антетокумбо открадна две топки и също така блокира три изстрела на свои съперници. Гардът Джордж Хил добави 21 точки, а Кийт Мидълтън – 20. За \"Бостън\" Кайри Ървинг завърши с 29 точки и шест асистенции. Плеймейкърът беше подмопогнат от Джейсън Тейтъм, който завърши с \"дабъл-дабъл\" – 20 точки и 11 борби, а Джейлън Браун се отчете с 18 точки. Следващият мач от серията отново е в Бостън на 6 май. Играе се до четири победи. В другия полуфинал на Изток \"Филаделфия 76ърс\" води с 2:1 победи срещу \"Торонто раптърс\".", "date": "2019.05.04", "title": "\"Портланд\" пречупи \"Денвър\" в най-дългия мач в НБА от 66 години"}
{"url": "https://www.dnevnik.bg/sviat/2019/05/04/3429216_tunelut_pod_lamansha_raboti_veche_25_g/", "text": "Тунелът под Ламанша \"празнува\" 25 години, предаде \"Франс прес\", цитирана от БТА. На 6 май 1994 г. британската кралица Елизабет Втора и френският президент Франсоа Митеран откриха съоръжението, свързващо под водата двете страни. След серия от провали, колебания и непредвидени ситуации, строителният проект на века на стойност 100 милиарда френски франка (15.2 милиарда евро), днес осигурява транзита на една четвърт от стоките между Обединеното кралство и Европа.  Идеята за подобна подводна връзка датира от 1802 г. Тогава френският инженер Албер Матьо-Фавие предлага на Наполеон Бонапарт първи план за тунел.  Мостове, диги, тръбопроводи, изкуствени острови ... около 100 проекта за връзка през Ламанша се появяват през 19 век. Един от тях получава одобрението на кралица Виктория и на Наполеон Трети през 1855 г. Това е проектът на французина Еме Томе за локомотив, който да преминава през пробит тунел. Британецът Уилям Лоу пък решава трънливия проблем с вентилацията на тунела. Близо два километра галерии са пробити от едната и от другата част на Ламанша между 1878 г. и 1883 г. Но поради стратегически причини, изтъкнати от британското правителство, и Голямата депресия, проектът постепенно е \"погребан\". Той \"възкръсва\" 75 години по-късно след двете световни войни. През 1957 г. е създадена изследователска група, която да проучи възможностите за реализация на тунела под Ламанша благодарение на Европейската икономическа общност, създадена същата година. През 1973 г. 300 метра са пробити край град Сангат, във френския департамент Па дьо Кале, и 400 метра - близо до Дувър. Но британското правителство се сменя и заради бюджетни причини Харолд Уилсън изоставя работите през 1975 г. С идването на власт през 1979 г. на Маргарет Тачър и на Митеран през 1981 г. проектът е подет отново. Четири предложения са предложени на обсъждане - пътно-железопътен мост, железопътен тунел, пътно-железопътен тунел, пътно-железопътен мост и тунел. Мнозинството от британците предпочитат пътните връзки, докато французите предпочитат железопътните връзки. Накрая се решава да има двоен подводен железопътен тунел с дължина 50,5 километра. Това решение е \"подпечатано\" с британско-френски договор, сключен в Кентърбъри на 12 февруари 1986 г. Най-големият строителен проект на Европа мобилизира до 15 000 работници. От френска страна са наети 4100 работници. От другата страна са наети почти двойно повече служители. На месец пробивните машини напредват с по 500 метра. На 1 декември 1990 г. в 12,12 ч. двама работници - французинът Филип Козет и британецът Роберт Греъм Фаг - пробиват първа дупка и се срещат \"под водата\". Снимката им със знамена в ръка обикаля света. Обектът е предаден през декември 1993 г. По време на строителството най-малко девет работници загиват, от които седем са британци. За церемонията в Кокел в Па дьо Кале по откриване на тунела на 6 май 1994 г. британската кралица Елизабет Втора идва с кралския \"Ролс Ройс\", преминал в тунела под Ламанша със скорост 160 километра в час. Кралицата заявява, че тунелът е плод на съчетанието на британския прагматизъм и на френския ентусиазъм. Митеран пък изтъква, че двете страни вече имат и сухопътна граница. После кралицата и президентът се качват на кралския \"Ролс Ройс\", който е натоварен на влака-совалка, отиващ до терминала в Шерингтън в графство Кент. Зад\" Ролс Ройса\" във влака-совалка се качва и \"Мазерати\" на Елисейския дворец, в което са съпругът на кралицата - принц Филип, и първата дама на Франция Даниел Митеран. По време на 25-минутното пътуване официалните представители и журналистите, излезли от колите си, обикалят из влака-совалка и разменят впечатленията си на първи пътници под Ламанша. ", "date": "2019.05.04", "title": "Тунелът под Ламанша работи вече 25 г."}
{"url": "https://www.dnevnik.bg/sport/2019/05/04/3429220_zaguba_ot_bornemut_postavi_pod_sumnenie_miastoto_na/", "text": "С гол в първата минута на добавеното време \"Борнемут\" пречупи \"Тотнъм\" с 1:0 в много важен мач в битката за топ 4 във Висшата лига. \"Шпорите\" се нуждаеха от три точки, за да си гарантират завършване сред водещите четири тима, но гостуването им на южния бряг се превърна в истински кошмар. Тимът на Маурисио Почетино игра с 9 души близо 45 минути и нямаше шанс да стигне до нещо от срещата. След загубата \"Тотнъм\" остава трети в класирането със 70 точки, но преките му съперници тепърва играят. \"Челси\" е четвърти с 68 и среща \"Уотфорд\" в предпоследния си мач. Петият \"Арсенал\" е с 66 и играе с \"Брайтън\" на \"Емиратс\". В битката е и \"Манчестър юнайтед\", който има 65 точки. След добро начало на срещата и няколко отлични положения за гол, всичко за \"Тотнъм\" се обърка в рамките на едва пет игрови минути. Малко преди почивката кореецът Сон беше изгонен с директен червен картон за удар без топка срещу Джеферсон Лерма. Преди това \"Тотнъм\" имаше три жълти картона заради груби влизания. На почивката Почетино беше принуден да прави и смяна, като вместо Тоби Алдервейрелд се появи Хуан Фойт. Младият централен бранител престоя на терена по-малко от две минути и също беше изгонен. Аржентинецът си поведе лошо топката и влезе много грубо в краката на Джак Симпсън, заради което също получи директен червен картон, оставяйки тима си с девет души. До края на срещата нервите взеха връх и имаше още повече грубости. Все пак \"Борнемут\" търсеше успеха с двама души повече на терена и го постигна. В добавеното време Райън Фрейзър центрира от корнер, а Нейтън Аке вкара с глава, за да донесе трите точки на \"черешките\".", "date": "2019.05.04", "title": "Загуба от \"Борнемут\" постави под съмнение мястото на \"Тотнъм\" в Топ 4"}
{"url": "https://www.dnevnik.bg/bulgaria/2019/05/04/3429219_na_7_mai_delegaciia_zaminava_za_vashington_za/", "text": "На 7 май за Вашингтон заминава делегация, водена от зам.-министър Атанас Запрянов, с командира на Военно-въздушните сили и още няколко специалисти, заедно с представители на министерствата на финансите и на икономиката, за преговори по проекта за купуване на нов боен изтребител. Това каза министърът на отбраната Красимир Каракачанов, цитиран от Агенция \"Фокус\". В средата на януари  Народното събрание даде мандат  на правителството да започне преговори за покупката на изтребители. \"Указанията, които са дадени, са много ясни - да се придържаме към фиксираната от парламента цена. Без това да намалява способностите на самолетите, които трябва да закупим\", заяви той. \"Има още една тема, която трябва да се повдигне, и е изключително важна. Тя касае бъдещите бюджетни възможности на армията ни, начина на плащане, една или няколко равни вноски\", коментира Каракачанов. Поставили сме принцип подобен на този в Словакия. Там е на 5-6 равни вноски. Искаме да се направи на няколко равни вноски, за да може да не ни затрудни наведнъж\", обясни той. Посочи, че плащането на вноски ще даде възможност да се изпълнят и други проекти като тези за поддръжка на съществуващата техника. По време на разговорите ще бъде предложено изграждането на център за обучение на пилоти в Долна Митрополия във връзка с възстановяването на Висшето военновъздушно училище. Според него това е хубав повод за оптимизъм на този Гергьовден. Решението за възстановяването на военното училище в Долна Митрополия  бе обявено  в началото на април. За митовете, дезинформацията и въпроси около купуването на F-16 за българските ВВС четете  тук .", "date": "2019.05.04", "title": "На 7 май делегация заминава за Вашингтон за преговори за изтребителите"}
{"url": "https://www.dnevnik.bg/bulgaria/2019/05/04/3429233_cik_sankcionira_vmro_i_djambazki_sled_predizborna/", "text": "Централната избирателна комисия (ЦИК)  е решила късно снощи да санкционира  партия ВМРО и водачът на евролистата на формацията Ангел Джамбазки заради нарушения на изборните закони при среща със синдикална организация на полицаите. Това се разбира от съобщение на сайта на ЦИК и на партия ВМРО във връзка с решението. Решението е по сигнал на Съвета за електронни медии. Той идва след репортаж за среща на кандидатите за членове на Европейския парламент на ВМРО в централата на партията със синдикалната организация на Българските полицейски синдикати. Разговорът бил част от съвместна инициатива с европейски синдикални организации. В срещата е взел участие в качеството му на председател на Съвета за социално партньорство и заместник-министър на МВР. В репортажа са  коментирани събитията в Куклен , при които след битови скандали полицейски екип беше нападнат. По този повод водачът на евролистата Ангел Джамбазки сравнява реакцията на българската с брюкселската полиция при овладяване на улични безредици с използването на огнестрелно оръжие. В два от кадрите на репортажа е показано националното знаме, редом със знамето на Европейския съюз и партийното знаме на \"ВМРО – БНД\". Централната избирателна комисия коментира, че репортажът от срещата \"безспорно има характер на предизборен агитационен материал, тъй като е представен в рубрика \"Евроизбори\" на телевизия \"Европа\" и носи задължителния атрибут на предизборно послание\". Комисията отбелязва, че според изборния кодекс изрично се забранява използването на герба и знамето на България в агитационни материали. \"Едновременно с това призивът за използване на оръжие при овладяване на безредици може да бъде възприет като накърняващ добрите нрави\", което също е нарушение на изборните правила, се посочва още в решението на комисията. Заради това е взето и решение да се наложат санкции както на партията, така и на водача на евролистата. \"Въпросният материал е репортаж, заснет и изготвен от телевизионен екип на една от телевизиите. Това не е агитационен клип на партия ВМРО и не е изготвен от нас\", обявиха в писмо до медиите от ВМРО. От там допълниха, че не отстъпват от заявената позиция за използване на огнестрелно оръжие, \"въпреки че ЦИК използва правомощията си, за да ни репресира политически\". Обвиняват ЦИК в изпълнение на политически поръчки и опит да се саботира дейността на партията. От формацията застават зад думите на Джамбазки и отново заявяват подкрепа за идеята полицаите да могат по-свободно да ползват огнестрелно оръжие.", "date": "2019.05.04", "title": "ЦИК санкционира ВМРО и Джамбазки след предизборна среща със синдиката на МВР около проблемите в Куклен"}
{"url": "https://www.dnevnik.bg/ot_vas/novini_ot_vas/2019/05/04/3429235_fotogaleriia_florenciia_v_cherno_i_bialo/", "text": "Флоренция, 2019г.", "date": "2019.05.04", "title": "Фотогалерия: Флоренция в черно и бяло"}
{"url": "https://www.dnevnik.bg/politika/2019/05/04/3429251_borisov_obeshta_predizborno_na_plovdiv_okolovrustno/", "text": "Държавата ще финансира изграждането на околовръстно в Пловдив, което ще струва около 150 млн. лв. Това обяви пред журналисти в Раковски премиерът Бойко Борисов, цитиран от Агенция \"Фокус\". \"Това, което пловдивчани могат да очакват от мен, е околовръстно\", заяви Борисов. Той подчерта, че за Пловдив всичко е направено. \"Без околовръстно Пловдив ще изпадне в ситуацията на София – ако не бях направил Южната дъга, Западната, Северната тангента. При тоя инвестиционен натиск в града и хилядите нови работни места и заводи, които бълват продукция, без околовръстно няма да мине градът\", коментира министър-председателят. На въпрос дали очаква компанията \"Фоклсваген\" да избере България за бъдещия си завод, Борисов отговори: \"Ако искате да се случи нещо, мълчете. Приказките само вредят\". В Раковски премиерът отиде да провери как тече подготовката по посрещането на папата на 6 май, съобщи правителствената информационна служба.  Борисов изтъкна, че посещението на папа Франциск е важно и цял свят ще го следи. Това е знак на свят човек, на обичан папа, добави министър-председателят. По-рано от пресслужбата на правителството обяви какво  премиерът ще подари  на главата на Римокатолическата църква. Премиерът Борисов отбеляза, че се работи съвместно с президентството, за да се представи страната добре за визитата. В Раковски премиерът Борисов посети църквата \"Пресвето сърце Исусово\", където папа Франциск ще проведе света литургия с първо причастие на 250 деца. \"Сравнете какво е било и какво е сега в Раковски. Нямам неизпълнено обещание към Раковски\", обяви той и изреди санираните блокове, парковете в града, както и подкрепата на държавата за църквите. От видео на живо в профила на \"Фейсбук\" се видя, че той се снима с майки в града. Преди това той инспектира ремонта на виадукта край Вакарел, където също се снима с работниците. Тези стари мостове при първото земетресение могат да паднат. \"На практика се правят чисто нови мостове, понеже хората пътуват повече\", посочи министър-председателят Бойко Борисов, цитиран от пресслужбата си. Той заяви пред работниците на обекта, че е искал да види при какви условия работят дори в събота и то на 70 метра от земята. \"Исках да уверим хората, че като тръгнат за курортите, ще е готово. Работете, но се пазете\", добави премиерът пред екипа на магистралата.", "date": "2019.05.04", "title": "Борисов обеща предизборно на Пловдив околовръстно шосе"}
{"url": "https://www.dnevnik.bg/sport/2019/05/04/3429193_cska_se_vurna_v_bitkata_za_titlata_sled_uspeh_nad/", "text": "Четири кръга преди края на сезона ЦСКА се върна в битката за титлата, като съживи своите шампионски амбиции. Червените победиха \"Черно море\" с 3:1 като гост и се доближиха само на три точки от шампиона \"Лудогорец\", който преди ден допусна нова грешна стъпка. Гостите стигнаха до успеха във Варна с голове на Тиаго Родригеш, Едвин Джеси и Али Соу. За домакините точен беше Панайотов. Мачът се изигра само 24 часа, след като ЦСКА остана без треньор. В петък по обяд досегашният наставник на червените  Любослав Пенев  обяви, че напуска огорчен от ръководството на тима. Във Варна червените бяха водени от Добромир Митов, а до него на резерваната скамейка в ролята на консултанти бяха почетният президент Димитър Пенев и съветникът Люпко Петрович. Треньорският екип беше направил и няколко промени в състава. Божидар Чорбаджийски, който дълго време не играеше започна в центъра на защитата с Николай Бодуров. Бразилецът Жеферсон също получи шанс за изява. На вратата беше върнат Витаутас Черниаускас. Червените стояха по-добре през първата част и успяха да открият резултата. Това се случи в 33-ата минута, когато Тиаго Родригес вкара с диагонален шут и не остави никакви шансове на Иван Дюлгеров. След почивката \"Черно море\" се впусна в атаки, но се оголи в защита и това позволи на ЦСКА да се възползва. В 52-ата минута Едвид Джеси вкара след подаване отдясно, като засече топката с мощен изстрел. След като имаха аванс от два гола червените се дръпнаха в защита и позволиха на домакините да държат топката. Това пък доведе до гол за \"Черно море\" в 66-ата минута дело на Васил Панайотов. До края на мача ЦСКА заигра на контраатаки и вкара нов гол чрез Али Соу. В следващия кръг има директен мач между ЦСКА и \"Лудогорец\" на \"Българска армия\" в София.", "date": "2019.05.04", "title": "ЦСКА се върна в битката за титлата след успех над \"Черно море\""}
{"url": "https://www.dnevnik.bg/bulgaria/2019/05/04/3429272_bulevard_po_snimki_borisov_-_celiiat_v_bialo_-/", "text": "1.  Цялата власт омазана в корупция, Борисов - в бяло   - 44 628 прочитания 2.  Как Борисов построи булевард \"по снимки\" и пусна движението по него, преди да е завършен (видео)   - 35 733 прочитания 3.  Сдружение оспори правото на Пеевски да се кандидатира за евродепутат  - 31 927 прочитания 4.  \"Алфа рисърч\": Кампанията започва с падаща избирателна активност и паритет между ГЕРБ и БСП  - 24 926 прочитания 5.  Цитат на деня: Където луксозните апартаменти са евтини, а терасите - недекларирани, обществените пейки са скъпи  - 22 695 прочитания 6.  Не можете да излезете от паркомясто? Оставете това на колата (видео)  - 21 439 прочитания 7.  Кратки новини: Спад на туристите през зимния сезон в Банско   - 21 084 прочитания 8.  Телефон на зам.-шеф във фонд \"Земеделие\" изникна като контакт на къща за гости   - 20 345 прочитания 9.  Африканската страна, където стотици умират заради европейски езици   - 19 868 прочитания 10.  България - страната на \"къщите за гости\"   - 19 143 прочитания", "date": "2019.05.04", "title": "Булевард по снимки, Борисов - целият в бяло - най-четеното в \"Дневник\""}
{"url": "https://www.dnevnik.bg/sport/2019/05/04/3429278_levski_specheli_purviia_mach_sled_uvolnenieto_na/", "text": "Треньорската смяна в \"Левски\" даде резултат и сините спечелиха първата си среща след  уволнението на Георги Дерменджиев . Столичният отбор победи \"Ботев\" (Пловдив) като гост с 3:1 и постигна първа победа в шампионата от 7 април. В Пловдив сините бяха водени от Георги Тодоров, който ще бъде начело до края на сезона. Успехът дойде в последните минути, когато \"Левски\" стигна до два гола чрез Станислав Иванов и Валери Божинов. Преди това Станислав Костов беше извел гостите напред, а по-късно Тодор Неделев изравни. \"Левски\" нямаше победа в три поредни мача, а за \"Ботев\" загубата е трета в последните четири срещи. Тимът не показа нивото от двубоите си за Купата на България. \"Левски\" откри в 21-ата минута, когато водещият реализатор на сините Станислав Костов се разписа. Той го стори от дузпа, отсъдена за нарушение на Крис Добрев срещу Живко Миланов. От бялата точка Костов стреля в долния десен ъгъл на Даниел Кайзер и макар, че вратарят закачи топката, тя влетя в мрежата му – 0:1. За Костов това беше 22-и гол от началото на сезона, с което той се утвърди на лидерската позиция при реализаторите. След попадението \"Левски\" прие играта в своята половина и това даде условия на \"Ботев\" да вкара. Тодор Неделев обаче се отчете с най-големия пропуск. Преди това и Паулиньо сбърка веднъж за сините, а съдията Кабаков допусна и някои леки грешки. През втората част \"Ботев\" отново беше много активен, а след някои корекции от треньора Николай Киров започна да играе все по-добре. В 66-ата минута звездата на пловдивчани Тодор Неделев изравни. Той напредна необезпокояван през центъра на терена, не беше спрян от никой в синьо и накрая прехвърли ефектно Николай Михайлов. Към края на двубоя енергията на домакините секна, като натрупаната умора от срещите за Купата на България оказа влияние. \"Левски\" се възползва от това с повече желание и успя да стигне до два гола, които донесоха успеха на гостите. В 87-ата минута Хали Тиам намери отлично Станислав Иванов, който влезе на скорост в наказателното поле и преодоля Кайзер – 1:2. В първата минута на добавеното време \"Левски\" вкара и трети гол. Негов автор стана Валери Божинов, който вкара на празна врата след подаване на Паулиньо.", "date": "2019.05.04", "title": "\"Левски\" спечели първия мач след уволнението на Дерменджиев"}
{"url": "https://www.dnevnik.bg/sport/2019/05/04/3429280_dortmund_ostana_na_chetiri_tochki_zad_baiern_sled/", "text": "Борусия\" (Дортмунд) записа поредна грешка в Бундеслигата и абдикира от битката за титлата само два кръга преди края на сезона. Жълто-черните пропиляха два гола аванс срещу \"Вердер\" при гостуването си в Бремен и завършиха 2:2. Равенството оставя \"Борусия\" на четири точки зад шампиона \"Байерн\" (Мюнхен), който по-рано днес победи последния \"Хановер\" с 3:1 у дома. Без наказания си капитан Марко Ройс и без няколко контузени играчи вестфалци направиха много силно първо полувреме. В него те отправиха общо 13 удара и вкараха два пъти. Още в шестата минута Кристиан Пулишич откри след подаване на Томас Дилейни. Силната игра продължи до почивката и в 41-ата минута Пако Алкасер се разписа, за да удвои аванса на гостите. През второто полувреме нов гол на испанеца беше отменен, когато съдията маркира засада. След 60-ата минута \"Бременските музиканти\" се преобразиха, а това съвпадна и с влизането на терена на Кевин Мовалд и Клаудио Писаро. Двамата се превърнаха в герои за домакините, като бяха точни само в рамките на пет минути. Мовалд се разписа в 70-ата минута, намалявайки резултата след подаване на Милот Рашица. Само пет по-късно легендата Писаро засече центриране на левия бек Лудвиг Аугустинсон и с мощно воле с левия крак не остави шансове на Бюрки – 2:2. По-рано през деня \"Байерн\" нямаше никакви проблеми срещу последния в таблицата \"Хановер\". Баварците победиха с 3:1, за да поправят грешката си от преди седмица срещу \"Нюрнберг\". Още до почивката авансът на \"Байерн\" беше от две попадения след точни изстрели на Роберт Левандовски в 27-ата и Леон Горецка в 40-ата минута. Гостите от \"Хановер\" се върнаха за кратко в срещата след поапдение на Жонатас в 51-ата минута, но играещият последен сезон за баварците Франк Рибери донесе успеха на тима си.", "date": "2019.05.04", "title": "\"Дортмунд\" остана на четири точки зад \"Байерн\" след поредна грешка в Бундеслигата"}
