{"url": "https://www.dnevnik.bg/sport/2019/03/23/3408969_grigor_dimitrov_se_zavurna_na_korta_s_ekspresna_pobeda/", "text": "Григор Димитров постигна убедителна победа при  завръщането си на корта , след като прелетя през първия си съперник на Мастърса в Маями Фелисиано Лопес. Българинът надви испанския ветеран с 6:1, 6:3 като се нуждаеше само от час, за да вземе срещата. Бившият №3 в световната ранглиста не беше играл от януари, когато загуби на осминафинал на Australian Open от  Франсис Тиафо . Той пропусна турнирите в  Ротердам , Акапулко и  Индиън Уелс  заради травма в дясното рамо. Независимо от паузата Димитров беше на ниво и игра силно. Българинът постигна четвърта победа в шестия си мач с Лопес. За последно двамата бяха играли отново в САЩ - на \"Мастърс\" турнира в Синсинати през 2017 г., когато Димитров грабна титлата. На корта в Маями Димитров записа четири пробива, като не даде нито точка на съперника си за пробив. Той завърши срещата с 20 уинъра и само девет непредизвикани грешки за 16 гейма. В следващия трети кръг в Маями българинът ще се изправи срещу австралиеца Джордан Томпсън. Той победи изненадващо поставеният под №10 Карен Хачанов.   Димитров вкара общо 66% първи сервис в мача, като спечели 85% от разиграните точки при него. Много висок беше процентът и на второто му подаване. От другата страна на мрежата Лопес вкара 52% сервис и спечели само 66% от него. Освен убедителната си игра, българинът показа и най-доброто от своя арсенал, като игра разнообразно. Той опита няколко атрактивни удара, освен това разнообразяваше играта си с къси топки и постоянно притискаше съперника си. Димитров впечатли и с придвижването си по корта. Въпреки, че не беше играл от 62 дни, Димитров не показа никакви признаци на загуба на ритъм. Българинът започна много уверено, като действаше агресивно и диктуваше случващото се на корта. По-бавната настилка на хартия даваше предимство на Лопес, но с добрите си действия Димитров взе ранен аванс. Той поведе с 1:0 след бърз сервис гейм, след което проби Лопес, за да затвърди пробива с нови убедителни действия. Испанският ветеран успя да вземе подаването си чак в четвъртия гейм, но предимството вече беше на страната на бившия №3 в света. Димитров записа още един пробив, който дойде в шестия гейм и българинът поведе 5:1. В последния гейм той не допусна изненада и затвори първата част след едва 27 минути. Разликата между двамата в първия сет дойде от по-малкия брой грешки, които Димитров допусна. Българинът спечели 79% от точките на своя първи сервис (11 от 14), като беше убедителен и при второто подаване.   Във втория сет резултатът се движеше гейм за гейм до петия, когато Димитров успя да стигне до ключов пробив. Българинът играеше търпеливо и в правилните моменти вдигаше агресията, карайки съперника си да греши. С пробива Димитров си осигури важно предимство и не изпусна момента. Той поведе бързо с 5:3, за да притисне Лопес до стената и да го принуди да сервира за оставане в срещата. Левичарят от Испания допусна двойна грешка, след това два пъти прати топката в мрежата, принуден от добри удари на Димитров. Бившият №3 в света няма мачове срещу следващия си съперник Томпсън. Очаква се двубоят между двамата от третия кръг да бъде в понеделник.", "date": "2019.03.23", "title": "Григор Димитров се завърна на корта с експресна победа зa 60 минути"}
{"url": "https://www.dnevnik.bg/kultura/2019/03/23/3406271_otkus_ot_beliiat_otriad_na_artur_konan_doil/", "text": "Биеше голямата камбана на Бюли. Отдалече през гората на вълни прииждаше мелдичният ѝ звън. Събирачите на торф в Блакдаун и рибарите на река Екс чувстваха как далечното пулсиране се засилва в душния летен въздух. Звънтенето беше обичайно за този край – обичайно, колкото крясъците на сойките и басовия глас на водния бик. Въпреки това селяните и рибарите вдигнаха глави и си размениха въпросителни погледи, защото времето за четенето на молитвата \"Ангел Господен\" беше отминало, а за вечернята все още беше рано. Защо ли биеше голямата камбана на Бюли, след като сенките не бяха нито дълги, нито къси? Навсякъде около абатството се тълпяха монаси. Звукът събираше братята в бели одежди на дългите, тревясали пътеки, покрай чепати дъбове и обрасли с лишеи букове; от лозето и пресата за грозде, от говедарника, от варниците и соловарните, и всички – дори онези чак от ковачниците в Соули и далечната житница в Свети Ленард – се бяха насочили към дома. Не ги призоваваха внезапно. Предната вечер пратеник, побързал да обиколи отдалечените абатски стопанства, беше оставил съобщение всеки монах да се прибере в своята обител до третия час подир пладне. Доколкото си спомняше старият брат мирянин Атанасий, който беше започнал да почиства чукалото на портата година след битката при Банокбърн, такова неотложно послание разпращаха за първи път. Дори и по вида на братята външен човек, който не знаеше нищо за абатството и огромните му ресурси, би получил известна представа за различните задължения и за работата, вършена в околността, с център стария манастир. Докато пристигаха угрижени по двама, по трима, с наведени глави и мърдащи устни, върху малко от тях нямаше някакви белези от всекидневния тежък труд. Идеха двама, с ръце и ръкави, изцапани с червеникав сок от грозде. Друг брат, с брада и широкоглаво острие на брадвата си, носеше на рамо наръч дърва, а редом с него вървеше монах с ножица за стригане на овце в ръка и по още по-бялата му дреха имаше полепнала бяла вълна. В дълга, безредно движеща се върволица вървяха мъже на рамо с лопати и мотики, а двама в самия край залитаха, понесли огромен кош с току-що уловени шарани, защото на другия ден, петък, петдесет чинии трябваше да бъдат напълнени, за да нахранят още толкова на брой гладни гърла. От цялата тълпа едва ли имаше и един, който да не е отруден и уморен, защото абат Бъргхърш се отнасяше сурово и със себе си, и с другите. Междувременно в просторната и висока зала, използвана за важни случаи, самият абат крачеше нетърпеливо напред-назад, нервно стиснал пред гърдите дългите си, бели ръце. По лицето му, съсипано от грижи, с фини черти и хлътнали, изпити страни, си личеше, че е човек, който със сигурност е победил вътрешния си враг, срещу който се изправя всеки, но при това доста е пострадал при надпреварата. Заглушил страстите си, той почти беше заглушил и своята същност. Макар и крехък, изпод смръщените му вежди винаги бликаше неукротима енергия, напомняща на хората, че е от род на бойци и че сега неговият близнак – сър Бартоломю Бъргхърш – е сред коравите воини, забили Кръста на свети Георги пред вратите на Париж. Стиснал устни и умислен, абатът крачеше по дъбовия под – олицетворение на духа на аскетизма, докато голямата камбана продължаваше да бие оглушително над главата му. Най-после тътенът се уталожи и когато се чу последният трикратен, отмерен звън, още преди ехото да е заглъхнало, абатът удари малък гонг, за да се яви пред него братът мирянин. – Дойдоха ли братята? – попита той на смесица от английски и френски, както говореха в религиозните общности. – Тук са – отвърна другият, свел поглед и скръстил ръце на гърдите си. – Всичките ли? – Трийсет и двама монаси и петнайсет послушници, пресвети отче. Брат Марк от спикария е повален от силна треска и не можа да дойде. Каза... – Няма значение какво е казал. Въпреки треската трябваше да се яви на повикването ми. Има нужда духът му да бъде пречистен, както е и с много други в това абатство. До ушите ми стигна, че самият ти, брат Франсис, на два пъти си повишил глас, докато четецът в трапезарията говорел за житията на най-благословените светци. Какво имаш да кажеш за това? Братът мирянин стоеше смирен и безмълвен, все така кръстосал ръце. – Може би ако кажеш прав, с протегнати пред светинята на Дева Мария ръце, хиляда пъти \"Аве, Мария!\" и също толкова пъти \"Верую\", ще си спомниш, че Създателят ни е дал две уши, но една уста в знак, че за ушите има два пъти повече работа, отколкото за устата. Къде е наставникът на послушниците? – Отвън, пресвети отче. – Повикай го да дойде. Обутите в сандали с дървени подметки нозе изтрополиха по дървения под и обкованата с желязо врата изскърца на пантите си. След малко тя се отвори отново и влезе нисък, квадратен наглед монах с едри черти на спокойното лице и авторитетен вид. – Викал си ме, свети отче. – Да, братко Джером. Искам въпросът да бъде уреден с възможно най-малко разправии, но въпреки това е нужно да има публично назидание. Сега абатът говореше на латински, тъй като със своята тежест този древен език повече подхождаше да се предават мислите на двама високопоставени сановници от ордена. – Може бе ще е най-добре да не се допускат послушници – предложи наставникът. – Споменаването на жена може да отклони набожното им вглъбяване към светски и злостни мисли. – Жената, ах, жената! – простена абатът. – С право християнската общност я нарича   – донесъл ли е нещо добро този \"корен на злото\" от Ева насам? А кой внася оплакването? – Брат Амброуз. – Свят и предан млад мъж. – Светлина и образец за подражание на всеки послушник. – Тогава нека въпросът бъде поставен според отколешните манастирски обичаи. Помоли ковчежника и неговия заместник да въведат братята според тяхната възраст, заедно с обвиняемия брат Джон и обвинителя брат Амброуз. – А послушниците? – Да отидат на северната манастирска алея. Почакай! Накарай заместник-ковчежникът да им прати Томас Четеца, за да им прочете  . Може да им спести глупавото и опасно дърдорене. Абатът отново остана сам и наведе изпитото си посивяло лице към своя илюминиран молитвеник. Остана така, докато старшите монаси не влязоха в залата един подир друг, бавно и спокойно, и не се разположиха на дългите дъбови пейки, опрени до насрещните стени. В далечния край, на два високи стола като този на абата, макар да не бяха с толкова изкусна дърворезба, седнаха наставникът на послушниците и ковчежникът, вторият – едър и снажен свещеник с тъмни безрадостни очи и гъста, остра и буйна коса около тонзурата на главата му. Между двамата стоеше слаб брат с побеляло лице, който пристъпваше от крак на крак и нервно потупваше в брадичката си големия, нагънат пергамент, който държеше. Абатът гледаше от своя наблюдателен пункт дългите редици от лица, в по-голямата си част кротки и почернели от слънцето, волооки и без бръчки, което говореше за тяхното необременено и непроменящо се битие. После обърна изпепеляващия си поглед към бледоликия монах, изправен срещу него. – Както разбирам, брат Амброуз, оплакването е твое – каза той. – Нека свети Бенедикт, патронът на манастира ни, присъства днес тук и подпомогне търсенията ни! Колко обвинителни пункта има? – Три, пресвети отче – отвърна монахът тихо, с несигурен глас. – Описал ли си ги според правилата? – Описал съм ги, пресвети отче, върху пергамент от овча кожа. – Дай на ковчежника овчата кожа. И доведете брат Джон, за да чуе какви оплаквания има срещу него. В изпълнение на това нареждане братът мирянин широко отвори вратата и други двама братя миряни въведоха вътре младия послушник от ордена, който вървеше между тях. Беше с внушителен ръст, тъмноок и риж, със странно, наглед смело и ясно изражение – наполовина присмехулно, наполовина – предизвикателно. Смъкнатият му капюшон бе отметнат на раменете, а дрехата, чиито върви бяха разпуснати най-горе, разкриваше заоблен, як врат, загорял и груб като кора на бор. Дебели, мускулести ръце, покрити с червеникав пух, се подаваха от широките ръкави на дрехата му, докато под бялата риза, повдигната от едната страна, се мяркаше огромен мускулест крак, одран и разранен от къпинаци. Като отправи към абата поклон, в който може би имаше повече ирония, отколкото почит, послушникът стигна до отделената настрани за него резбована масичка и се изправи мълчалив, сложил ръка на златния звънец, използван при личните молитви в домакинството на самия абат. Тъмните му очи бързо пробягаха по насъбралото се множество и накрая, като просветнаха мрачно и заплашително, се спряха върху лицето на неговия обвинител. Ковчежникът се изправи, бавно разгъна свитъка и започна да чете надуто с плътен глас, а едва чуто шумолене и раздвижване сред братята показа интереса, с който те следваха развитието на събитията. – Обвинения, повдигнати във втория четвъртък след Успение Богородично в лето Господне хиляда триста шейсет и шесто срещу брат Джон, преди известен като Хордълския Джон или Джон от Хордъл, сега послушник в светия монашески орден на цистерцианците. Прочетени в същия ден в Абатството Бюли в присъствието на почитаемия абат Бъргхърш и призованите монаси. Обвиненията срещу брат Джон са както следва, а именно: първо, на гореспоменатия празник Успение Богородично на послушниците беше поднесено малко пиво – по една кварта на четирима, а въпросният брат Джон изпи купата на един дъх, в ущърб на брат Пол, брат Порфирий и брат Амброуз, които едва успяха да изядат безмесния си обед от солена сушена треска, тъй като гърлата им много пресъхнаха. При това сериозно обвинение послушникът вдигна ръка и устните му потрепнаха, а дори спокойните старши монаси се спогледаха и се прокашляха, за да скрият смеха си. Само абатът седеше с все същото мрачно изражение на изпитото лице и зорко наблюдаваше. – Още: било му е наредено от наставника на послушниците в продължение на два дни да ограничи храната си до трифунтов самун от хляб с трици и фасул, за да слави и величае света Моника, майката на Августин Блажени, както и всеки друг светец, който стои между човека и препитанието му. Сетне: след като брат Амброуз го укорява за скверното му желание, той заставя споменатия брат да легне ничком в пискатория и натиска главата му във водоема с риби за времето, за което той да повтори \"Отче наш\" и четири \"Аве, Мария!\", за да укрепне душата му пред неизбежната смърт. При това сериозно обвинение сред братята в бели одежди се чу ропот и мърморене, но абатът ги спря с вдигнатата си трепереща ръка: – По-нататък? – И още: между обеднята и вечернята на празника на апостол Иаков Алфеев са видели гореспоменатия брат Джон на Брокънхърстския път недалече от мястото, наречено Хачетовия вир, да разговаря с лице от другия пол, девойка на име Мери Соули, дъщеря на кралския лесничей. Сетне, след различни закачки и шеги, гореспоменатият брат Джон вдигнал на ръце въпросната Мери Соули, нагазил с нея в потока и я пренесъл на отсрещния бряг за безкрайна радост на дявола и с изключителна вреда за собствената си душа, като трима от членовете на нашия орден са станали свидетели на тази позорна и невъздържана простъпка. В залата настъпи пълна тишина, придружена от въртене на глави и погледи нагоре, говорещи за благочестивия ужас, обзел общността. Абатът свъси посивелите си вежди над свирепо и въпросително гледащите очи и попита: – Кой може да свидетелства за това? – Аз мога – обади се обвиняемият. – И брат Порфирий може да свидетелства, защото беше с мен, както и брат Марк от спикария, чиято душа толкова се смути и разтревожи от видяното, че сега лежи с треска. – А жената? – попита абатът. – Не се ли разрида тя, не се ли наскърби, че един брат е паднал толкова ниско? – Не. Тя се усмихна мило и му благодари. Можем да се закълнем в това – и аз, и брат Порфирий. – Можете ли? – заплашително прогърмя гласът на абата. – Наистина ли можете? Нима сте забравили, че правило петстотин и трийсет на ордена гласи, че в присъствието на жена трябва да извръщате лице и да свеждате очи? Забравили сте, така ли? Ако сте си гледали дървените сандали, как сте видели усмивката, за която говорите? Ще прекарате седмица в килиите си, притворни братя – седмица на ръжен хляб и леща, с удвоени утринни молитви, – може би така ще си припомните правилата, според които живеете! При този внезапен изблик на гняв двамата свидетели сведоха глави към гърдите си и останаха като попарени. Абатът отвърна от тях сърдития си, търсещ поглед и го впери в обвиняемия, който го посрещна невъзмутимо, със спокойно лице. – Какво имаш да кажеш, брат Джон, за тежките обвинения, отправени към тебе? – Много малко, добри ми отче, много малко – отвърна послушникът, който говореше провлечено, с типично западносаксонско произношение. Братята, англичани до един, наостриха уши при звука на този прост и същевременно непознат им изказ, ала абатът почервеня от гняв, удари с ръка по дъбовия подлакътник на стола си и извика: – Що за приказки са това? На този език ли се говори зад стените на един стар и прославен манастир? Става ясно, че смирението и познанията вървят ръка за ръка, и изгуби ли се едното, няма смисъл да се търси другото! – Това не ми е известно – каза брат Джон. – Знам само, че думите дойдоха с радост в устата ми, защото това е езикът на моите деди. Ако получа позволение, ще го използвам и сега, а иначе ще си мълча. Абатът тупна с крак като човек, който отмята нещо, но не го забравя. – По въпроса за ейла – продължи брат Джон, – бях дошъл, сгорещен от полето и едва отпих, когато очите ми видяха дъното на купата. Възможно е да съм говорил рязко за триците и фасула, понеже са слаба храна, неподходяща за мъж с моя ръст. Вярно е, че посегнах на сглупилия брат Амброуз, но както виждате, не е особено пострадал. Колкото до девойката, истина е, че я пренесох през потока, защото тя беше обута с чорапи и обуща, а аз бях с дървените си сандали, които не могат да пострадат от водата. Щях да се чувствам посрамен като мъж, а и като послушник, ако не ѝ бях подал ръка. Докато говореше, той се огледа с известно доволство, каквото показваше през цялото време на процедурата. – Няма нужда да продължаваме – каза абатът. – Той си призна всичко. За мен остава само да определя размера на наказанието, полагащо се за подобно вредно държание. Той се изправи и две дълги редици от братя последваха примера му, като поглеждаха крадешком, с уплаха върху лицата, сърдития прелат. – Джон от Хордъл! – прогърмя гласът на абата. – През двата месеца като послушник ти се показа малодушен и недостоен да носиш бялата дреха, която е външният символ на един неопетнен дух. Затова дрехата ще бъде свалена от тебе, а ти ще бъдеш изпратен в света на миряните без възнаграждение за службата си и без дял или участие в милосърдието и благословията на онези, които живеят под грижите на Бенедикт Блажени. Няма да се връщаш в Бюли, нито в някое от стопанствата на манастира, а името ти ще бъде изличено от списъка с членовете на ордена. На по-старите монаси, дотолкова свикнали със сигурния и непроменлив живот в абатството, че щяха да са напълно безпомощни във външния свят, присъдата се видя ужасна. От своя оазис на набожността те гледаха унесено житейската пустош – място, пълно с бурни набези и стремежи, с неудобства и безпокойства под сянката на злото. Младият послушник обаче, изглежда, разсъждаваше другояче, защото очите му светнаха и той се усмихна още по-широко. Това напълно стигна, за да налее още масло в огнения гняв на прелата. – Толкова за наказанието ти в духовната сфера – извика той. – Но в случаите с хора като тебе, и тъй като вече не си под закрилата на светата църква, не ще е толкова трудно да се заемем и с още по-противните ти чувства. Нека братята миряни Франсис, Наоми и Джоузеф го хванат и вържат ръцете му! Довлечете го отпред и нека секачите и носачите го прогонят с камшици извън пределите на манастира! При тези думи трима от братята пристъпиха напред, за да изпълнят указанията на абата. Усмивката изчезна от лицето на послушника и той погледна сърдито на едната и на другата страна, като разярен бик. После нададе един-единствен вик, излязъл от дълбините на гърдите му, изтръгна от пода тежката дъбова масичка за молитва и я вдигна, готов да замахне, като същевременно отстъпи две крачки назад, за да се предпази от нападение. – Кълна се в черния кръст на абатство Уолтам, ако някой от вас, негодници, докосне с пръст дрехата ми, ще счупя главата му като яйце! В мъжа, с неговия гръмък глас и дебели възлести ръце с червеникава четина имаше нещо толкова отблъскващо, че под свирепия му поглед тримата братя се втурнаха назад, а двата реда монаси в бяло се олюляха като тополи по време на буря. Само абатът скочи напред с блеснали очи, но ковчежникът и наставникът увиснаха на ръцете му и насила го преместиха от пътя на послушника, за да не пострада. И извикаха: – Той е обладан от дявола. Тичай, братко Амброуз, тичай, братко Йоаким! Извикайте Хю от мелницата, Уот горския и Раул с арбалета и стрелите му! Кажете, че животът ни е в опасност. Тичайте, тичайте! В името на светата Дева! Послушникът обаче беше не само стратег, но и човек на действието. Скочи и хвърли тежкото си оръжие върху брат Амброуз и докато монахът и масичката заедно тупнаха на пода, той хукна през отворената врата и се спусна по витата стълба. Старият брат Атанасий, заспал в килията на пазача, само мерна бързи крака и развети поли, но преди да има време да разтърка очи, изменникът беше минал през помещението и хукна трополейки – толкова бързо, колкото му позволяваха дървените сандали – по Линдхърст Роуд.", "date": "2019.03.23", "title": "Откъс от \"Белият отряд\" на Артър Конан Дойл"}
{"url": "https://www.dnevnik.bg/video/2019/03/23/3408864_kak_politici_pridobivat_imoti_video/", "text": "Антикорупционният фонд, който съвместно със \"Свободна Европа\" проведе разследване за имотни сделки на цени под пазарните, сключвани от активисти на ГЕРБ, в 6-минутно видео обобщи основните моменти от него. Разкритията доведоха до днешната  оставка на правосъдния министър Цецка Цачева. Всичко за имотния скандал, в който освен Цачева са замесени зам-председателят на ГЕРБ Цветан Цветанов, председателят на парламентарната комисия по култура Вежди Рашидов и зам.-министърът на спорта Ваня Колева четете в метатемата  \"Новите апартаменти на управляващите\" . Коя е строителната компания \"Артекс\" и как бизнесът й зависи от решенията на управляващите четете  тук . Първите коментари на социолозите и политолозите четете  тук. ", "date": "2019.03.23", "title": "Как политици придобиват имоти (видео)"}
{"url": "https://www.dnevnik.bg/sport/2019/03/23/3408829_lipsa_na_klasa_ili_kusmet_kakvo_pokazaha_nacionalite_v/", "text": "Равенство  1:1 с Черна гора  в София това донесе първият мач на българия в европейските квалификации. Надеждите за силно и победно начало и взимане на ранно предимство в битката за второто място в групата, се изпариха след 90 минути. След доброто си представяне в Лигата на нациите през миналата година тимът, воден от Петър Хубчев беше вдигнал очакванията към себе си. Видимо обременен от ролята на фаворит, която му се вмени, съставът не успя да покаже силните си страни. Все пак след силни последни минути, натиск и голяма доза късмет след явна съдийска грешка, България стигна до равенство с черногорците. \"За мен началото е успешно. Всяка точка и всеки гол може да реши класирането. Труден двубой, но не сме очаквали лесен мач. Има съжаление, че не победихме. Имахме положения, от които можехме да се възползваме по-добре, но не успяхме да вкараме. Не е само шанс това, което ни лиши от победа, много работи са\", каза след края на срещата селекционерът Хубчев. Играта на тима За 90 минути с Черна гора българският отбор показа два лица, а след края на срещата  Хубчев  открои \"демонстрираният характер\". Именно с повече волеви качества, игра на мускули и малко повече желание, националите взеха точка. Подобно на срещите от Лигата на нациите във финалните моменти те бяха по-агресивни. Основният въпрос е защо бяха проспани първите 75 минути, в които головите положения се брояха на пръстите на едната ръка. \"Първото полувреме беше по-добро. Второто няколко фактора изиграха роля\", каза Хубчев след срещата, но статистиката показва точно обратното. Извън съдийската грешка и несъществуващата дузпа, която получиха българските играчи, за да изравнят, те бяха много агресивни в заключителния четвърт час. През първото полувреме българският тим не отправи нито един точен удар, а най-опасното му положение беше едно центриране, което прехвърли всички в наказателното поле и беше избито от вратаря в корнер. Въпреки 83-те процента точност на подаванията България не направи нищо в офанзивен план, тъй като топката се подаваше основно по ширината на терена. Идеята в атака беше сведена да се центрира от фланговете към Спас Делев и Ивелин Попов, които нямаха шанс срещу черногорската защита. Единственото голово положение за първите 45 минути беше на сметката на Черна гора, но Николай Михайлов се справи. Статистиката сочи, че след почивката България сваля малко точността на подаванията (81%), но има драстично увеличение на ударите – осем, от които три точни. До голяма степен това се дължи на промяната в позицията на Ивелин Попов. След тежката контузия на Ивайло Чочев капитанът на България се прибра по-назад, за да организира играта и разликата се усети. Попов няколко пъти опита извеждащи подавания между линиите на защитата, които макар и да не бяха успешни изостряха атаките. Преди това Чочев подаваше топката основно към фланговете. От Попов тръгна и атаката в добавеното време, когато Мартин Минчев можеше да вкара, а капитанът сам пропусна едно положение, когато вратарят на Черна гора направи важно спасяване. Голямото притеснение пред Хубчев и отборът е, че показаното срещу Черна гора в защита не впечатли по никакъв начин. След като атаката не се справи в големи периоди от мача беше важно защитата да бъде стабилна и да даде начало със суха мрежа. При попадението на Черна гора се видяха проблемите при липсата на скорост и подсигуряване на българските бранители. Още няколко пъти в защита се отвориха празни пространства, от които черногорците не се възползваха. С две спасявания се отчете и Николай Михайлов – едно през първото и едно в добавеното време, когато Черна гора можеше да отмъкне победата. Очакванията за класиране Още преди началото на квалификациите ситуацията в групата се изясни, след като България попадна в един поток с Англия, Чехия, Черна гора и Косово. От българския щаб изразиха мнение, че явен фаворит е английският състав, а останалите тимове ще се борят за второто място. Въпреки че треньорът Петър Хубчев демонстрира традиционния си реализъм и избяга да дава прогнози той обеща съставът да се бори. \"Не съм уверен, че ще участваме на европейското, но ще се опитаме\", каза Хубчев през януари. Само няколко дни преди първия мач обаче вицепрезидентът на Българския футболен съюз (БФС) Йордан Лечков каза, че целта пред Хубчев и отборът е класиране. \"Във всяка една квалификация трябва да се концентрираме мач за мач. Не би следвало да избягваме тази тема. Има поставена задача да се класираме. Самочувствието идва от победите. Без да има голямо напрежение, самочувствието си зависи от тях\", каза Лечков пред \"Спортно шоу Гонг\". Ситуацията в групата В група със само пет отбора всеки един домакински мач дава голямо предимство на даден отбор. Особено в ситуацията на България, когато тимът трябва да се бори за второто място с равностойни съперници. След първото завъртане добрата новина е разгромната победа, която  Англия записа над Чехия  (5:0). Головата разлика може да играе роля в края на квалификацията, а освен това младият чешки тим показа големи слабости в защита. България обаче не може да разчита само на грешките на останалите, а трябва тимът сам да си помогне. Още в понеделник българските играчи имат важно гостуване на Косово, където грешка може да струва много скъпо. Новият участник в квалификациите е амбициран да се покаже на футболната карта, а освен това ще представи новия си национален химн точно срещу България. След това България има два важни мача през юни, когато вече ще има яснота дали тимът е в битката за второто място. Тогава българите гостуват на Чехия в Прага и приемат Косово.", "date": "2019.03.23", "title": "Липса на класа или късмет: какво спря националите в мача с Черна гора"}
{"url": "https://www.dnevnik.bg/bulgaria/2019/03/23/3408887_borisov_prie_ostavkata_na_cacheva/", "text": "Министър-председателят Бойко Борисов е приел  оставката на министъра на правосъдието Цецка Цачева . Това съобщиха от правителствената информационна служба. Двамата разговаряха и обсъдиха свързаната с името й имотна сделка. Пред премиера министър Цачева е заявила решението си, че подава оставка и не желае създалото се напрежение да се пренася върху работата на правителството, се казва в съобщението. По-рано днес се разбра, че Цачева е подала оставка, а намерението й е в отговор на  критиките заради купения от нея апартамент в столичния квартал \"Изток\" , за който излезе информация, че е придобит на цени под пазарните.", "date": "2019.03.23", "title": "Борисов прие оставката на Цецка Цачева"}
{"url": "https://www.dnevnik.bg/bulgaria/2019/03/23/3408888_cacheva_ne_sum_prinudena_suvestta_mi_e_chista/", "text": "Не съм принудена  да подавам оставка , заяви в Стара Загора правосъдният министър в оставка Цецка Цачева, цитирана от Би Ти Ви. \"Съвестта ми е чиста, аз  поисках проверка около обстоятелствата  за придобиване на недвижимото ми имущество от Антиккорупционната комисия и Върховна касационна Прокуратура. Но докато тя трае, не желая забъркването на името ми в този случай да тежи на партия ГЕРБ и на премиера Бойко Борисов в предизборната обстановка, каквато считам, че е налице\", заяви Цачева. Тя отбеляза още, че е разговаряла с премиера и е обяснила мотивите си, а той е подкрепил решението й. Преди минути и от  правителствената пресслужба съобщиха, че Борисов е приел оставката на Цачева . \"Считам, че докато трае проверката не е редно да съм министър. Затова, докато бъде приета оставката ми ще използвам полагаемия ми се отпуск\", посочи Цачева. Тя подчерта, че оставката е личен акт и дали някой ще последва примера й е въпрос на лично решение. Цачева отказа да коментира дали е жертва на приятелски огън. \"Оставката е личен акт. Във времето назад съм доказала, че мога да нося отговорност. Поех отговорността за загубата на президентските избори еднолично. И това се доказа веднага след това на проведените парламентарни избори, на които партията ГЕРБ е и към този момент управляваща мандатоносител на кабинета \"Борисов\" 3. Не желая по никакъв начин името ми да тежи на премиера Борисов в тази вече предизборна кампания, нито пък на правителството като цяло, поради което считам, че решението ми е правилно, а то е споделено и от министър-председателя\", заяви Цачева, цитирана от \"Фокус\". По-рано днес се разбра, че Цачева е подала оставка, а намерението й е в отговор на  критиките заради купения от нея апартамент в столичния квартал \"Изток\" , за който излезе информация, че е придобит на цени под пазарните. Вчера правосъдният министър  сама сезира председателя на антикорупционния орган  КПКОНПИ, както и главния прокурор на България с желание да бъдат извършени проверки за придобития от нея имот. Ден преди това излезе и с  обяснение на информациите  за купения от нея апартамент, като заяви, че изнасяните данни са спекулативни. Думите на Цачева  провокираха Антикорупционния фонд , който, заедно със \"Свободна Европа\" и \"Биволъ\" са сред авторите на разследването, да публикува нови материали, оборващи  твърденията на министъра на правосъдието, че става дума за \"спекулативна информация\" . В профила си във \"Фейсбук\" организацията публикува нотариалните актове за сделките - на министър Цачева и депутата от ГЕРБ Вежди Рашидов.", "date": "2019.03.23", "title": "Цачева: Не съм принудена. Съвестта ми е чиста (видео)"}
{"url": "https://www.dnevnik.bg/bulgaria/2019/03/23/3408889_partnyorite_na_gerb_deklariraha_che_ostavkata_na/", "text": "Партньорите на ГЕРБ, част от \"Обединени патриоти\" – ВМРО и \"Атака\", приветстваха оставката на правосъдния министър Цецка Цачева и я окачествиха като морален акт. Заявиха също, че коалицията е стабилна. От левицата и от партията на Веселин Марешки - \"Воля\", която в момента е ключова за парламентарния кворум, призоваха за повече оставки. Това бяха първите политически реакции, след като се разбра, че Цачева ще подаде оставка заради критиките около информациите, че си е купила апартамент в кв. \"Изток\" в столицата на цени под пазарните. \"Бях изненадан, защото научих за оставката по време на конгреса. Не съм й видял мотивите. Всеки сам преценява как да процедира. Ако си виновен за нещо е правилно, ако не си - не е правилно. Не знам каква е ситуацията\", коментира лидерът на ВМРО пред журналисти на конгреса на партията си. Отбеляза, че мотивите за оставка винаги са лични, а той не коментира лични мотиви. Заяви, че напускането на Цачева няма да е проблем за стабилността на правителството. \"В крайна сметка всеки министър преценява в каква ситуация, по лични или политически причини, ще подаде оставка. Това не означава, че ще се разклати мнозинството в парламента. В крайна сметка във всеки един 4-годишен мандат има оставки, смени на министри и на други административни постове\", допълни лидерът на ВМРО и министър на отбраната. Оставката на Цецка Цачева е морален акт, коментира и лидерът на \"Атака\" , който беше сред гостите на конгреса на ВМРО. Посочи, че темите за имотите и парите на властта са чувствителни и действията на Цачева са показали как се реагира на подобни обвинения. В отговор на въпрос във връзка с друг високопоставен политик от ГЕРБ, за когото първо беше съобщено, че е придобил апартамент на цени под пазарните – Цветан Цветанов, Сидеров, коментира, че там очаква \"да има раздвижвания\". Сидеров припомни, че Цветанов не заема министерски пост. \"Там не можем да говорим за оставка. Той е председател на групата на ГЕРБ и обикновено на предизборния щаб. Моите очаквания са, че и там ще има някакви промени. Това е работа на ГЕРБ. Такива са ни очакванията, защото виждам, че г-н Борисов работи по този начин\", заяви Сидеров. \"Малко се митологизира личността и значението на г-н Цветанов, като едва ли не машината за избори, без която ще рухне. Не мисля, че е така. ГЕРБ ще направят изборите и дори той да не е председател на предизборния щаб\", посочи още Сидеров. Според него няма вероятност и това да разцепи ГЕРБ. Народният представител от ВМРО и заместник-председател на партията   също заяви, че за момента управляващата коалиция е стабилна, а партията му няма претенции за поста на министър на правосъдието. Говорителят на БСП и водач на евролистата на левицата   коментира пред \"Дарик радио\", че премиерът Бойко Борисов трябва да обясни \"откъде е тази корупция, защото той е главата и е на върха на тази пирамида\". Йончева зави, че оставка трябва да подадат също Цветан Цветанов, депутатът от ГЕРБ Вежди Рашидов и зам.-министърът на спорта Ваня Колева, за които също има данни, че са купили евтино апартаменти. И допълни, че те трябва да излязат напълно от политиката. \"Проблемът е много голям. Не става въпрос за няколко политици, които са си купили апартаменти на цена няколко пъти по-ниска от пазарната. Големият проблем е как се прокарват лобистки закони\", каза още Йончева. \"Оставката на правосъдния министър Цецка Цачева е добър повод за премиера Борисов да направи по-голям ремонт на кабинета. И то в посока правителството да заработи много по-ефективно по дневния ред на хората - доходи, здравеопазване, образование, демографска криза, справяне с битовата престъпност - проблеми, които вълнуват българите ежедневно\". Това коментира зам.-председателят на парламента и лидер на партия \"Воля\"  , предаде БТА.", "date": "2019.03.23", "title": "Партньорите на ГЕРБ декларираха, че оставката на Цачева няма да разклати кабинета, БСП иска още"}
{"url": "https://www.dnevnik.bg/sviat/2019/03/23/3408744_izkustveniiat_intelekt_da_reshava_vmesto_politicite/", "text": "Една четвърт от жителите на западноевропейски държави биха предпочели решенията за политики да се вземат от изкуствен интелелект, а не от политици. Това сочи  изследване  на Центъра за управление на промяната към базирания в Сеговия университет IE. Интервюирани са 2500 възрастни във Великобритания, Испания, Германия, Франция, Ирландия, Италия и Холандия. Най-голям сред тези групи е процентът на холаднците (43%), отговорили утвърдително на въпроса дали биха оставили изкуствен интелект да взима важни решения за управлението на страната им. Най-малък е процентът в Португалия (19%). Половината от участниците в изследването през януари са отговорили, че се притесняват от възможността работата им да се замени от роботи, а 70% са заявили, че безконтролните иновации може д са по-вредни, отколкото полезни. Същевременно резултатите сочат, че нагласата на \"нарастващо недоверие към правителствата и политиците поставя под въпрос модела на представтелната демокрация и понятието за народния суверенитет,\" смята изпълнителният директор на центъра Диего Рубио. Авторите същевременно отбелязват, че алгоритмите като източници на решение не премахват всички проблеми - в тях може да са заложени предразсъдъците на програмилите ги, те може да бъдат и манипулирани, за да се постигнаг конкретни резултати и това може потенциално да ги направи проблемни като хората. Между две трети и три четвърти от респондентите очакват същевременно от правителствата да омекотят технологичните сътресения и да подпомогнат хората, изгубили работните си места - чрез финансови инструменти или социални мерки. \"Хората са разочаровани от правителствата, но искат от тях да се справят със социалните и икономически отрицателни ефекти.\"", "date": "2019.03.23", "title": "Изкуствен интелeкт може да решава вместо политиците според четвърт от западноевропейците"}
{"url": "https://www.dnevnik.bg/bulgaria/2019/03/23/3408895_oshte_edna_ostavka_pokrai_apartamentite_-_na/", "text": "И заместник-министърът на спорта Ваня Колева е подала оставка, съобщава \"Фокус\". Колева е подала заявлението си за напускане на министерството по искане на премиера Бойко Борисов. Информацията са потвърдили от спортното ведомство. По-рано днес  правосъдният министър Цецка Цачева подаде оставка , а премиерът я прие. Действията дойдоха в отговор на  критиките заради купения от Цачева апартамент в столичния квартал \"Изток\" , за който излезе информация, че е придобит на цени под пазарните. За  Ваня Колева, която е кумица на шефа на парламентарната група на ГЕРБ Цветан Цветанов , също се разбра, че има жилище в луксозната сграда на фирма \"Артекс\". Също като Цветанов Колева е получила преференциална цена от фирмата строител, е показала справка в Имотния регистър.", "date": "2019.03.23", "title": "Още една оставка покрай апартаментите - на зам.-министъра на спорта"}
{"url": "https://www.dnevnik.bg/sport/2019/03/23/3408844_wrc_obiavi_rekord_po_prodajba_na_bileti_s_nad_4/", "text": "Световният рали шампионат ( WRC ) обяви, че публиката, която е присъствала на състезанията от сезон 2018 е над 4 милиона души. Това става ясно след публикувания доклад на сериите за изминалата година. По този начин WRC продължава възходящото си развитие и за втора поредна година преминава 4 милиона зрители. Продадените билети за 13-те кръга от шампионата са 4.1 милиона. Това прави средно по 315 хиляди присъстващи на всяко едно от ралитата. Ръстът е с 30%, откакто WRC ангажира промотърска компания с организирането на шампионата. В края на 2018 г. от Световния рали шампионат обявиха и рекордни постижения за телевизионен рейтинг. Това стана благодарение на платформата WRC+, която позволява да се следят всички етапи от ралитата с кадри от самите автомобили. WRC преминава и границата от 14 хиляди часа телевизионно излъчване за пръв път в историята си. \"Броят на зрителите на кръговете от WRC нараства постоянно. Ние сме изключително доволни, че можем да се сравняваме с други автомобилни серии\", каза един от директорите на компанията Оливър Сиелса. Сезон 2019 във WRC  предлага с един кръг повече след влизането на рали \"Чили\". Така организаторите очакват още по-големи приходи и нови рекорди.", "date": "2019.03.23", "title": "WRC обяви рекорд по продажба на билети с над 4 милиона зрители"}
{"url": "https://www.dnevnik.bg/sport/2019/03/23/3407847_shte_se_spravi_li_germanskiiat_futbol_s_narastvashtata/", "text": "През 80-те и 90-те години на миналия век антисемитските скандирания и проявите на расизъм в германския футбол са честа практика. С времето поведението на феновете се промени значително в положителна посока, но проблемът отново излезе на показ заради политическите настроения в страната. Набиращата  популярност на крайнодесните движения  действа като сцена за някои фенски групи. Целта им е да наложат възгледите си и да повлияят на другите чрез омраза, често свързвана с нацистки скандирания и прояви. В борбата срещу дискриминацията Германският футболен съюз (DFB) има подкрепата на клубовете и активните фенове, с които обменя идеи и стратегии. Пътят досега включваше социални програми, които са в основата за изграждането на диалог с ултрасите. \"Повечето фенове се справят с проблема между тях, като обсъждат начина, по който скандират на футболни мачове. Ако някой каже нещо подобно на \"Зийг Хайл\" (нацистки поздрав) и бъде хванат от камерите, най-вероятно е той да бъде наказан\", казва изучаващият поведението на феновете Роберт Клаус за напредъка по антисемитския въпрос през годините. Футболът като огледало на обществото В изследване на Европейския съюз от февруари се твърди, че броят на престъпленията в Германия, свързани с проява на антисемитизъм, са се увеличили с близо 10%. Броят на инцидентите за 2018 г. са 1646, докато случаите година по-рано са 1504. Ключов извод от проучването е тенденцията на престъпленията от антисемитски характер да расте. Някои фенски групи са притеснени, че постоянният ръст на инцидентите и променящата се политическа обстановка ще върне омразата на трибуните. \"Имаме много проблеми в обществото. В днешни дни могат да бъдат казани неща, които преди са били немислими, и това означава, че тенденцията да се прибягва до дискриминационен език се засилва\", каза пред \"Дойче веле\" директорът на координационния център Михаел Габриел. Назряващият проблем с проявите на антисемитизъм застрашава фенската култура, което може да отдръпне някои привърженици. Най-дейни в справянето на проблема са запалянковците на \"Борусия\" (Дортмунд), като отчитат успеха от образователните си програми. \"Имахме идеята да окуражим хората, като им помогнем да почувстват, че могат да направят положителни неща с клуба и впоследствие това се разви\", каза пред CNN фенът на \"Борусия\" Даниел Льорхер. Примерът на \"Борусия\" е вече последван от повечето клубове в Бундеслигата. Някои от отборите призоваха за крайни мерки срещу новата вълна крайни ултраси. В началото на 2018 г. президентът на \"Айнтрахт\" (Франкфурт) Петер Фишер поиска всеки фен, който подкрепя крайнодясната политическа парти \"Aлтернатива за Германия\", да бъде лишен от привилегиите си като член на клуба. От \"Вердер\" (Бремен) пък обявиха, че гласуването за партията е в разрез с ценностите на клуба. Какво е решението Връщането на антисемитизма и проявите на омраза по трибуните са знак за действия от ръководните органи. Ключово значение ще има засилването на връзката на клубовете с феновете, като те трябва да работят заедно по програми за информиране на младежите. Проучване от 2015 г. показва, че едва 40% от анкетираните на възраст от 12 до 25 години могат да се оприличат като \"политически заинтересовани\". \"Младите хора често нямат ясна гледна гледна точка и споделянето на опит може да окаже голяма разлика\", казва Габриел.", "date": "2019.03.23", "title": "Ще се справи ли германският футбол с нарастващата омраза по трибуните"}
{"url": "https://www.dnevnik.bg/tehnologii/2019/03/23/3407428_milioni_vuzrastni_hora_sa_samotni_i_tehnologiite_mogat/", "text": "Самотата сред преминалите 50-годишна възраст може да бъде облекчена чрез използването на новите технологии. Това показва проучване, проведено сред хиляди възрастни хора и поръчано от \"Водафон\". Като пример са дадени приложенията, които свързват хората на далечни разстояния. Така възрастните хора имат по-лесен достъп до своите роднини и приятели и по този начин забравят за самотата. Въпреки възможностите, които технологиите дават, значителен брой от хората над 50-годишна възраст не са уверени в използването им. Оказва се, че достъп до интернет е една от големите пречки за тях, като мнозина никога не са влизали в световната мрежа. Според доклада около 1.5 млн. души на възраст над 50 години страдат от хронична самота. Именно заради това \"Водафон\" предлага здравните служби да могат да предписват на по-възрастните хора повече технологични дейности, които включват по-често използване на мобилни устройства. През октомври миналата година правителството на Великобритания даде начало на стратегия за решаване на проблема. За целта лекарите започнаха да предписват класове по танци и готварство. Сега правителството е призовано да включи решения, насочени към технологиите. Идеята е да се създадат групи, които да дават уроци за използване на различни технологични устройства. Британските здравни власти виждат в самотата проблем, който може да бъде изключително вреден за здравето и щастието на хората. На самотата се гледа като нещо, което може да засегне всеки, без значение на колко години е или с какво се занимава. Според данни от националната статистическа служба на Великобритания една трета от възрастните над 65-годишна възраст се определят като \"малко уверени\" или \"изобщо не са уверени\" в способността си да използват електронни устройства за основни онлайн дейности. В същото време по-възрастните хора, страдащи от самота, са 1.9 пъти по-склонни към развитие на деменция през следващите 15 години.", "date": "2019.03.23", "title": "Милиони възрастни хора са самотни и технологиите могат да променят това, сочи проучване"}
{"url": "https://www.dnevnik.bg/photos/2019/03/23/3408899_chitatelska_galeriia_prohodut_transfagurash/", "text": "Проходът Трансфагъраш е 90-километров път през Карпатите. Построен е като приумица на Чаушеску, но днес привлича туристи и мотористи от няколко държави. Първата забележителност по пътя на север е язовирът Видрару със стена, висока 155 метра и дължина над 10 километра.", "date": "2019.03.23", "title": "Читателска галерия: Проходът Трансфагъраш"}
{"url": "https://www.dnevnik.bg/evropa/2019/03/23/3408898_stotici_hiliadi_protestirat_v_london_za_nov_referendum/", "text": "Стотици хиляди британци изпълниха центъра на Лондон в протест срещу оттеглянето на страната от Европейския съюз и в подкрепа на нов референдум за Брекзит. Шествието се провежда в критичен момент, при растящ риск Великобритания да напусне без споразумение, а политическото бъдеще на премиера Тереза Мей е под въпрос. Според организаторите това може да се окаже най-многолюдният протест срещу Брекзит. През октомври организаторите на подобно шествие заявиха, че са се включили около 700 000 души. Над множеството се издигат сините знамена на Европейския съюз и плакати с призиви \"Настояваме за народен вот\" и \"Най-добрата сделка е да няма Брекзит\". В четвъртък лидерите на ЕС решиха да предложат на Мей две дати - 12 април и 22 май, до които може да се отложи Брекзит, който иначе би трябвало да се случи след седмица на 29 март. Но премиерът почти изгуби контрол над процеса, тъй като сега всичко зависи от решението на депутатите в Лондон. Премиерът трябва да намери начин да изведе страната от най-тежката политическа криза поне от едно поколение насам, но стратегията ѝ засега не я доведе до нищо и расте натискът тя да си подаде оставката. \"Бих се чуствал различно, ако процесът бе добре управляван и правителството взимаше разумни решения. Но в момента имаме пълен хаос\", коментира пред \"Ройтерс\" 59-годишният Гарет Рей, който е пристигнал от Бристъл за протеста. \"Страната ще бъде разделена, каквото и да се случи, но още по-лошо е, че тя ще бъде разделена заради една лъжа.\" Организаторите нарекоха събитието \"Дайте го на народа\" и от Хайд парк шествието премина покрай резиденцията на премиера и приключи пред сградата на парламента. Всички в страната са единодушни, че Великобритания взима най-важното решение от края на Втората световна война насам. Но 18-годишната Фиби Пул казва, че през 2016 г. е била твърде малка, за да има право да гласува и смята, че други са откраднали бъдещето ѝ. \"Нашето поколение ще трябва да живее с последиците от тази катастрофа\", заяви тя. \"По-трудно ще е човек да си намери работа, вече виждаме доста от големите компании да си тръгват и съм разтревожена за бъдещето.\" Около 200 автобуса превозиха хора от цялата страна, докато петиция за отмяна на Брекзит събра само за последните 3 дни над 4 милиона подписа. Тереза Мей настоява, че не е редно и няма да има втори референдум, защото това ще задълбочи разделението в обществото и подкрепата за демокрацията. Поддръжниците на Брекзит казват, че при втори референдум ще последва дълбока конституционна криза. Последните социологически изследвания показват леко наклоняване на везните на обществените нагласи в полза на оставане в ЕС, но промяната не е решаваща. На мнозина вече им е досадно случващото се около напускането на ЕС и предпочитат всичко да приключи, колкото се може по-скоро.", "date": "2019.03.23", "title": "Стотици хиляди протестират в Лондон за нов референдум за Брекзит"}
{"url": "https://www.dnevnik.bg/politika/2019/03/23/3408871_znakovite_ostavki_v_gerb_po_vreme_na_segashnoto/", "text": "При всеки случай ти жертваш, режеш глави и махаш, докато нашите политически опоненти застават вкупом и казват: Ние подкрепяме виновния\" - с такива думи съпартийците на лидера на ГЕРБ и премиер Бойко Борисов го критикували за водената кадрова политика, разказа самият той преди дни пред журналисти в Брюксел като с това мотивира и подхода си към колегите си, купили апартаменти в луксозни имоти в престижен софийски квартал на цени, по-ниски от пазарните. Той каза, че преди да решава каква ще е политическата съдба на новодомците, ще разговаря с тях и ще се запознае с всички документи. Днес обаче правосъдният министър Цецка Цачева, която е една от сключилите сделка с компанията за луксозни имоти \"Артекс\", подаде оставка и Борисов я прие. Една трета от екипа, с който Борисов пое изпълнителната власт през май 2017 г., вече са подменени. По този повод \"Дневник\" припомня как се развиха казусите с оставки на други активисти на управляващата партия в третия й управленски мандат. Депутатът и областен координатор на ГЕРБ В Хасково  обяви желание да напусне политиката след иницииран от БСП скандал за роднински назначения в община Хасково през октомври 2017 г.. Партията застана зад депутата и след мощна кампания в негова подкрепа Добрев оставката му е отхвърлена от мнозинството в пленарната зала. Впоследствие Конституционният съд обявява, че депутатите не могат да гласуват против волята на колегата си, но междувременно Добрев променя решението си, оттегля я и остава депутат. Трима министри - на транспорта , на вътрешните работи   и на регионалното развитие  напускат постовете си заради общественото недоволство от състоянието на пътната безопасност, повишено покрай катастрофата край Своге със 17 жертви.  Оставките са гласувани на 18 септември  2018 г.. \"На мен ми е най-мъчно, че ги сменяме,  аз съм ги отгледал от деца в партията , коментира тогава лидерът на ГЕРБ\" . Впоследствие Московски получава пост в Черноморската банка за търговия и развитие, Нанков - след кратък престой в парламента се връща в министерството като зам.-министър, а Радев е депутат. Социалният министър  подаде оставка на 18 юни 2018 г. в разгара на протестите на майките на деца с увреждания. Тя първо беше приета, но премиерът Борисов преосмисли решението си след като самите майки се застъпиха за Петков.  \"Щом го харесват, да остане\" , каза тогава Борисов. През февруари 2018 г. оставка подаде енергийният министър . Мотивът беше да разсее съмненията, че е в конфликт на интереси заради познанството си с кандидат-купувача на българските активи на ЧЕЗ по това време Гинка Върбакова. Първо  Борисов каза , че ще приеме оставката, \"за да не дам никаква възможност да се влияе върху репутацията на правителството, на мен, на г-жа Петкова\". Впоследствие се отказа след като коалиционният партньор  \"Обединени патриоти\" я подкрепиха . Депутатът от ГЕРБ напусна парламента по свое желание през юли 2017 г. след като прокуратурата поиска имунитета му заради  аферата със суджука . Впоследствие Мартинов получи шест обвинения, а през януари тази година делото му е  предадено на съда. Председателят на Народното събрание   напусна поста си и беше сменен от Цвета Караянчева по искане на БСП през декември 2017 г. Причината - беше отстранил лидера на БСП Корнелия Нинова от заседание.  По разказ на самия Главчев  в деня на оставката Борисов дошъл на председателски съвет, заявил, че е там като лидер на партия и попитал Нинова: \"Може ли по някакъв друг начин да излезем от ситуацията, а не с оставката на председателя на Народното събрание?\". Нинова заявила категорично \"Не\". Първоначално Главчев искаше да се оттегли изобщо от политиката, но остана депутат заради много обаждания от избиратели.   Народът ни избира три пъти,  защото отстраняваме и предани хора, когато сбъркат, коментира тогава Борисов. Първата оставка в кабинета \"Борисов 3\" беше тази на министъра на здравеопазването Николай Петров. Разследване на Би Ти Ви показа, че като шеф на ВМА Петров е възложил обществени поръчки на фирми, представлявани от негов близък. Тогава зам.-председателят на ГЕРБ Цветан Цветанов беше коментирал, че прокуратурата е отказала да разследва случая, но  въпросът има и морална страна. ", "date": "2019.03.23", "title": "Знаковите оставки в ГЕРБ по време на сегашното управление и как приключиха те"}
{"url": "https://www.dnevnik.bg/sport/2019/03/23/3408789_grigor_dimitrov_se_zavrushta_v_igra_sled_nai-dulgoto/", "text": "Григор Димитров ще се завърне в игра след най-дългото отсъствие в кариерата си. Българският тенисист очаква  мача си с Фелисиано Лопес във втория кръг от мастърса в Маями . Срещата е втора от програмата на корт \"Грандстенд\". Преди двубоя Димитров - Лопес има мач от женската схема между Петра Квитова и Дона Векич, той започва в 18 часа. Димитров и Лопес ще излязат на корта около 19.30. За последно Димитров игра в  осминафиналите на Australian Open, където загуби от Франсис Тиафо . След това малко повече от два месеца той не е играл, като се отказа от турнирите в Ротердам, Акапулко и  Индиън Уелс заради травма в рамото . В кариерата си преди това 29-ият в световната ранглиста винаги е изтъквал с благодарност, че не е бил измъчван от контузии. Тази вечер той ще играе с Лопес, срещу когото има три победи от пет двубоя. Миналия сезон в Маями  Димитров отпадна в третия кръг след поражение от Жереми Шарди . Това ще е деветото участие на българина в турнира, като до момента той два пъти е успявал да стигне до осминафиналите - през 2012 и 2016 г. В актива си в надпреварата Димитров има девет победи и осем загуби.", "date": "2019.03.23", "title": "Григор Димитров се завръща в игра след най-дългото отсъствие в кариерата си"}
{"url": "https://www.dnevnik.bg/politika/2019/03/23/3408571_ot_na_cvetanov_shte_mu_se_razmine_do_niama_da_izleze/", "text": "Според някои от тях европейските избори не са толкова близо и случая няма да повлияе на резултата от тях. Други обаче мислят, че ще имат отлив на избиратели и ГЕРБ може да загуби първото място на изборите.  След като години наред ГЕРБ се чудеше с какво да раздразни българите - отнемаше им права, назначаваше олигарси, бетонираше природата, сега най-сетне напипа точката. Българинът се дразни, като види, че някой големец си ползва властта, за да се уреди с жилище. Ако изборите бяха тази неделя, ГЕРБ щеше да ги загуби. Да не забравяме обаче способността на Корнелия Нинова да надглупостява ГЕРБ, така че ще видим какво ще измисли. Цветан Цветанов сух от тая работа няма да излезе. Ще има още трусове в ГЕРБ. От месеци във вихрушката на ГЕРБ вървят някакви сложни полуплавни премествания - Бойко Борисов и Делян Пеевски сякаш се изместват от Цветан Цветанов и нови олигарси. Хората в ГЕРБ са от най-ниските чиновници - представете си колко народ се е преориентирал към Цветанов и сега се чуди какво да прави. От нещата, които са излезли до момента, не мисля, че случаят ще има отражение върху резултата на ГЕРБ на европейските избори - твърдите избиратели на ГЕРБ няма да се повлияят, БСП едва ли ще успее да я изпревари. Трудно е да кажа дали Цветан Цветанов ще пострада - той все пак е председател на предизборния щаб на ГЕРБ. В момента се прави пиар, който цели да ограничи щетите. Бойко Борисов пише с дългия молив от Брюксел - законът не бил лобистки, щяло да има контразакон (между другото не съм чувал да има такова понятие в правото). Щял да чака проверката - и проверката за апартамента на Владислав Горанов не показа нищо. Лошото за ГЕРБ е, че новината не отшумява, а продължава да се развива. Скандалът ще се отрази лошо на ГЕРБ: колко лошо - не мога да кажа. На Цветан Цветанов му е излязло име в тази тема. Но ГЕРБ вероятно ще извади насрещни случаи, насрещни числа. Най-важното е какво ще прави Бойко Борисов. На два пъти в последно време той понесе негативи заради Цветанов и ДПС - за обезсмислянето на преференциите и заради опрощаването на дълговете на мюфтийството. Чудя се дали не се е настървил. Скандалът с апартаментите няма как да се отрази положително на ГЕРБ. Ще има отрицателно въздействие за европейските избори, някои избиратели на ГЕРБ ще се разколебаят, а други ще оттеглят подкрепата си. Случващото се намалява шансовете на ГЕРБ да запази първото място на изборите, но все още партията може да има равен брой евродепутати с БСП. По-вероятно е на Цветан Цветанов да му се размине. Бойко Борисов е в силна зависимост от него. Отстраняването му ще доведе до много силен трус, който ГЕРБ не може да понесе.", "date": "2019.03.23", "title": "Как ще се отрази скандалът с имотите на Цветанов и ГЕРБ"}
{"url": "https://www.dnevnik.bg/politika/2019/03/23/3408477_mejdu_fasadite_i_politicite_-_stroiteliat_na_luksozni/", "text": "\"Първо са хората, после фасадите\" - това гласи мотото на строителната компания \"Артекс инженеринг\", която попадна във фокуса на общественото внимание покрай жилищата, купени от настоящи и бивши министри на ГЕРБ на цени под пазарните в един от най-атрактивните райони на столицата. В разгара на политическия скандал компанията излезе с позиция, в която официално заяви, че няма нужда от политически тласък за развитието си, тъй като има достатъчно сериозна история и клиенти зад гърба си. Въпреки декларациите, историята на \"Артекс\" - особено в последните години, показва, че компанията очевидно има отношения с политици. Две поколения архитекти и много луксозни строежи Компанията, която съществува от 1993 г., е семейна, на две поколения архитекти. Основатели са Пламен и Весела Мирянови. Към тях се присъединява синът Пламен, нашумял като автор на сградата с вграден псалм \"Летера\", където е новото жилище на Цветан Цветанов, а преди това - с опита за най-голямо хоро край Седемте рилски езера, при който  участниците в нарушение на режима в парка  нагазиха в защитеното езеро \"Близнака\". На имотния пазар \"Артекс\" е с репутация на строител на жилища в най-скъпия ценови сегмент, с високо качество и на привлекателни места, който сам подбира клиентите си. Собственикът арх. Пламен Мирянов беше обявен от списание \"Мениджър\" за мениджър на годината през 2017 г. за постижения в бизнес управлението. Досега са построили около 70 сгради в различни части на София, част от които са печелили наградата \"Сграда на годината\". В момента групата строи най-високата жилищна сграда в столицата - 34-етажната \"Златен век\" в \"Лозенец\", до бившия Японски хотел, сега - \"Маринела\". Как да им бъде хубаво на хората \"Има един уж обикновен въпрос, но задължителен за всяка стъпка на архитектурно­-строителната работа: \"Как да им бъде хубаво на хората тук?\" Как да бъде просторно, светло, леко на душата? Не забравяме: нашият клиент е човекът, който търси своето щастие\" - описва кредото си компанията. Цитатите са от представянето на дружеството в списанието за строителство \"Градът\" от юни 2018 г., т.е. по времето, когато зам.-председателят на ГЕРБ Цветан Цветанов става техен клиент. От компанията добавят, че \"доказано най-доброто в суровините, материалите и технологиите е норма за компанията дори когато пазарът и клиентът допускат компромисно евтини алтернативи\".  Има ли политика в строителството Помолен да коментира скандала около новите апартаменти на управляващите днес депутатът от ГЕРБ Тома Биков даде различна интепретация на отношенията между политиците от ГЕРБ и строителната фирма: \"За тях това е реклама, това са известни политици и могат да кажат: \"При мен този и този имат апартаменти\". Това е реклама\" (пред \"Нова телевизия\"). Депутатът изрично направи уговорката, че не допуска, че Цветан Цветанов би дал облаги на дадена фирма, за да му продадат по-евтин апартамент. Преглед на историята на част от големите проекти на \"Артекс\" показва, че фирмата вероятно не за първи път влиза в отношения с властта. Комплекс \"Диамант\"  Последният завършен голям проект на компанията е комплекс \"Диамант\" на мястото на бившия завод \"Фурнир\" в \"Дианабад\". Сградата е значително по-висока от околните, което е позволено с корекция на подробния устройствен план, направена от бившия архитект на столицата Петър Диков. Строежът предизвика поредица от протести на жители на квартала, на които от фирмата отговориха, че височината съответства на тази на построените шест високи блока в съседни квартали. \"Да, тя е висока, но защо това смущава в модерна София? Високите сгради внасят динамика, ритъм, модерност в облика на града. Столиците са разпознаваеми по т.нар. skyline, по очертанията на града в небето; защо в София да не се строят високи сгради?\", се казва в официална позиция, разпространена от компанията по случая.  Теренът на гара \"Пионер\" \"Артекс\" спечели и съседния терен на някогашната гара \"Пионер\" - земята, на която беше бившето държавно предприятие \"Металокерамика\". Мястото е сочено като едно от най-привлекателните в София за ново строителство. Любопитен факт е, че то е спечелено в надпревара с фирма със сочения като близък до премиера Бойко Борисов бизнесмен Александър Сталийски. До 2016 г. \"Металокерамика\" е с принципал Министерството на икономиката (тогава оглавявано от Божидар Лукарски), което го продава на свързаното със Сталийски дружество \"Билд Ми Груп\" за 17 хил. лв, припомня  седмичникът \"Капитал\" . Изданието допълва, че междувременно имотът е продаден от частен съдебен изпълнител заради задължения на \"Металокерамика\" на \"Артекс\", или конкретно на дружество на Весела и Пламен Мирянови за 873 хил. лв. \"Започва спор, който в крайна сметка се разрешава в интерес на \"Артекс\". Това е изключително неочакван резултат, тъй като битките, които близкият до Борисов Сталийски е загубил не са никак много. Единственият, който може да наклони везните в друга посока, е самият премиер и въпросът е каква е била цената ГЕРБ да подкрепи \"Артекс\", коментира \"Капитал\". Небостъргачът \"Златен век\"  Спорове и протести предизвика и актуалният голям проект на фирмата - небостъргачът \"Златен век\". Обичайният медиен шум този път обаче беше допълнен от сведения за практики, които повдигат въпроси за начина на взимане на решения от общинската и държавната администрация. Те включват есемеси от собственика на строителната компания до главния архитект на София, неофициални разговори между кмета на столицата и предприемача и (не)задължителни инструкции на зам.-министър. Законността на строителството се оспорва от жители на кв. \"Лозенец\", където се намира. Съмненията им са, че разрешителното за строеж е незаконно.  – думите са на главния архитект на София Здравко Здравков пред граждани и са казани на 2 май 2018 г., според датата на видео, разпространено във \"Фейсбук\" от гражданска инициатива срещу строителството на 120 метровата сграда \"Златен век\" в софийския кв. \"Лозенец\".  Едно удължено разрешително за строеж  Спорът е за разрешителното за строеж на имота, законността на което се оспорва от инициативен комитет пред Административния съд. Делото е висящо. Казусът накратко е следният: Строителното разрешително е издадено през 2008 г. от тогавашния главен архитект Петър Диков, който го удължава с още пет години през 2012 г. като според тогавашния закон е било възможно удължаване да се разреши само веднъж. През януари 2017 г. депутати от ГЕРБ внасят промяна в Закона за устройството на територията, с която се удължава валидността на строителните книжа от пет на десет години. В резултат \"Артекс\" получава право да строи на площадката до 2020 г. (десетата година от началото на строителството през 2010 г.) Според протестиращите граждани срокът на разрешителното за строеж е бил изтекъл и главният архитект на София Здравко Здравков не е имал право да го удължи, както е направил. Здравков стъпва на инструкция от зам.-министър на регионалното развитие, но самото министерство си измива ръцете като казва, че тази инструкция не го е задължавала към каквото и да било. Следват поредица от граждански сигнали до множество институции. Като председател на вътрешната парламентарна комисия Цветан Цветанов също е получил сигнал, който е препратил на кмета Фандъкова на 8 юни 2018 г., дни преди да си купи апартамент от същото дружество,  информира днес \"Биволъ\"  като представи и факсимиле от кореспонденцията. След получените сигнали Столичната община е преценила, че решаването на казуса не е от нейната компетенция и го е препратила на Дирекцията за национален строителен контрол, коментираха днес от общината. Нейната проверка не е установила нарушения, се казва в официалното съобщение на общината. Заключението е от януари 2018 г. \"Да се говори за поправка \"Артекс\" е подвеждащо, коментира пред \"Дневник\" зам.-председателят на комисията по регионална политика Александър Ненков. Той подчерта, че новият закон, предвиждащ книжата да са със срок 10 г., а не 5, няма обратно действие и фирмата не би могла да се възползва от това. \"Смея да твърдя, че законопроектът, който сме внесли с колегите, е плод на труд, заедно с Министерството на регионалното развитие, с колегите от нашата комисия. И той касае обекти от първа и втора категория, най-големите обекти, на които сме им дали толеранс и то по чисто обективни причини, тъй като в практиката, поради ред обжалвания, било административни, било за въздействие на околната среда, било други процедури тези обекти се бавят с години и сме дали толеранс просто вместо за 5 години, да завършат за 10\", каза Ненков. Изказа се и премиерът Борисов: \"Ако ГЕРБ са приели закон в парламента, който облагодетелства някого, ще внеса друг, с който да променя това\".  Колко се оскъпява един имот до Акт 16 Брокери коментираха пред \"Дневник\", че с всички условности, оскъпяването от покупка на \"зелено\" до акт 16 е с около 20%, но при растящия напоследък пазар е възможно да достигне до 30%. Себестойността на строителството също може да бъде ниска, ако е била ниска цената на терена, която е съществено перо в общия разход. Едновременно с това надценката може и да е по-голяма, ако се предлага високо качество, луксозно изпълнение и добро местоположение. Председателят на парламентарната група на ГЕРБ е предоставил два от апартаментите си в съседния на \"Изток\" квартал \"Изгрев\" с обща площ от 192 кв.м и две паркоместа на строителната фирма \"Артекс инженеринг\". Ако приемем ориентировъчна цена за старите апартаменти от около 2000 евро на кв.м, двата общо имат пазарна стойност от 384 хил. евро. Отделно Цветанов е доплатил 50 хиляди евро в брой. Това означава, че зам.-председателят на ГЕРБ е платил около 25% под пазарната цена, показват изчисления на \"Капитал\". ", "date": "2019.03.23", "title": "Между фасадите и политиците - строителят на луксозни имоти \"Артекс\""}
{"url": "https://www.dnevnik.bg/evropa/2019/03/23/3408549_tieri_bode_-_novoto_lice_na_holandskiia_populizum/", "text": "Бивш университетски преподавател, впуснал се в политиката, Тиери Боде разтърси холандския политически пейзаж, когато  извоюва в сряда  смайваща победа на регионалните избори и направи своята партия най-важна в Сената. 36-годишният любител на лиричните монолози, изпъстрени с цитати от класиците, е поредният серията пламенни популисти, нахлули с гръм и трясък на политическата сцена в Холандия. Формацията, която оглавява - \"Форум за демокрация\" (ФД), стана истинска политическа партия през 2016 г. и влезе в долната камара по време на последните парламентарни избори през март 2017 г. Боде, с френско-индонезийски произход, използва елегантната си физика, съчетана със силно присъствие в социалните мрежи, за да заглади ъглите на своята недвусмислена политическа визия: ФД е настроена срещу имиграцията, евроскептична сила наред с други партии от европейската популистка десница. Доктор по право, роден на 28 януари 1983 г. в Хемстеде близо до Амстердам, Боде демонстрира изцяло обширните си класически познания в победната реч от сряда, в която спомена \"совата на Минерва\" (римско съответствие на Атина, древногръцката богиня на мъдростта и науката, често изобразявана с една сова, олицетворяваща философията). \"Политически денди\" Без да крие антиимигрантските си позиции, Тиери Боде не използва антиислямистката риторика на своя политически съперник - депутата екстремист Герт Вилдерс, лидер на Партията на свободата, изгубила част от местата си в сената. Посланието на Вилдерс \"просто не намира толкова силен отзвук, както преди\", коментира Пепейн Бергсен, управител на консултантското дружество \"Флинт Глобал\". \"Боде успя много добре да разшири обхвата на това послание, превърна го в популистки манифест\"; успя също да открадне по малко избиратели от дясноцентристката партия на премиера - НПСД, и от левите прогресисти в \"Демократи-66\", отбелязва експертът. Звездата на Тиери Боде изгря през 2017 г., когато неговият \"Форум за демокрация\" спечели две места в долната камара на парламента. Преди това го познаваха като автор на редица книги, сред които \"Ойкофобията - страхът от самия себе си\": ключова тема за популистите, свързвана с възстановяването на държавата-нация. Боде се представя в \"Инстаграм\" и \"Туитър\" за човек, отдаден на културни занимания като шахмата и пианото. Медиен шум предизвика наскоро снимка, на която политикът позира край един басейн гол, прикрил с ръка гениталиите си. Тогава му излезе прякорът \"политически денди\". Той си навлече и критики с това, че се показваше в компанията на спорни личности. Някои го описват като европейския , изглеждащ добре на телевизионния екран, образ на популистката политика, водена от американския президент Доналд Тръмп. \"Популистка ракета\" Боде афишира по-специално познанството си с британския ултраконсервативен полемист Майло Янопулос, възпяващ национализма на белите в САЩ и публично заклеймен наскоро заради коментарите му по повод масовите убийства в джамии от новозеландския град Крайстчърч. На други снимки Боде позира с британския политик Борис Джонсън, защитник на Брекзит, също и с \"наставника\" си Роджър Скрутън - британски философ с открито антиислямистки възгледи, подкрепящ унгарския премиер популист Виктор Орбан. Освен това Боде призова за по-тесни връзки с Русия, проявявал се е и с оспорвани коментари за равенството между мъже и жени. Докосна обаче и една струна в душата на холандското общество, прочуто със своята толерантност, но разделено по въпроса за интеграцията на чужденците. \"Гласувам за Боде, защото не е толкова агресивен към мюсюлманите като Вилдерс\", заявява възрастна жителка на  Утрехт , станал в понеделник арена на \"може би терористично\" кръвопролитие. Според Берт Вагендорп, наблюдател от влиятелния всекидневник \"Фолкскрант\", Боде се вписва в политическата традиция, водеща началото си от Пим Фортейн, убит преди 17 години. \"Боде е третата степен на холандската популистка ракета, изстреляна от Пим Фортаун през 2002 г., получила мощен тласък от Герт Вилдерс и пратена сега на Луната от Боде\", пише той. /БТА", "date": "2019.03.23", "title": "Тиери Боде - новото лице на холандския популизъм"}
{"url": "https://www.dnevnik.bg/sport/2019/03/23/3408830_kubrat_pulev_shte_dokaja_na_horata_che_sum_dobur_i/", "text": "Кубрат Пулев е напълно готов за първия си мач в САЩ, който ще го изправи срещу румънеца Богдан Дину.  Задължителният претендент  за световната титла на Международната боксова федерация (IBF) вярва, че ще нокаутира съперника си и това ще му отвори още повече възможности през 2019 г. Ден преди срещата Пулев обяви пред журналистите в САЩ, че е по-добър боксьор от преди няколко години. \"Вярвам, че мога да спечеля с нокаут в срещата ми. При това знам, че мога да го направя по зрелищен начин и това искам да направя. Искам да докажа на хората, че съм по-добър боксьор от това, което видяха в мача ми с Владимир Кличко. По-добър съм и съм много опасен\", каза Пулев след официалния кантар. Българинът е фаворит на букмейкърите в срещата и изрази увереност, че 2019 ще бъде много успешна година за него. \"На първо време съм фокусиран върху това, което ми предстои, а именно Дину. След това знам, че една победа ще ми отвори още повече възможности. Надявам се да получа още по-големи шансове\", добави Пулев. Той коментира и ситуацията в тежката категория, като обяви, че не се притеснява от никого. \"Битката е отворена, знам че мачове се правят трудно, защото всеки има договор с различна телевизия и това изисква време, но аз съм търпелив. Знам, че мога да победя всеки от тежката категория\". На официалния кантар Пулев показа лично тегло от 113.3 килограма. Той е с почти 5 кг по-тежък от румънския си съперник. Богдан Дину е 108.6 кг. Двубоят на Пулев и Дину е в неделя сутрин около 7 часа българско време и ще бъде предаван пряко по  \"Диема Спорт\" . Срещата е 10 рунда.", "date": "2019.03.23", "title": "Кубрат Пулев: Ще докажа на хората, че съм добър и много опасен боксьор"}
{"url": "https://www.dnevnik.bg/razvlechenie/2019/03/23/3408654_gradski_detektiv_sofiiskoto_more/", "text": "Прекрасна работа: представете си, че в Софийското море ще плуват кораби по 30 метра дълги и по 6 метра високи. Ще минават между шпалир от дървета, край вили и почивни станции, край хубави ресторанти, под тунели от дървета и зеленина\". На такива мечти се отдават служителите на софийското водоснабдяване в обширен репортаж в списание \"София\" от 1959 г. Става дума за плана за плавателния канал \"Панчарево-Павлово\", копан с \"доброволния\" труд на софийските граждани, а не много по-късно - заровен по същия начин. Абсурдът е добре познат от \"Задочните репортажи\" на Георги Марков. Но наистина ли идеята е толкова нелепа и къде са следите от канала днес? По дирите му се впуска пети епизод на  \"Градски детектив\",  който разказва любопитни истории от архитектурната и културна история на българските градове. Автори са  Ана Благова и Яна Пункина . \"Дневник\" е медиен партньор на втория сезон на подкаста, който ще тръгне от 8 април, финансиран от програма \"Култура\" на Столична община. А преди това ще публикуваме първите шест епизода, излезли през 2018. Очаквайте ги през уикенд  в метатемата на \"Дневник\" . Можете да се абонирате и във  всички приложения за подкасти.", "date": "2019.03.23", "title": "Градски детектив: Софийското море"}
{"url": "https://www.dnevnik.bg/skorost/2019/03/23/3408382_vuv_finlandiia_puskaha_purvi_avtonomen_bus_za/", "text": "Първият в света автономен автобус, който функционира при всякакви метеорологични условия, беше представен преди броени дни във Финландия. За модела \"Гача\" (Gacha) се твърди, че може да работи надеждно и безопасно, и при трудни условия – на тъмно, при дъжд, сняг, киша и поледица. По-принцип тежките метеорологични условия пречат на нормалното функциониране на безпилотните автомобили, особено при положение, че са разработвани и тествани основно на топло и меко време. \"Гача\" използва напълно нова технология за управление, която е тествана да работи в арктическите условия на Лапландия. Автономният бус от ново поколение разработен е разработен от финландската фирма \"Сенсибъл фор\" (Sensible 4) и японската \"Мужи\" (MUJI). Планът е той да започне да се използва за превоз на пътници в три финландски града тази пролет. Създателите на \"Гача\" смятат да разработят автономни микробуси за обществена употреба и да предоставят транспортни услуги на потребителите още през 2021. За добро поведение на лед и сняг \"Гача\" е оборудван с гумите \"Нокиан Хакапелита\" на шведския концерн \"Нокиан\". Гумите са единствената точка на контакт с повърхността на пътя, което ги превръща в много важен фактор за безопасност. Според  проучване , проведено наскоро от \"Нокиан Тайърс\" в Европа, почти 60 % от шофьорите смятат, че зимните гуми са най-важният атрибут за безопасност в един автомобил.", "date": "2019.03.23", "title": "Във Финландия тръгна първи автономен бус за всякакви атмосферни условия"}
{"url": "https://www.dnevnik.bg/sport/2019/03/23/3408795_snimka_na_denia_tujnite_zavrushtaniia_na_mesi_i/", "text": "Лионел Меси се държи за главата след края на мача между Аржентина и Венецуела (1:3). Петкратният носител на \"Златната топка\" не беше играл за националния тим на родината си от световното първенство в Русия, но при завръщането си не успя да помогне на аржентинците.", "date": "2019.03.23", "title": "Снимка на деня: Тъжната вечер на Меси и Роналдо с националните фланелки"}
{"url": "https://www.dnevnik.bg/sport/2019/03/23/3408468_ichiro_suzuki_-_samuraiat_s_beizbol_v_kruvta/", "text": "Да приключиш там, откъдето всичко е започнало. Така Ичиро Сузуки реши да сложи край на впечатляващата си кариера в бейзбола с мача на своя \"Сиатъл маринърс\" и \"Оукланд атлетикс\" пред препълнения стадион в Токио. На 45 години Сузуки изпя лебедовата си песен и каза \"сбогом\" на голямата игра. С 28 години на бейзболната сцена, изпълнени с рекорди и постижения за историята, Сузуки се утвърди като човек за пример на и извън терена. В спорт, доминиран от физическите данни, 175-сантиметровият японец преобърна представите и доказа, че има място сред най-добрите. С трудовата етика и високия си професионализъм Сузуки остави значима следа, което го превърна в една от живите легенди в бейзбола. \"За мен е чест да завърша със \"Сиатъл\" там, където започна кариерата ми в голямата лига. Мисля, че е подходящо да изиграя последните си мачове като професионалист в родната ми страна Япония\", каза развълнуваният Сузуки след двубоя. Пътят на самурая Професионалният път на Сузуки започва през далечната 1992 г. в японския \"Орикс блу уейв\", когато е едва на 18 години. В първите си два сезона обаче той играе с втория тим заради техниката си на батиране, която се различава от общоприетите стандарти. Големият пробив на Сузуки идва през 1994 г., когато получава шанс да покаже таланта си. Впоследствие той е избиран три пъти за най-полезен играч и в седем сезона е с най-добри показали за батиране в лигата. Огромна стъпка в развитието на кариерата на Сузуки изиграва заминаването за САЩ. С преминаването си в \"Сиатъл маринърс\" през 2001 г. японецът веднага оставя следа и дава заявка дълго време да бъде сред водещите играчи в \"Мейджър лийг бейзбол\" (МЛБ). Още в първия си сезон е избран за новобранец на годината и най-полезен играч в американското първенство, като Сузуки се превърна във втория състезател в историята на МЛБ с подобно постижение. Той спечели още наградата \"Златна ръкавица\" и участва в Мача на звездите във всеки от първите си десет сезона в лигата. \"Не знам дали това е успех, не мога да съдя. Така че мразя думата \"успех\". Вярвам, че това показва голям кураж да отида и да опитам предизвикателството на МЛБ\", заяви Сузуки. Сред изключителните постижения на Сузуки е рекордът за най-много хитове в историята. Нито един друг бейзболист не е направил повече от 4367 хита, колкото има японецът. От тях 3089 са записани в МЛБ и 1278 в японското първенство. Сузуки държи още рекорда за най-много хитове в рамките на един сезон в САЩ - 262. В кариерата си японецът игра още за \"Ню Йорк янкис\" и \"Маями марлинс\". Миналата година се завърна в \"Сиатъл\", за да завърши кариерата си в отбора, в който започна приключението му в МЛБ. Професионалист до мозъка на костите Сузуки е типичен представител на японската култура. Освен че работи усилено, той подхожда с внимание и точност към всеки детайл. През годините съотборниците му разказват, че Сузуки се грижи изключително много за бухалките си. Японецът не позволява на друг да докосва батите му, които държи в специален куфар, поддържащ постоянна температура. В допълнение чистотата на шкафчето в съблекалнята е било от първостепенно значение за Сузуки. Съотборниците му през годините разказват, че японецът е мразил дните, в които е в почивка. Той често тренирал движения с бухалката десет минути преди да заспи или е ставал в полунощ, за да се упражнява в тъмното. В други моменти Сузуки е третирал хвърляния в \"Сентръл парк\" в свободното си време. Той е сред най-обичаните спортисти в родината си. Дори и в даването на автографи Сузуки не изневерява на педантичността си, като процедурата често продължава точно 3 минути. В момент от миналата година, когато е без отбор, Сузуки решава да тренира на минусови температури в Кобе, докато мениджърът му се опитва да му намери отбор. Именно професионализмът, отдадеността и странностите на Сузуки го превърнаха в любимец за мнозина. Сега приказката за трудолюбивия японец с магическата бухалка приключи, като бейзболът спечели много от присъствието му. \"Ако искаш да го направиш, трябва да се предизвикаш. Тогава не съжаляваш, независимо от крайния резултат. Трябва да преследваш това, което искаш\", казва японецът като препратка към професионалния си път.", "date": "2019.03.23", "title": "Ичиро Сузуки - самураят с бейзбол в кръвта"}
{"url": "https://www.dnevnik.bg/biznes/2019/03/23/3408839_fich_povishi_perspektivata_na_dulgosrochniia_krediten/", "text": "Международната рейтингова агенция \"Фич\" (Fitch Ratings) повиши перспективата на дългосрочния кредитен рейтинг на България от стабилна на положителна, съобщи Министерството на финансите. Агенцията потвърди дългосрочния кредитен рейтинг на България \"BBB\" в чуждестранна и местна валута, тавана за рейтинг на страната \"A-\", както и краткосрочния кредитен рейтинг в чуждестранна и местна валута \"F2\". Подобряването на перспективата до положителна отразява оценката на \"Фич\" за това, че ключови показатели, влияещи на крайната оценка за рейтинга, имат по-добро изпълнение за България в сравнение с групата държави с рейтинг \"BBB\", отбелязва ведомството, ръководено от Владислав Горанов. Бюджетните резултати са преизпълнени, с което допълнително се засилва фискалната и дълговата позиция на България в сравнение с останалите държави, отбелязва агенцията. Оценяваният бюджетен излишък през 2018 г. на начислена основа се очертава да бъде по-висок в сравнение с предишната прогноза, което е най-доброто представяне на страната през последните 20 години. От гледна точка на \"Фич\" ангажиментът на България за разумна фискална политика ограничава рисковете пред страната. Рейтинговата агенция очаква растежът на БВП да се засили през 2019-2020 г. (средно 3.3 %) след по-силно от очакваното забавяне през 2018 г. до 3.1%. Според агенцията показателите за външните финанси на България продължават да се подобряват и превъзхождат тези за държавите с рейтинг \"BBB\". В края на 2018 г., положителната външна позиция на страната се затвърди, докато държавите със сходен рейтинг са нетни длъжници, отбелязва \"Фич\". Агенцията посочва, че би повишила оценката си за рейтинга, ако продължава подобряването на външните и фискалните баланси, ако има напредък в присъединяването към еврозоната, благоприятни перспективи за икономически растеж, които водят до по-бързо сближаване към нивата на доходите за държавите от групата със сходен рейтинг. Бъдещи развития, които поотделно или заедно биха довели до негативни действия по рейтинга, са появата на външни дисбаланси, влошаване на външната конкурентоспособност, както и рязко покачване на държавния дълг, водено от фискално разхлабване или материализиране на условни задължения в баланса на държавата, предупреждава \"Фич\".", "date": "2019.03.23", "title": "\"Фич\" повиши перспективата на дългосрочния кредитен рейтинг на България"}
{"url": "https://www.dnevnik.bg/intervju/2019/03/23/3408718_ianik_enel_pisatel_literaturata_e_forma_na_mislene/", "text": "Романът \"Дръж здраво венеца си\", издаден през 2017 г., е отличен с наградата \"Медиси\" (2017 г.), финалист е за \"Гонкур\" във Франция и е носител на първия \"Гонкур в България\" (2018 г.). В романа главен герой е писателят Дешел, който е изоставил кариерата си на романист, за да напише мащабен филмов сценарий за живота на автора на \"Моби Дик\" - Херман Мелвил. Българският превод на книгата е дело на Тома Георгиев. \"Гонкур в България\" е инициатива на Френския институт и по традиция се определя от четири екипа - три от тях се състоят от ученици, а четвъртият - от студенти. Председателят на журито е писател, а тази година тази задача е поверена на Яник Енел.  - Това ми донесе една вътрешна, лична дисциплина. Но също ме научи да се противодисциплинирам. Защото военният свят, който ми беше наложен още на 15-годишна възраст, не ми хареса. Оттогава имам вътрешната нагласа да бягам от всякакви групи и организации. В първия си роман разказвам за тези първи години на обучение. Това е типичен роман за проблемите на подрастващия. Но в него съзнанието на подрастващия започва да се ориентира към анархизма.  - \"Лин дьо риск\" има много ограничено влияние, тъй като е затворено издание. Но за мен, а мисля и за всички в него, това е възможност да продължим да водим битката в авангарда. Приятелите ми и аз сме писали (и продължаваме да пишем) книги, а списанието е нещо като философска лаборатория. Списанието ни позволява да пишем и философия, свързана с Ницше, Хайдегер и други философи.  - Ние не се борим срещу нещо конкретно. По-скоро се опитваме да караме хората да мислят. Струва ми се, че литературата в днешно време не мисли достатъчно. Литературата във Франция стана изключително плашлива и принизена. Стана нещо, което си четеш вкъщи на канапето. А литературата прилича на философията по това, че е една форма на мислене. За мен лично литературата, и смятам че в това се състои битката, е територия на духа. Тя има връзка със свещеното.  - За мен наградите преди всичко са признание за работата ми. Но също благодарение на тях си позволих оставя работата си като преподавател в училище. Да се посветя изцяло на литературата и писането. Не гледам на книгите си като на обикновена стока. Когато ги пиша, се опитвам да плувам срещу течението. Мисля, че във Франция не се пишат такива книги и съм донякъде самотен в това начинание. Много автори взеха да пишат социологически романи. А моите по скоро са своеобразно посвещаване в свещеното. - Научи ме на много неща извън библиотеката. Бях преподавател в предградията - в трудни училища. Когато започнах да работя там, в социален план бях доста затворен интелектуалец. Учениците ми помогнаха да се \"разчупя\".  - Техният бунт е оправдан. Гласът на средната френска класа не беше чуван в последните 30 години. Но медиите във Франция бяха настроени срещу \"жълтите жилетки\" и се опитаха да принизят техните действия до насилие. Според мен медиите изманипулираха идеите им.  - Да, но не за Мелвил. В \"Дръж здраво венеца си\" чрез сценария правя една метафора. И все пак основата идва от личния ми опит. В продължение на пет години писах сценарий за едно френско аристократично семейство от времето на Френската революция. То е разделено - една част от него е за революцията, другата - против. Покрай този сценарий се срещнах с хора от кино средите, но в крайна сметка цялата работа се оказа пълен провал.  - Мелвил е образ едновременно на провала и на успеха. \"Моби Дик\" е велика книга, но в своето време тя е била провал - никой не я е чел. Мелвил води много окаян и беден начин на живот. Той не получава никакво обществено признание. Аз разглеждам неговата история като събирателен образ на вътрешната, на скритата победа. На победата в душата и в ума на един човек. Освен това Мелвил разкрива престъпната същност на зародиша на Америка. Той описва физическите наказания по корабите и показва една Америка, която е пълна противоположност на американската мечта. Исках да разгледам тази тема с днешна дата.  - Хавиер Мариас? Благодаря... Стилът ми като цяло не се променя. Променя се наситеността и дължината на фразите. Когато пиша книга с по-интимен характер, тя прилича на камерна музика. В нея фразите са по-наситени и по-интензивни. А \"Дръж здраво венеца си\" е опера. Действието в романа се развива във Франция, в Ню Йорк, в музеи, в ресторанти. Чрез фразите исках да предам мисловния процес на главния герой. Умът му е лабиринт от много имена. Исках да придам на образа му и лека лудост - той не е много сигурен дали живее в реалния свят, или във фикция. Но за него това не е страдание. Той е щастлив да живее между реалността и фантазията.  - Главният живот живее, където живея аз. Действието се развива в моя дом. Съседите, домоуправителката, кафенето са същите. Всичко останало е напълно измислено. Персонажът е нещо като мой двойник. Забавлявах се с него, защото той е по-луд от мен. Той е по-смешен и по-забавен. Изпратих го да изживее тези приключения вместо мен. Това е писател, какъвто аз бих могъл да бъда. С тази разлика, че аз съм женен и имам дете.  И се надявам, че съм по-здрав психически.  - Самият аз бях много учуден, защото мислех, че тази книга може да достигне до сърцата на младите хора. Тя разказва историята на един беден човек в навечерието на 50-ата му годишнина. Освен това книгата е пълна с препратки към киното и митологията. Така открих, че младите се вълнуват от фантазията и бунта. Но не пряк, а словесен бунт. Това е бунтът на Чарли Чаплин или на Бъстър Кийтън - на този, който не иска да се приспособи.  - Много добре казано. Да останеш прав е белег за смелост и достойнство. За съжаление повечето от интелектуалците във Франция не само са седнали, ами са се свили на кълбо. Но и на обществото въобще не му пука за тях. Никой интелектуалец не е успял да сложи край на някоя война или да извади от затвора някой несправедливо обвинен. Западната демокрация се опитва да убеди интелектуалците, че имат някаква роля, но те нямат такава. За мен интелектуалците, и в частност писателите, имат роля по отношение на младите. Видях това и докато ръководех журито на \"Гонкур в България\". За тях литературата е нещо живо. Нещо, което кипи. Те силно се вълнуват от книгите - обсъждат ги и спорят за тях. Книгите ги карат да мислят. Това е и моята надежда. Може би по този начин интелектуалците служат за нещо.  - Аз пиша изключително свободно. Имам свой ритъм и пиша всяка сутрин. Ежедневието ми е семпло. Закарвам дъщеричката си на училище сутрин. Сядам в едно кафене към осем часа и пиша в тетрадка до обяд. За да се абстрахирам и да съм спокоен, слушам музика. Към обяд си тръгвам от там - тогава кафенето се превръща в ресторант, започват да слагат прибори. Следобед се прибирам вкъщи. Чета, готвя, гледам филми. Продължавам да пиша късно вечерта, когато всички са си легнали. В главата ми е буря, но животът ми е спокоен. Когато завърша някоя книга, купонясвам по цели седмици. По същия начин, по който и главният герой в \"Дръж здраво венеца си\" - забавлявам се и с алкохол. Докато просто не мога да поема повече. След това започвам нова книга. ", "date": "2019.03.23", "title": "Яник Енел, писател: Литературата е форма на мислене, която има връзка със свещеното"}
{"url": "https://www.dnevnik.bg/sviat/2019/03/23/3408840_isliamska_durjava_izgubi_posledniia_grad_v_siriia_no/", "text": "Терористичната организация \"Ислямска държава\" изгуби последната територия, която контролираше в Сирия и това е краят на провъзгласеният от нея халифат върху близо 88 000 кв км територия. Ирак обяви прогонването на терористите от своите земи през 2017 г. Новината съобщи говорител на подкрепяните от САЩ и предвождани от кюрдите Сирийски демократични сили, според когото групировката е претърпяла \"100% териториално поражение\". \"В този исторически ден почитаме и паметта на хилядите мъченици, заради които тази победа стана възможна.\" Но и след като над последното село Багруз в Източна Сирия се развя жълтият флаг на коалицията, \"Ислямска държава\" продължава да е сериозна заплаха за сигурността в района и по света. Анализатори твърдят, че близо 15 000 души, сражавали се някога за групировката, са някъде в Сирия, Ирак и други държави.", "date": "2019.03.23", "title": "\"Ислямска държава\" изгуби последното село в Сирия, но това не е краят"}
{"url": "https://www.dnevnik.bg/detski_dnevnik/2019/03/23/3407145_mama/", "text": "Мама\" – първата дума на всяко дете. \"Мама\" – титла, която идва с привилегии и отговорности. Така се казва и новата книга на Елен Делфорж, илюстрирана от Кантен Гребан, която разказва за чудото на майчинството – не само в един специален ден, а всеки ден. Тя излиза на български език на 27 март с логото на издателство \"Дъбови листа\". Текстовете в произведението са в кратка форма и представляват изповед на една майка към своята рожба. Всяка част от историята е придружена от живописна илюстрация, която пренася читателя в лиричния свят на майчинството - с неговите радости, тревоги, болка и безмерна обич. Предстоят първите ти стъпки! Първата ти книга, първата ти рисунка. Предстои първата ти бира, първата ти песен, първата ти свещичка. Предстои първиятти филм, първото ти \"Мамо\", първото ти \"Обичам те\". Предстои първата ти шега, първата ти лъжичка с мед, първата ти маргаритка. Така... Събуждаш ли се вече? Чака ни дълга програма. *** В понеделник ядем броколи! - Вече не съм гладен. - Една лъжичка за мама... - Изяж я ти, като е за теб! - Стига...Една лъжичка за тате! - И той не обича борколи. - Той също е ял, когато е бил малък. Виж сега колко голям е порасъл! - Но аз вече съм голям! Нали така каза, когато ме накара да подредя масата? Така че няма нужда да ям борколи. - Казва се броколи. - Не ми харесват. - Не се казва \"не ми харесват\". Още повече на тази, която ги е приготвила. - Нямаше нужда да го правиш. Имахме си достатъчно спагети. - Яж. Имат толкова много витамини, необходими, за да сме здрави! - Не съм болен! И докторът не е казвал, че трябва да ям борколи! - Броколи. На три и си наказан. И довечера пак това ще ти сервирам. Едно... - Не, неее... - Две... - Моля те... Мамооооо... Ще си подредя стаята! - Две и половина... - Уффф, много е гадно... - Две и три четвърти... - Ще повърна! - Три... - Добре, добре, обаче мъ-ъ-ъничко парченце, нали? - Върви си в стаята, имам нужда от спокойствие! И най-вече имам нужда да се смея. След десет години ще ти разказвам как баба ти ме остави един следобед да плача пред купичка супа. От борколи! *** Да те заведа, да те взема... Пак да те заведа и да те взема отново. Рутината на автобуса. Закъсняващ, пълен до пръсване, безлюден, развален. Толкова много мрънках. В автобуса ти ми разказваше за деня си. Посочвахме кои коли са червени (ти всеки път печелеше). Четяхме учебника от училище. Играехме на \"Нито да, нито не\". Понякога ти се сгромолясваше изтощена. Как смеех да се оплаквам, докато си губех времето в автобуса!", "date": "2019.03.23", "title": "\"Мама\" - изповед на една майка към детето ѝ"}
{"url": "https://www.dnevnik.bg/sport/2019/03/23/3408841_barklis_ostava_sponsor_na_visshata_liga_do_2022_g_v/", "text": "Британската банка \"Барклис\" остава спонсор на Висшата лига за още три години, след като подписа нов договор с английското футболно първенство. Финансовата институция обяви новината. След новия договор \"Барклис\" ще остане партньор на най-гледаното футболно първенство в света до края на сезон 2021-22. Така партньорството на двете страни ще продължи вече две десетилетия. \"Барклис\" беше основен спонсор на Висшата лига в продължение на 15 години, като името на компанията стоеше до това на Премиършип, но след 2016 г. остана като втори спонсор. Общата сума, която \"Барклис\" ще плати на Висшата лига за срока от три години е 31.5 милиона паунда, съобщава Sky News. Това прави по 10.5 милиона годишно или с 15% повече от досегашните параметри. Новината идва няколко дни, след като \"Барклис\" съобщи, че подписва договор и с женската Суперлига (WSL) в Англия. Той е на стойност 1-милиона паунда и е за три години.", "date": "2019.03.23", "title": "\"Барклис\" остава спонсор на Висшата лига до 2022 г. в сделка за 31.5 млн. паунда"}
{"url": "https://www.dnevnik.bg/bulgaria/2019/03/23/3408851_cecka_cacheva_podava_ostavka_zaradi_imotniia_kazus/", "text": "Министърът на правосъдието Цецка Цачева ще подаде оставка днес. Намерението й е в отговор на  критиките заради купения от нея апартамент в столичния квартал \"Изток\" , за който излезе информация, че е придобит на цени под пазарните. Това съобщи Би Ти Ви, а източници от правителството потвърдиха информацията пред \"Дневник\". Цачева е провела разговор с премиера Бойко Борисов и сама е изявила желание да напусне правителството. Срещата между двамата е била рано сутринта днес в премиерския кабинет. Очаква се самата тя да обяви оставката си по-късно през деня. Източници от правителството коментираха пред \"Дневник\", че действията на Цачева вече са съгласувани с премиера. От което се разбира, че той вероятно ще приеме оставката й. Вчера от Брюксел, Борисов  заяви, че като се върне в България , ще събере колегите и \"ще преценим, ако има такова нещо, ще си понесат последствията\". За другия високопоставен член на ГЕРБ, за когото първо излезе информация че си е купил  евтин апартамент - Цветан Цветанов , обаче такъв разговор тепърва предстои. Цветанов е до сряда в САЩ на служебно посещение. Цачева днес е в Стара Загора, където се очаква малко по-късно да говори пред медиите. Вчера правосъдният министър  сама сезира председателя на антикорупционния орган  КПКОНПИ, както и главния прокурор на България с желание да бъдат извършени проверки за придобития от нея имот. Фирмата, от която Цачева е купила апартамента си - \"Артекс\", е продала апартаменти на цени под пазарните и на зам.-председателя и шеф на парламентарната група на ГЕРБ  Цветан Цветанов ,  Цецка Цачева и Вежди Рашидов\" . Сделките са сключени през лятото на 2018 г. Цачева беше председател на 43-то Народно събрание. На президентските избори през 2016 г. тя беше кандидатът на ГЕРБ за държавен глава, но на балотажа загуби от претендентът, подкрепен от левицата Румен Радев. Тогава се чуха критики към партията на Борисов, че не е заложила на добър претендент. На изборите през 2017 г. Цецка Цачева все пак влезе в листата на ГЕРБ в Плевен, водена от Ивайло Московски, а Цачева беше втора. Впоследствие обаче Цачева не влезе в парламента, тъй като беше изместена след преференции. Борисов я компенсира с поста на правосъден министър.", "date": "2019.03.23", "title": "Цецка Цачева подава оставка заради имотния казус"}
{"url": "https://www.dnevnik.bg/sviat/2019/03/23/3408633_krainodesnite_v_ispaniia_obsebiha_mediite/", "text": "Водач на листа с ревизионистки възгледи, кандидати франкисти и призив за либерализиране на режима за притежаване на огнестрелни оръжия: крайнодясната партия \"Вокс\" окупира медийното пространство в Испания с провокациите си малко повече от месец преди предсрочните парламентарни избори на 28 април. Партията, за която социологическите проучвания прогнозират, че ще получи голям брой места в парламента на предстоящия вот, провокира сериозна полемика във вторник, след като обяви, че водач на листа в една от провинциите ще бъде Фернандо Пас - човек с ревизионистки убеждения, представящ се за историк. Пас в крайна сметка реши да оттегли кандидатурата си след \"медийното линчуване\", на което според него е станал жертва. Той е автор на книга, която поставя под въпрос процеса в Нюрнберг срещу представителите на нацисткия режим и твърди, че \"съвсем не е ясно със сигурност какво се случило\" по времето на Холокоста. \"Това е въпрос, по който постоянно има съмнения\", твърдеше в миналото Пас, а впоследствие каза, че по-голямата част от убийствата на евреи през Втората световна война са извършени от местното население в Източна Европа. Преди Пас да се откаже от кандидатурата си, Федерацията на еврейските общности в Испания изрази загрижеността си във връзка с избора на този кандидат, като определи изказванията му като \"повод за съжаление и недопустими\". \"Във всяка европейска държава, в която има справедлив поглед върху тази травматична страница на историята, е недопустимо човек с подобни идеи да се кандидатира за изборна длъжност\", добави организацията. Фернандо Пас освен това е заявявал в миналото, че бомбардировката на Герника от нацистката авиация по времето на испанската гражданска война е \"мит\". Той предизвика полемика и с хомофобските си изказвания. Други двама кандидати на \"Вокс\" също привлякоха сериозно медийно внимание. Агустин Росети Фернандес де Кастро, бивш бригаден генерал от военноморските сили, и Алберто Асарта, бивш командир на силите на ООН в Ливан, ще оглавят листите на \"Вокс\" в две провинции на 28 април. Двамата са част от подписалите разпространения през юли манифест в защита на \"военния образ на генерал Франко, който е охулен днес до крайна степен\". \"Вокс\" обяви също така, че водач на листа в провинция ще бъде и Хорхе Кутиляс, който според вестник \"Паис\" е бил арестуван през 1982 г. заради това, че е хвърлял камъни по автобуси, превозващи баски деца, докато е бил главатар на фашистка банда. Една \"отявлено франкистка\" организация \"Те се опитват да привлекат вниманието и успяват\", особено \"с типа кандидати, които избират\", твърди политологът от университета \"Карлос Трети\" в Мадрид Пабло Симон. \"Това е стратегия, следвана от крайнодесните партии. Колкото по-скандална е кандидатурата, толкова повече реакции провокира тя в медиите и в левицата. Това им позволява да спечелят позиции по-лесно\", добавя той. \"Вокс\" \"е една отявлено франкистка организация, която използва реториката, носталгията и образите\" на режима на Франко, заяви в понеделник министърът на транспорта Хосе Луис Абалос, една от ключовите фигури на управляващата социалистическа партия. Основаната през 2013 г. \"Вокс\" няма депутати в испанския парламент, а единственото й завоевание е скорошното влизане в 109-членния регионален парламент на Андалусия на 12 нейни депутати. Въпреки това партията се озова на първа страница на новините с провокиращите си противоречия кандидати и със създаващите си полемика предложения като например радикалната лява партия Подемос да бъде забранена, а режимът на огнестрелните оръжия - либерализиран. \"Необходима е радикална и спешна промяна в закона, за да може психически здравите испанци без съдебно минало да могат да притежават оръжие у дома си, но също така и да могат да го използват в ситуации с реална заплаха\", заяви тази седмица лидерът на партията Сантяго Абаскал в интервю за онлайн издание по въпроса за оръжията. Идеята бе единодушно отхвърлена от всички останали партии в една страна, където по този въпрос не съществува дебат, но тя позволи на \"Вокс\" да привлече вниманието към себе си. /БТА", "date": "2019.03.23", "title": "Крайнодесните в Испания обсебиха медиите"}
{"url": "https://www.dnevnik.bg/bulgaria/2019/03/23/3408842_nova_ideia_pensionerite_-_invalidi_da_preminavat_vtori/", "text": "Около 10-15% от инвалидните пенсии са издадени с фалшиви документи, което означава, че около 200-250 млн. лв. от обществените осигурителни фондове, предназначени за хората с увреждания, не отиват при тях. Това е експертната оценка на управителя на Националния осигурителен институт Ивайло Иванов, изказана в интервю за радио \"Дарик\". От тези решения, които НОИ обжалва, около половината се оказват фалшиви, добави той.. По думите на Иванов общо 517 хил. души получават инвалидни пенсии, а общата сума е 1.817 млрд. лв. Над 88% от всички са с общо заболяване. Организациите на хората с увреждания предлагат част от тези хора да преминат на повторен медицински преглед при доверени лекари на НОИ, за да е сигурно, че няма злоупотреба. За да започне да се прилага, трябва да влезе в законодателството. По думите му действително болните хора няма да възразят да отидат на още един преглед , а плащащите осигурителни вноски, ще са убедени, че парите им се харчат по предназначение. \"Може би ще има минимален дискомфорт, но ще се вижда, че лицето наистина отговаря на условията\", каза Иванов. В отговор на въпрос шефът на НОИ посочи, че възможностите на института за противодействие на фалшивите болнични са ограничени. Обжалват се само тези, които са неправилно попълнени. Пращат се на проверка в регионалните здравни инспекции и подозрителни случаи, при които внезапно 70-80% от персонала на дадено предприятие внезапно едновременно се разболяват. Една от идеите за противодействие, която тепърва предстои да се обсъжда, е първите три дни от болестта да не се заплащат изобщо. Такава практика имало в 14 държави от ЕС, където имала дисцилиниращ ефект. Иванов повтори оповестеното вчера от социалния министър, че с промяна в законодателството ще бъде въведен преходен период до 2023 г., през който хората, които ще се пенсионират, ще могат да избират дали да го направят по формулата, действала до края на миналата година или по новата. Всеки ще може да провери кой от двата начина е по-благоприятен чрез калкулаторите в сайта на института.", "date": "2019.03.23", "title": "Нова идея: Пенсионерите - инвалиди да преминават втори преглед при лекари на НОИ"}
{"url": "https://www.dnevnik.bg/bulgaria/2019/03/23/3408918_kasacionniiat_sud_shte_uednakvi_protivorechiva/", "text": "Десетките дела срещу прихващанията, направени около фалита на Корпоративна търговска банка (КТБ), които заведоха синдиците ѝ, доведоха до противоречива практика, заради която Търговската колегия на Върховния касационен съд (ВКС) образува първото си за годината тълкувателно дело, съобщи сайтът за правни новини  news.lex.bg. Трима върховни съдии са установили, че техни колеги застъпват различно виждане за това дали фалиралата банка като самостоятелен субект трябва да участва в делата, по които синдиците на КТБ искат прихващанията да бъдат обявени за недействителни. Проблемът идва от това, че нито в Закона за банковата несъстоятелност, нито в Търговския закон е посочено изрично кои са ответниците по предявените от синдика искове за попълване масата на несъстоятелността, а са посочени само ищците по тях. Според някои съдии страни по тези дела са само синдиците и извършилият прихващането кредитор, но не и банката, защото лицензът й е отнет и тя вече не е търговец. Според друг състав фалиралата банката задължително трябва да участва като страна в производството Така се стига до искане до Общото събрание на Търговската колегия на ВКС да бъде образувано тълкувателно дело със следния въпрос:  .", "date": "2019.03.23", "title": "Касационният съд ще уеднакви противоречива практика за прихващанията в КТБ"}
{"url": "https://www.dnevnik.bg/bulgaria/2019/03/23/3408917_karakachanov_i_siderov_deklariraha_edinstvo_za/", "text": "Очаквано конгресът на ВМРО преизбра Красимир Каракачанов за лидер. От партньорите на партията във властта, единствено лидерът на \"Атака\" Волен Сидеров уважи висшия форум. Премиерът и лидер на ГЕРБ Бойко Борисов, който също беше сред поканените, изпрати извинения, че е възпрепятстван. Впоследствие се разбра, че е бил  зает със срещи около подадените оставки  на Цецка Цачева като министър на правосъдието и на зам.-спортния министър Валя Колева. Основна тема в изказванията на конгреса бяха предстоящите евроизбори и течащите  все още в групата на \"Обединени патриоти\" спорове  за това дали коалицията ще успее да се разбере за единно явяване или всяка от трите партии – ВМРО, \"Атака\" и Националния фронт за спасение на България ще трябва да участват поотделно. Засега  неофициалните сондажи показват, че надали ще бъде постигнато споразумение  за единно явяване. И днешния форум на ВМРО не промени тази тенденция. Бойкотиралият последните разговори за общо явяване лидер на НФСБ Валери Симеонов и днес не уважи колегите си от останалите партии в обединението. И не изпрати дори поздравителен адрес до конгреса. Той не беше там и за да чуе останалите двама лидери в коалицията, които декларираха високо и на няколко пъти желанието си за единно явяване. И Каракачанов, и Сидеров акцентираха на това, че предпочитат обща листа на \"Обединени патриоти\". \"Бог ми е свидетел, че съм радетел за запазване коалицията на \"Обединени патриоти\". Не е достатъчно само да се декларира \"България над всичко\", нужно е да погледнем и останалите призиви, например \"Съединението прави силата\", заяви Каракачанов в словото си пред конгреса. Допълни, че \"може би не е фатално ако на тези избори се явим поотделно\". И подчерта отново – \"може би\". Да видим дали ще надделее разума или дребните чувства за налагане, каза още лидерът на ВМРО. Подчерта, че партията му няма да участва в \"сепаративни действия\" с един от партньорите в коалицията срещу друг. ВМРО  вече издигна евродепутатът Ангел Джамбазки  за водач на евролистата на партията. Пред журналисти след официалното отгриване на форума лидерът на \"Атака\" Волен Сидеров коментира, че Джамбазки е наложил името си като евродепутат и е приемлива кандидатура за водач на обща листа на \"Обединени патриоти\". Пред делегатите на конгреса Сидеров заяви още, че ще работи за това трите партии да бъдат заедно, \"каквито и компромиси да се налага да правя\". \"Няма да предявя претенции защо не този или онзи, ще работя за това да бъдем заедно. Личният партиен компромис съм го правил\", допълни той. Сидеров също призова \"разумът да надделее в колегите ни\". За Каракачанов нямал съмнения, че ще е така. От което даде да се разбере, че призовава Симеонов към единство. Близки до Валери Симеонов обаче коментират, че той не желае още една коалиция със Сидеров. НФСБ вече издигна лидера си за водач на своята евролиста.", "date": "2019.03.23", "title": "Каракачанов и Сидеров декларираха единство за евроизборите, Симеонов не дойде да ги чуе"}
{"url": "https://www.dnevnik.bg/photos/2019/03/23/3408939_fotogaleriia_es_obicham_te_ot_london/", "text": "ЕС, обичам те\" - стотици хиляди хора дефилираха днес в Лондон с искане за нов референдум за Брекзит, бе да има никаква яснота дали премиерът Тереза Мей ще предложи отново на депутатите своята сделка за развод, предаде Франс прес. \"Искаме народен вот\", \"Да напуснем (ЕС) - няма да стане\", \"Да отменим член 50 (от Лисабонския договор, регламентиращ излизането на една държава от ЕС)\", се четеше по плакатите на демонстрантите.", "date": "2019.03.23", "title": "Фотогалерия: \"ЕС, обичам те\" от Лондон"}
{"url": "https://www.dnevnik.bg/politika/2019/03/23/3408947_vladimir_kisyov_ot_sds_otkazal_da_bude_kandidat_na/", "text": "Владимир Кисьов от СДС, чието име трябваше да бъде поставено на избираемо място в общата с ГЕРБ листа за евроизборите, е обявил, че няма да се кандидатира. Това съобщи лидерът Румен Христов, цитиран от БТА. Кисьов беше посочен поименно от премиера и лидер на ГЕРБ Бойко Борисов като желан участник в общата листа като бившият кмет на София припомни, че Кисьов като председател на общинския съвет единствен му е оказвал подкрепа във времената преди ГЕРБ да се оформи като политическа сила. \"С Владо Кисьов се познавам от времето, в което беше председател на СОС, а аз станах кмет без нито един съветник. (...) Разчитаме на твоята мъдрост, приятелю. Да не се забравя, че Владо Кисьов е първият преговарящ с ЕС\" - обърна се Борисов към Кисьов на общата среща преди дни, на която беше договорено съвместното участие на изборите. Днес в Плевен Националният съвет на СДС даде мандат на председателя на партията да доведе до край преговорите с ГЕРБ и да подпише политическо споразумение за съвместно явяване на предстоящите европейски избори на 26 май.  Решено е било и да се съкрати срокът за постъпване на номинации, гласуван на предишния съвет на 15 март. Номинации за кандидати на СДС за европейските избори ще се приемат в централата на партията до 11 ч. във вторник, 26 март/, за да може в четвъртък, при финалните преговори с ГЕРБ, да бъдат предложени окончателните имена. \"Аз мисля, че направихме една стъпка в правилна посока от гледна точка на това, че желанието на Съюза на демократичните сили, а и на ГЕРБ, е да обединим десния вот, който е около Европейската народна партия. За нас тя е изключително стабилизиращ фактор в Европейския съюз. Ние сме най-старата партия, член на ЕНП, и няма нищо по-логично с най-голямата партия, член на ЕНП, да бъдем заедно на евроизборите\", каза пред журналисти Румен Христов. Той уточни, че споразумението е само за европейските избори. Целта, която си поставят с ГЕРБ, е да постигнат осем депутатски места. По думите на Христов в листата ще има двама кандидати от СДС, като единият ще е на избираема позиция.", "date": "2019.03.23", "title": "Владимир Кисьов от СДС отказал да бъде кандидат на евроизборите"}
{"url": "https://www.dnevnik.bg/photos/2019/03/22/3406172_fotogaleriia_ukraincite_shte_glasuvat_za_mir/", "text": "Който и да ни обещае мир - да изгради наново домовете ни - ще гласуваме за него. От това имаме нужда.\"След 5 години конфликт и 13 хил. убити - четвърт от тях цивилни според мисията на ООН в страната - в край Зайцеве продължава да има войници. Камиони на правителството внасят хляб, въглища, дърва за огрев и други стоки с риск да бъдат нападнати от бунтовници.", "date": "2019.03.23", "title": "Фотогалерия: Украинците ще гласуват за мир"}
{"url": "https://www.dnevnik.bg/sviat/2019/03/23/3408946_stotici_putnici_se_evakuirat_ot_kruizen_korab_avariral/", "text": "Спасителни хеликоптери евакуират един по един стотици пътници и екипаж от борда на аварирал в буря край Норвегия круизен кораб. Viking Sky е претърпял авария на двигателите днес край западните брегове на страната и е изпратил призив за помощ, защото вълните го тласкат към сушата. След като започна евакуацията екипажът успя да рестартира единия от двата двигателя и в момента корабът е на котва на около 2 км от брега. Но два спасителни кораба бяха принудени да се върнат, защото вълнението не позволява да доближат безопасно круизния лайнер. Затова работят само хеликоптерите, които пренасят хората от палубата до село край град Мьолде. Привечер бяха пренесени едва стотина души и според говорителя на спасителните служби ще е нужно доста време, ако трябва всички да напуснат кораба. Вълните достигат 6-8 метра височина, а вятърът духа с 24 метра в секунда, сочат данни на норвежката метеослужба. Бурята ще продължи поне до полунощ местно време. Мястото е известно със суровото си време, а плитките води са осеяни с рифове, припомня \"Ройтерс\". Viking Sky е построен през 2017 г. и принадлежи на Viking Ocean Cruises, една от компаниите на норвежкия милиардер Торстен Хаген. Според интернет сайта на кораба капацитетът му е 930 пътници. В операцията участват 4 хеликоптера, мобилизирани са всички спасителни и помощни екипи в района, както и 60 доброволци от Червения кръст.", "date": "2019.03.23", "title": "Стотици пътници се евакуират от круизен кораб, аварирал в буря край Норвегия"}
{"url": "https://www.dnevnik.bg/bulgaria/2019/03/23/3408945_imotniiat_skandal_vze_purvi_ostavki_dnes/", "text": "Правосъдният министър  Цецка Цачева  и зам.-спортният министър  Валя Колева  са първите, за които има преки последствия от течащия от няколко дни скандал с придобити от хора във властта нови апартаменти, за които има данни, че са купени на цени под пазарните. Двете днес подадоха оставки и се разделят с постовете си в изпълнителната власт. Другите двама купувачи на имоти - Цветан Цветанов и Вежди Рашидов, осветени в разследването на \"Свободна Европа\", Антикорупционния фонд и \"Биволъ\", са представители на законодателната власт. Цветанов е извън страната, като Борисов предупреди, че ще изчака да разговаря с него още веднъж лично преди да реши как да постъпи. Политическата съдба на скулптора Рашидов, който е председател на парламентарната комисия по култура, засега остава на втори план. Оставката на Цачева дойде  след разговор с премиера Бойко Борисов тази сутрин , на която тя му изложила намерението си да напусне правосъдното министерство, а той се съгласил. Цачева обяви, че това е лично нейно решение, то не е взето под натиск на министър-председателят, а съвестта й е чиста. Оставка подавала, за да не тежи на партията точно преди европейските избори, а и за да няма съмнения, че може да влияе на разследването на сделките. Цачева ще е в отпуск докато текат проверките срещу придобитите от нея имоти и докато свърши процедурата по освобождаването й като министър. Вчера правосъдният министър  сама сезира председателя на антикорупционния орган  КПКОНПИ, както и главния прокурор на България с желание да бъдат извършени проверки за придобития от нея имот. Ден преди това излезе и с  обяснение на информациите  за купения от нея апартамент, като заяви, че изнасяните данни са спекулативни. Фирмата, от която Цачева е купила апартамента си - \"Артекс\", е продала апартаменти на цени под пазарните и на зам.-председателя и шеф на парламентарната група на ГЕРБ  Цветан Цветанов , на неговата кумица Ваня Колева  и на Вежди Рашидов . Сделките са сключени през лятото на 2018 г. Ваня Колева също подаде оставка като зам.-министър на спорта. В съобщението за освобождаването й се казва, че това е станало по настояване на премиера. Преди това Колева обясняваше, че всичко в сделката е изрядно и няма причина да се оттегля. Вчера от Брюксел, Бойко Борисов  заяви, че като се върне в България , ще събере колегите и \"ще преценим, ако има такова нещо, ще си понесат последствията\". За другия високопоставен член на ГЕРБ, за когото първо излезе информация че се е сдобил с  апартамент - Цветан Цветанов , обаче такъв разговор тепърва предстои. Цветанов е до сряда в САЩ на служебно посещение. Бъдещата политическа кариера на Вежди Рашидов не е коментирана. Самият той, цитиран от Би Ти Ви, е обявил, че е купил \"нормално\" и не смята \"900 евро на квадратен метър за непазарна цена\". Сделката на Рашидов е чрез семейната фирма. Юристите на компанията - строител подготвят искове за вреди Днес през деня от компанията строител и продавач на апартаментите - \"Артекс\", пък излязоха с остро изявление по случващото се конкретно със сделката с Цветанов. В публикувана на фейсбук страницата на фирмата позиция на юристи, правна кантора \"Пенков, Марков и партньори\" се казва, че фирмата \"ще подготви и предприеме съдебни действия (в това число искове за вреди) срещу всички лица и организации, които с клеветнически и набеждаващи твърдения уронват безупречната търговска репутация на дружеството\". В становището се потвърждава  обяснението на Цветанов по казуса . И фирмата отбелязва, че председателят на групата на ГЕРБ е дал други два апартамента в същия квартал и е доплатил при сделката. Освен това се подчертава, че апартаментите на Цветанов били добре обзаведени, а новият - новопостроен. \"Некоректно се явява твърдението, че г-н Цветанов е придобил луксозния апартамент по цена 342 852 лева. Това е данъчната оценка на апартамента, която е посочена в акта като част от задължителното съдържание на всеки нотариален акт. Всъщност г-н Цветанов е придобил апартамент в замяна на други два по-малки апартамента (завършени и добре обзаведени) и доплащане\", заявяват юристите на \"Артекс\". Допълват, че \"сделката е законна и стандартна, извършена в рамките на основния предмет на дейност на дружеството, реализирана в изискуемата от закона форма и при спазване на всички законови изисквания\". Засега премиерът Борисов не е коментирал конкретно казуса с Цветанов.  Партньорът на Борисов във властта  - лидерът на \"Атака\" Волен Сидеров, единствен засегна темата и заяви, че и по този въпрос очаква \"раздвижване\", познавайки стила на Борисов. Хронология на оставките в ГЕРБ - четете  тук.  Коя е фирмата \"Артекс\" - четете  тук. Какво каза Цецка Цачева - четете  тук . Първите коментари на политиците четете  тук. ", "date": "2019.03.23", "title": "Имотният скандал взе първи оставки днес"}
{"url": "https://www.dnevnik.bg/sviat/2019/03/23/3408954_italiia_stana_purvata_strana_ot_g-7_vkljuchila_se_v/", "text": "Италия стана днес първата голяма икономика и член на клуба на седемте индустриално най-развити страни, присъединила се към амбициозния китайски инфраструктурен план \"Един пояс, един път\". Обяснението на популисткото правителство в Рим е, че така ще бъде съживена италианската икономика, която за трети път през последните 10 години е в рецесия. Церемонията бе кулминацията от посещението на китайския президент Си Цзинпин. Но това разтревожи европейските партньори на Италия и раздразни САЩ, които са в търговска война с Китай. Опасенията са, че така Китай получава достъп до стратегически транспортни центрове по света и че може да се сдобият със секретни технологии. В управляващата коалиция в Рим отношението към това сближаване не е еднозначно, като вицепремиерът Матео Салвини предупреди за риск от \"колонизиране\" на италианските пазари от Китай. Лидерът на крайно дясната партия \"Лига\" не се срещна с високия китайски гост и отказа да участва в тържествената вечеря в негова чест. Вицепремиерът Луиджи ди Майо от лявото движение \"Пет Звезди\" заяви, че няма основание за притеснения и че правителството остава верен партньор в западните съюзи, но и че когато става дума за търговски отношения е длъжен да поставя страната си на първо място. Търговският дефицит на Италия в двустранните отношения през миналата година бе 17.6 млрд. евро. \"Това е много важен ден за нас, денят, в която спечели \"Произведено в Италия\", в който спечелиха италианските компании\", каза той на церемонията при подписването на принципното споразумение. Италиански фирми сключиха договори с партньори от китайската делегация на стойност 2.5 млрд. евро, а според Ди Майон тези договори имат потенциал да донесат 20 млрд . евро. След частно посещение в Палермо китайският президент ще посети в неделя Монако, а после ще разговаря в Ница с френският президент Еманюел Макрон и германския канцлер Ангела Меркел. Макрон предупреди преди няколко дни Рим, че отношенията с Китай не бива да се основават предимно на търговските интереси.", "date": "2019.03.23", "title": "Италия стана първата страна от Г-7, включила се в китайския проект \"Един пояс, един път\""}
{"url": "https://www.dnevnik.bg/sport/2019/03/23/3408963_snimka_na_denia_posreshtaneto_na_svetovniia/", "text": "Сребърният медалист от   се прибра в България след края на сезона в Световната купа. Състезателят от Троян, който преди 10 дни зае второ място на шампионата в Йостерсунд, беше посрещнат на летище София от много фенове.", "date": "2019.03.23", "title": "Снимка на деня: Посрещането на световния вицешампион Владимир Илиев"}
{"url": "https://www.dnevnik.bg/sport/2019/03/23/3408959_nacionalut_ivailo_chochev_e_sus_schupena_kapachka_na/", "text": "Халфът на националния отбор Ивайло Чочев ще отсъства дълго време от терените след тежката контузия, получена в европейската квалификация с  Черна гора (1:1) . Играчът на италианския \"Палермо\" напусна принудително терена на стадион \"Васил Левски\" в петък вечер след удар в коляното. Направеният преглед на Чочев показва, че той има счупване на капачката. Според първоначални прогнози Чочев се нуждае от около 40 дни докато фрактурата зарастне, а след това се започва с рехабилитация, Шансовете му да играе до края на сезона са малки. Това беше първи мач на Чочев за националния тим след продължително лечение на контузия в глезена. Тимът на Чочев \"Палермо\" се бори за завръщане в Серия А, като се намира на второ място в италианската втора дивизия. Халфът има договор с тима до лятото на 2020 г. Това беше трета травма в националния тим след отпадането на Кирил Десподов и Пламен Илиев. Българските национали гостуват на Косово в петък във втори мач от квалификациите. Какво показаха националите в мача с Черна гора  четете тук .", "date": "2019.03.23", "title": "Националът Ивайло Чочев е със счупена капачка на коляното"}
{"url": "https://www.dnevnik.bg/bulgaria/2019/03/23/3408974_totalitarizmut_vuzpitaval_shirokoskroeni_hora/", "text": "Децата от класическите гимназии ще поведат ослепелите от взиране в компютрите свои връстници. Такава рецепта за успешно развитие на образователната система даде Пловдивският митрополит Николай на конференция на хуманитарната пловдивска гимназия \"Св. св. Кирил и Методий\" в Пловдив. Речта му е  публикувана на сайта на Светия синод. Владиката дава за пример образователната система при тоталитаризма, когато грамотността на учениците е била, по негова оценка, на значително по-високо ниво, отколкото сега. \"На днешната държава са необходими компютърни специалисти, които да имат само необходимия набор технически умения, с които безропотно и механично да обслужват изграждането на новата електронна диктатура. И нищо повече\", е казал дядо Николай. \"В противовес на това, тоталитарната държава, види се, е имала нужда от широко скроени, висококултурни и високообразовани хора\", смята той. \"Старият режим, който аз самият неведнъж съм критикувал, особено за отношението му към Църквата, беше преценил, че в страната ни трябва да има няколко хуманитарни гимназии, които да дават на питомците си много по-широк кръгозор от знания, от обичайното\", е казал митрополитът, добавяйки, че тоталитарната държава е имала \"достатъчно здрав разум, за да съхрани донякъде, макар и в осакатена форма, онази традиция\" (бел. ред от Възраждането). Според дядо Николай рецептата за рязко вдигане на нивото на образованието е предметът \"Православно вероучение\" (а не \"История на религиите\"), което ще върне  духа в училище, стабилността и сигурността на образователната система. ", "date": "2019.03.23", "title": "Тоталитаризмът възпитавал широкоскроени хора, съвремието - компютърни слепци"}
