{"url": "https://www.dnevnik.bg/sport/2018/10/07/3323369_barselona_sdade_purvoto_miasto_v_la_liga_s_chetvurti/", "text": "Барселона\" стигна само до точка като гост на \"Валенсия\" и сдаде първото място в испанското първенство. Двубоят на \"Местая\" завърши 1:1, а шампионите записаха четвърти пореден мач без победа в Ла Лига. Лошата форма на каталунците и другия фаворит за титлата \"Реал\" (Мадрид) позволи на \"Севиля\" да излезе начело в класирането след осмия кръг. Андалусийци победиха \"Селта\" с 2:1 у дома и събраха 16 точки след четвъртия си пореден успех в първенството. \"Барселона\" е втори с 15 точки. Със същия актив, но с по-лоша голова разлика е \"Атлетико\" (Мадрид). Шампионът в Лига Европа измъкна трудна домакинска победа с 1:0 срещу \"Бетис\" по-рано днес и изпревари \"Реал\". Европейският клубен шампион заема четвърта позиция с 14 точки, колкото имат още \"Еспаньол\" и \"Алавес\". \"Валенсия\" откри резултата на \"Местая\" още във втората минута. Защитата на \"Барселона\" допусна груба грешка при центриране отляво след корнер, а топката стигна до далечната греда, където централният бранител Езекиел Гарай отбеляза на празна врата. След гола домакините заиграха уверено и създадоха няколко опасни ситуации пред вратата на \"Барселона\". Миши Батшуай и Жифро Кондогбия отправиха неточни удари. Постепенно шампионите започнаха да разиграват по-спокойно топката и притиснаха съперника в неговата половина. В 23-ата минута резултатът беше изравнен. Меси получи топката на около 30 метра от вратата, размени двойно подаване със Суарес и с отлично насочен удар с левия крак от границата на наказателното поле намери долния десен ъгъл. В следващите минути гостите продължиха да владеят топката около наказателното поле на съперника. Футболистите на \"Валенсия\" обаче се защитаваха много организирано и не позволяваха опасни изстрели към вратаря Нето. Ситуацията на терена не се промени през второто полувреме и \"Барселона\" почти не създаде добра ситуация за гол. При една от малкото по-остри атаки на гостите Коутиньо беше изведен зад защитата. Бразилецът обаче се забави и топката му беше отнета. В последните минути Меси проби отляво и опита удар с десния крак към близкия ъгъл, но не намери целта.", "date": "2018.10.07", "title": "\"Барселона\" сдаде първото място в Ла Лига с четвърти пореден мач без победа"}
{"url": "https://www.dnevnik.bg/biznes/2018/10/07/3323141_kitaiska_kompaniia_objalva_turga_za_novi_motrisi_na_bdj/", "text": "И китайският гигант в производството на влакове CRRC (China Railway Rolling Stock Corporation) обжалва условията на обществената поръчка на БДЖ за доставка на 42 мотриси с бюджет от 675 милиона лева, установи  \"Офнюз\"  в сайта на  Комисията за защита на конкуренцията.  Оттам се вижда, че компанията е внесла жалба № ВХР-2208 на 5 октомври и е поискала спиране на тръжната процедура. Тя обжалва разясненията на държавния жп превозвач по условията на обществената поръчка от 25 септември т. г. Преди това жалби срещу условията на поръчката  бяха внесли \"Сименс\" и \"Шкода\" . \"БДЖ - Пътнически превози\" обяви мегапоръчката си за нови мотрисни влакове през август. Тя е на стойност 675 млн. лв. и включва поддръжка на мотрисите за срок от 15 години. Компанията се нуждае от 85 нови влака, които да бъдат купени на два етапа. Първите 42 броя - до 2023 г., а втората порция от 43 - до 2028 г., което ще поднови 85% от наличния подвижен състав. Всичко за поръчката четете  тук.  .", "date": "2018.10.07", "title": "Китайска компания обжалва търга за нови мотриси на БДЖ"}
{"url": "https://www.dnevnik.bg/bulgaria/2018/10/07/3323144_televizionna_vodeshta_e_ubita_po_osobeno_jestok_nachin/", "text": "Млада жена е убита по особено жесток начин в Русе, съобщи \"Нова телевизия\". Тялото на 30-годишната жена е открито в събота в храсти близо до кея на река Дунав на труднодостъпно място. Разпознаването на жертвата е станало късно снощи. Младата жена е била водеща на предаване в една от местните телевизии. Убитата е Виктория Маринова - административен директор на телевизия ТВН, съобщава сайтът \"Русе медиа\". Официално МВР потвърди пред \"Фокус\" за убийството на 30-годишна жена в Русе, без да дава никакви подробности.  По първоначална информация на русенската медиа престъплението е извършено вчера през деня на кея в Русе. Сигналът е подаден около 14.20 часа. Убийството е придружено с изнасилване (което  министърът на вътрешните работи по-късно потвърди ) и побой, с който жертвата е обезобразена и задушена. Полицията работи по няколко версии , но няма данни убийството да е свързано с работата на телевизионната водеща, информира \"Нова телевизия\". \"Терминал 3\" припомня, че последното предаване на Маринова от 30 септември е включвало интервю с журналистите Димитър Стоянов от \"Бивол\" и Атила Биро (Attila Biro) от RISE Project Romania, арестувани докато водят разследване за   корупция  при разпределението на средства за европроекти от \"Джи Пи груп\". От \"Бивол\" съобщиха във \"Фейсбук\", че са имали уговорка да правят разследващо предаване в телевизията и възнамеряват да я изпълнят. В сайта на самата телевизия, която се описва като \"водещият новинарски и информационен телевизионен канал в Североизточна България\", няма информация за убийството на Маринова.  Собственик на телевизия ТВН е акционерното дружество \"Май Фай\" с капитал 50 хил. лв., в чийто съвет на директорите влиза Маринова. Освен нея в борда са Свилен Максимов и Анна Колева, като Максимов е и представител на дружеството. Според лиценза на телевизията, даден от СЕМ през 2013 г., собственици са Дамян Николов Найденов и Андрей Желязков Желязков, но в Търговския регистър данните им като членове на борда са заличени. Според източници на \"Дневник\" в журналистическите среди в Русе Маринова е била съпруга на Максимов, а е започнала работата в телевизията през март, след развода им. Преди това е работила в друга компания на Максимов - \"Нетуъркс\", фирма - доставчик на кабелна телевизия и интернет. Не е споделяла да е заплашвана. Водела е предаването \"Детектор\".", "date": "2018.10.07", "title": "Телевизионна водеща е убита по особено жесток начин в Русе (допълнена в 14.11)"}
{"url": "https://www.dnevnik.bg/sviat/2018/10/07/3323154_bret_kavano_e_odobren_za_vurhoven_sudiia_v_sasht/", "text": "Номинираният от Доналд Тръмп за върховен съдия в САЩ - Брет Кавано, официално бе одобрен от Сената. Това стана с рекордно ниска подкрепа от страна на сенаторите – едва 50 от тях гласуваха за него срещу 48 против, пише  в. \"Капитал\" .  Номинацията на Кавано се превърна в огромна разделителна линия на национално ниво, неприсъщо за номинация на съдии. Опозиционната Демократическа партия първоначално атакува съдията, защото е номиниран от Доналд Тръмп.  Срещу Кавано излезе обвинение от психолога д-р Кристин Форд в сексуално насилие през 1982 г., когато той е бил в гимназията. След това още две жени излязоха с по-тежки обвинения. Форд и Кавано бяха изслушани и разпитани в сенатска комисия. Форд не успя да докаже обвиненията си и свидетелите й не я подкрепиха, но заради огромната разделителна линия в страната и липсата на увереност в сенаторите се наложи едноседмична проверка на случая от ФБР. Случаят предизвика и редица протести, като последният - по време на гласуването в Сената, завърши с ареста на над 160 души.", "date": "2018.10.07", "title": "Брет Кавано е одобрен за върховен съдия в САЩ"}
{"url": "https://www.dnevnik.bg/sport/2018/10/07/3323156_nurmagomedov_putin_me_pozdravi_i_mi_kaza_che_se_gordee/", "text": "Шампионът в лека категория на UFC Хабиб Нурмагомедов заяви, че е получил поздравления от президента на Русия Владимир Путин след  победата си срещу Конър Макгрегър . 30-годишният боец от Дагестан записа 11-ата си победа от 11 мача в UFC и общо 27-а в 27-ия си двубой в смесените бойни спортове (ММА). Категоричната му победа срещу голямата звезда на ММА обаче беше помрачена от грозни сцени след края на двубоя. Нурмагомедов прескочи огражденията на октагона и атакува хора от щаба на съперника, което доведе до сериозно меле в публиката. В същото време човек от лагера на руснака нахлу в октагона и нападна с юмруци в гръб Макгрегър, който все още опитваше да се свести от мача. Впоследствие двамата бойци бяха изведени с полицейски ескорт от залата, а церемонията по връчването на пояса и традиционните речи не се състояха. След срещата трима души от щаба на Нурмагомедов са били арестувани. По-късно и тримата са освободени, след като Макгрегър не е пожелал да повдигне обвинения срещу тях.  На пресконференцията след двубоя Нурмагомедов се извини за действията си, но се оправда с провокациите от Макрегър и екипа му. Според руснака ирландецът и неговият щаб не са показали никакво уважение към него и към спорта. Той припомни и инцидента от април, когато Макгрегър и хората му нападнаха и потрошиха автобус, в който пътуваше Нурмагомедов. \"Първо, искам да се извиня на Спортната комисия на щата Невада и на Лас Вегас. Знам, че това не е най-добрата ми страна, но аз съм човешко същество. Не разбирам защо хората все още говорят за това как съм изскочил от клетката?\" \"Той говореше за религията ми, за страната ми, за баща ми. Дойде в Бруклин и потроши автобус, едва не уби двама души. Защо не говорят за това? Моят баща ме е учил винаги да уважавам другите. Аз показах уважение. Той и хората му само говореха\", каза Нурмагомедов.  По време на световното първенство по футбол в Русия Макгрегър беше гост на Путин, като се снима с него и изгледа един от мачовете в ложата на руския президент. Нурмагомедов също посети световното, но като редовен зрител. \"Той се снима с Путин, но Путин току-що ми се обади и ми каза, че се гордее с мен. Поздрави ме за победата\", каза още Нурмагомедов на пресконференцията след двубоя с Макгрегър.  \"Това е спорт, в който има уважение. Не можеш да говориш така за неща като религия, родина, семейство. Тези неща са много важни за мен. Благодаря ви, че ме изчакахте\", заяви руснакът, който се забави дълго за срещата с медиите. И добави: \"Знам, че баща ми ще ме смачка, като се прибера у дома. Невада, съжалява. Лас Вегас, съжалявам.\" Президентът нa UFC Дейна Уайт обяви, че хонорарът на Нурмагомедов е бил замразен, докато не приключи разследването на инцидента. Спортната комисия на щата Невада ще реши какво ще бъде наказанието на руснака. По думите на Уайт със сигурност ще бъде наложена много голяма глоба на Нурмагомедов. \"Може да се стигне дори до наказание за Хабиб. Неговите хора може да не получат повече виза. Определено ще има големи глоби. Работата е сериозна\", каза той. \"От ъгъла на Конър постоянно провокираха Хабиб, но това, което той направи, беше абсурдно. Той току-що беше спечелил страхотен мач, би се брилянтно, щеше да получи своя пояс и хората щяха да уважават факта, че той се би отлично и спечели. Вместо това той изскочи от октагона и започна това голямо меле. Не му дадох пояса, защото знаех какво ще стане. Хората щяха да започнат да хвърлят всичко под ръка към октагона. Просто трябваше да го изкараме оттам. Видяхте какво стана, когато се насочи към тунела и започнаха да го замерят. Сега ще има разследване на Спорната комисия, положението на Хабиб и неговите момчета не е никак добро\", допълни Уайт. Според него инцидентите са помрачили най-големия мач в историята на UFC. \"Това е спортно събитие. Случилото се е ужасно за UFC, ужасно за спорта, ужасно за двата щаба. Едва ли има човек, който ще погледне с добро око на това. Никой не е правил такова нещо преди. И никога повече не трябва да го прави\", завърши президентът на UFC. Той не спомена за потенциално отнемане на световната титла на Нурмагомедов. Това е възможно да се случи, ако състезателните права на руснака бъдат спрени за по-дълъг период и той не може да защитава пояса си.", "date": "2018.10.07", "title": "Нурмагомедов: Путин ме поздрави и каза, че се гордее с мен"}
{"url": "https://www.dnevnik.bg/bulgaria/2018/10/07/3322971_nai-komentiranoto_sasht_i_makedoniia_nacionalniiat/", "text": "В края на седмицата \"Дневник\" представя традиционната класация на най-коментираните статии. Справката е направена в 19.00 часа на 6 октомври. 1.  САЩ може да нанесат изпреварващ удар по руски ракети, заяви посланикът в НАТО  - 363 коментара 2.  В Македония над 90% гласуваха \"за\" договора с Гърция, но две трети не отидоха до урните  - 297 коментара 3.  Русия обяви, че тества електромагнитни оръжия и работи по свръхзвуков пътнически самолет  - 288 коментара 4.  САЩ: Отдадени сме на защитата на България от Русия  - 261 коментара 5.  Сенатът на САЩ обяви Голодомора в съветска Украйна за геноцид  - 244 коментара 6.  Активността в Македония остана много ниска малко преди края на референдума  - 241 коментара 7.  F-16, F-18, \"Грипен\" и \"Юрофайтър\" са предложенията за изтребители   - 236 коментара 8.  България прояви слабост и под натиск се отказа от \"Южен поток\", заяви Путин  - 212 коментара 9.  Борисов смята стадион \"Васил Левски\" за ненужен и иска допитване за преместването му  - 201 коментара 10.  Граждани поискаха от парламента да върне ученическите лагери и да са задължителни  - 199 коментара", "date": "2018.10.07", "title": "Най-коментираното: САЩ и Македония, националният стадион и ученическите лагери"}
{"url": "https://www.dnevnik.bg/photos/snimka_na_denia/2018/10/07/3323162_snimka_na_denia_kakvo_stava_s_plochkite_pred_sv/", "text": "Работници започнаха да махат днес плочките пред столичната църква \"Св. Седмочисленици\", които бяха поставени преди дни и предизвикаха възмущение и протест на столичани", "date": "2018.10.07", "title": "Снимка на деня: Какво става с плочките пред \"Св. Седмочисленици\""}
{"url": "https://www.dnevnik.bg/bulgaria/2018/10/07/3323190_kratki_novini_problem_sus_softuera_bavi_preminavaneto/", "text": "Областни служби на МВР получиха 341 нови автомобила Девет областни дирекции на МВР получиха 341 нови служебни автомобила. От тях 51 са марка VW Tiguan, а 290 са Great Wall Hover и са финансирани по проект на ЕС \"Подкрепа за справянето с миграционния натиск по българските външни граници\" със 160 млн. лв. Те ще бъдат разпределени в Благоевград, Бургас, Видин, Монтана, Перник, София-област, Хасково, Ямбол, Кюстендил и Дирекция \"Жандармерия\". Колите са оборудвани с комуникационен терминал ТЕТРА, система за автоматична идентификация на регистрационните номера на моторните превозни средства, таблетно устройство, светлинно-звукова система, конуси е разтегателни бариери. Проблем със софтуера бави преминаването на граничните пунктове Поради софтуерен проблем от 11.00 часа на граничните контролно-пропускателни пунктове е възможно да има забавяне при обработката на преминаващите лица и превозни средства, съобщи \"Гранична полиция\". Оттам информират, че следобед трафикът е интензивен за камионите, излизащи от България на пунктовете \"Калотина\", \"Кулата\", \"Капитан Андреево\", \"Лесово\", \"Дунав мост - Русе\" и \"Дунав мост - Видин\". Шефът на винпрома в Поморие увери, че не е произвеждан нелегален алкохол Изпълнителният директор на винзавода в Поморие Йордан Панайотов заяви, че ако контролните кранове от дестилационните колони на завода останат запечатани повече от 2 седмици загубите ще бъдат за милиони. Той каза пред БНР, че при проверките на агенция \"Митници\" няма намерен нелегално произведен или продаден алкохол. Шестнайсет от общо 24 контролни крана от дестилационни съоръжения са запечатани от митничарите. Съоръженията с запечатани кранове не произвеждат готова продукция, а дестилат, обясни изпълнителният директор.", "date": "2018.10.07", "title": "Кратки новини: Областни служби на МВР получиха 341 нови автомобила"}
{"url": "https://www.dnevnik.bg/bulgaria/2018/10/07/3323193_raboti_se_po_vsichki_versii_za_ubiistvoto_na/", "text": "Работи се по всички версии за  убийството на 30-годишната Виктория Маринова в Русе  - включително и такива, свързани с професионалната й реализация и с личния й живот. Това заяви на извънреден брифинг окръжният прокурор на Русе Георги Георгиев. Сигналът за откритото тяло на Маринова, която е административен ръководител на телевизия ТВН и водещa на предаване, е подаден в 14.18 часа вчера от гражданин. Заместник-директорът на полицията в Русе Илиян Енчев поясни, че трупът е намерен в обрасла с растителност зона. На няколко метра от него са открити и вещи на жертвата - ластик за коса, обувка, слушалки. Окръжният прокурор заяви, че са извършени огледи и претърсвания, включително на жилището й, иззет е автомобилът, който е ползвала, разпитват се свидетели. Колата не била в близост до мястото, където е открито тялото, но било установено, че е оставена там от Маринова. Назначени са различни по вид експертизи, включително и технически - на мобилни устройства. Установен е маршрутът на жертвата от сутринта вчера до времето, когато е получен сигналът. При откриването на тялото са липсвали мобилният телефон, ключовете за автомобила, очилата ѝ, лични документи, както и част от дрехите. Затова е отнело време да се установи самоличността на жертвата. Полагат се всички усилия, за да се установи къде се намират тези вещи и така да се стигне до извършителя, обясниха разследващите. Окръжният прокурор на Русе добави, че Националният институт по криминалистика и криминология вече изследва веществените доказателства, открити на място, като в кратки срокове се очакват заключения от тях, за да има по-голяма конкретност и разследващите да са по-ефективни в работата си. В разследването участват и служители от криминалния отдел към ГД \"Национална полиция\". Смъртта била причинена от комбинирана травма на главата и задушаване като разследващите нямат данни извършителите да са повече от един. \"По случая се работи денонощно. Имаме експертен потенциал. Надявам се скоро да имаме повече информация за самоличността на извършителя\", каза Георгиев и се въздържа да навлезе в обсъждане на отделните версии, свързани както с липсата на вещите у жертвата, така и с работата и личния й живот. Началникът на отдел \"Противодействие на криминалната престъпност\" в Русе гл. инспектор Николай Кожухаров допусна вероятност версията, свързана с професионалната кариера на Маринова, да отпадне на по-късен етап от разследването. В сайта на телевизия ТВН, която се описва като \"водещият новинарски и информационен телевизионен канал в Североизточна България\", няма информация за убийството на Маринова, която е била член на съвета на директорите й. Собственик на телевизията е акционерното дружество \"Май Фай\" с капитал 50 хил. лв. Освен жертвата в борда са Свилен Максимов и Анна Колева, като Максимов е и представител на дружеството. Според лиценза на телевизията, даден от СЕМ през 2013 г., собственици са Дамян Николов Найденов и Андрей Желязков Желязков, но в Търговския регистър данните им като членове на борда са заличени. Според източници на \"Дневник\" в журналистическите среди в Русе Маринова е била съпруга на Максимов, а е започнала работата в телевизията през март след развода им. Не е споделяла да е заплашвана. Водела е предаването \"Детектор\". Последното му издание от 30 септември е включвало интервю с журналистите Димитър Стоянов от \"Бивол\" и Атила Биро (Attila Biro) от RISE Project Romania, арестувани докато водят разследване за  корупция  при разпределението на средства за европроекти от \"Джи Пи груп\". Чужди медии, между които \"Свободна Европа\", британските \"Гардиън\" и Би Би Си, \"Свободна Европа\", германските \"Ди Велт\", \"Билд\", \"Ди Пресе\",  съобщиха за убийството. ", "date": "2018.10.07", "title": "Прокуратурата обяви, че работи по всички версии за убийството на телевизионната водеща в Русе"}
{"url": "https://www.dnevnik.bg/gradska_sreda/2018/10/07/3323155_novite_plochki_pred_sv_sedmochislenici_se_prenarejdat/", "text": "Част от новите плочки върху пространството около църквата \"Св. Седмочисленици\" се махат, за да бъдат пренаредени. Ремонтът и видът на плочките предизвика  възмущение в социалните мрежи ,  протест на столичани  и  искания на оставки ., в т.ч. и на кмета Йорданка Фандъкова. За ремонта на новите плочки съобщи първо групата \"Спаси София\". От Столичната община обясниха пред \"Дневник\", че  ремонтът продължава да тече  и в момента плочките се пренареждат, за да бъдат отстранени неравности и дефекти. Ремонтът на пространството пред църквата \"Св. Седмочисленици\" е част от поръчката за ремонт на улиците \"Граф Игнатиев\", \"Солунска\", \"Шишман\" и \"6-и септември\", както и на площадите \"Славейков\" и \"Гарибалди\". Изпълнител е \"Джи Пи груп\". Ремонтът заедно с надзора и рекламата струва 24 млн. лева, като парите са по оперативна програма \"Региони в растеж\".  \"Във всички 11 подзони, на които е разделен ремонтът на ул. \"Граф Игнатиев\" в София, текат строителни дейности. В градината до църквата \"Св. Седмочисленици\" през уикенда продължават дейностите по поставяне на настилка, изграждане на осветление, поливна система, водопровод и канализация за обекти, изграждане на детска площадка и своевременно коригиране на участъци, които са върнати от възложителя\", съобщиха пред \"Дневник\" от Столичната община. След недоволството на столичани председателят на общинския съвет Елен Герджиков (ГЕРБ) обяви, че  санкциите заради ремонта на \"Граф Игнатиев\" могат да достигнат до 6 млн. лв .", "date": "2018.10.07", "title": "Новите плочки пред \"Св. Седмочисленици\" се пренареждат"}
{"url": "https://www.dnevnik.bg/sport/2018/10/07/3323199_arsenal_vze_deveta_poredna_pobeda_i_vkara_edin_ot/", "text": "Победната серия на \"Арсенал\" продължи с разгром като гост на новака \"Фулъм\" в първи неделен мач от осмия кръг на Висшата лига. \"Артилеристите\" спечелиха с 5:1 на стадион \"Крейвън котидж\", като вкараха един от най-красивите голове през годината и записаха девети пореден успех във всички турнири. Тимът на Унай Емери се изкачи на третото място във Висшата лига преди последните две срещи от осмия кръг - \"Саутхемптън\" срещу \"Челси\" от 16.15 ч. и \"Ливърпул\" срещу \"Манчестър сити\" от 18.30 ч. \"Арсенал\" записа шеста поредна победа в първенството, след като стартира сезона с две загуби. Лондонският тим събра 18 точки, като изпревари градския съперник \"Тотнъм\" заради по-добро голово съотношение - 18:10 срещу 15:7 за \"шпорите\". \"Сити\" и \"Ливърпул\" разделят първото място с по 19 точки, а \"Челси\" е пети със 17. \"Борнемут\" с 16 точки, \"Уулвурхемптън\" с 15, \"Манчестър юнайтед\" и \"Уотфорд\" с по 13 и \"Лестър\" с 12 точки допълват топ 10. \"Арсенал\" имаше много трудно първо полувреме на \"Крейвън котидж\", въпреки че успя да поведе в резултата в 29-ата минута. Алекс Иуоби получи топката на левия фланг, изчака включването на Начо Монреал и го изведе на скорост. Испанският защитник центрира пред вратарското поле за Лаказат, който овладя с гръб към вратата, завъртя се и с десния крак намери близкия ъгъл. \"Арсенал\" владееше по-продължително топката, но \"Фулъм\" изглеждаше по-опасният отбор преди почивката и дори отправи повече удари към и във вратата. Домакините пресираха дълбоко и предизвикаха няколко грешки на съперника. При една от тях се стигна до изравняване на резултата в 44-ата минута. Андре Шюрле беше изведен зад защитата от Лусиано Вието и технично прехвърли вратаря Бернд Лено. Равенството обаче не се запази дълго. Само четири минути след почивката при атака отляво Дани Уелбек продължи топката с глава към Лаказет, който с отличен изстрел извън наказателното поле я изпрати в близкия ъгъл. В 69-ата минута \"Арсенал\" си осигури спокойствие в мача след изключителна атака. Аарън Рамзи даде старт, след като успя да изпревари противникови играч на десния тъч и да продължи топката към Лаказет. Той подаде от въздуха към Ектор Бейерин, който със страхотен пас с пета намери Рамзи. Последва подаване с глава на уелсеца към Хенрик Мхитарян. Той без забавяне изведе Пиер-Емерик Обамеянг на левия фланг. Габонският национал центрира към вратарското поле, а включилият се на върха на атаката Рамзи я насочи с пета в далечния ъгъл с помощта на страничния стълб. Уелсецът се разписа само 39 секунди след влизането си в игра. Това е вторият най-бърз гол от резерва в историята на \"Арсенал\". Най-бързият е на Никлас Бендтнер от 2007 г., когато се разписа във вратата на \"Тотнъм\" само 35 секунди след появата си на терена. До края на мача гостите се забавляваха на терена и вкараха още две попадения чрез Обамеянг. В 79-ата минута габонският нападател, който се появи като резерва на мястото на Уелбек, покачи на 4:0. Той овладя топката след центриране отдясно на Бейерин, завъртя се и стреля точно в далечния ъгъл. В 90-ата минута Обамеянг оформи крайния резултат след асистенция на другата резерва - Рамзи, който замени Алекс Иуоби в средата на второто полувреме.", "date": "2018.10.07", "title": "\"Арсенал\" взе девета поредна победа и вкара един от головете на 2018 г."}
{"url": "https://www.dnevnik.bg/politika/2018/10/07/3323241_svetlozar_lazarov_podade_ostavka_kato_nacionalen/", "text": "Националният координатор на партия \"Атака\" Светлозар Лазаров е подал оставка в петък по обяд, съобщи БНР. Мотивите не са известни. Лазаров бе главен секретар на МВР в правителството на Пламен Орешарски. Той зае партийната длъжност в средата на 2017 г. и отговаряше за партийните структури, външнополитическата комуникация и връзката с граждански сдружения. След промените в правителството \"Борисов 3\" предстои избор на главен секретар на МВР. В събота - след пътен инцидент със съпругата му Деница Гаджева, лидерът на \"Атака\" Волен Сидеров каза, че ще настоява атакист да оглави професионалното ръководство на силовото ведомство. Преди време премиерът Бойко Борисов обяви, че  ще обсъди кандидатурата с президента Румен Радев .", "date": "2018.10.07", "title": "Светлозар Лазаров подаде оставка като национален координатор на \"Атака\""}
{"url": "https://www.dnevnik.bg/bulgaria/2018/10/07/3323242_70_deca_biaha_krusteni_vuv_varna_kato_protivodeistvie/", "text": "Нито едно от предварително обявените варненски \"лица\" на тазгодишната кампания \"Направи го за България\" не дойде за началото на днешното масово кръщене в катедралата \"Св. Успение Богородично\". Кметът на града Иван Портних, манекенът и фотомодел Ивайла Бакалова и бизнесменът и филантроп д-р Милен Врабевски бяха поканени за кръстници по време на първото издание на кампанията през миналата година. Днес обаче \"звездите\" на колективното кръщене бяха само седемдесетте бебета (по данни на Варненската и Велкопреславска митрополия), разделени в четири групи. Според родителите им те били избрани на случаен принцип сред всички желаещи да участват в кампанията. В комбинация с логото си – част от трикольорна ДНК верига, слоганът на кампанията \"Направи го за България\" е двусмислен. Точно толкова, колкото й призивът на основателя й - телевизионният продуцент Андрей Арнаудов, за \"противодействие на постепенното изчезване на българското ДНК\". Но за всичко това в речите на варненския владика Йоан днес не стана дума. Преди началото началото на водосвета той дълго и мълчаливо се взираше в молитвеника си. А после внезапно се обърна към родителите на все още некръстените бебета с предупреждение: \"Мирото е много специална субстанция каза, Йоан. За това хавлийката, която ще използвате по време на кръщенето, трябва да се запази, защото е нещо много ценно. Тя трябва да се вади по-късно във всеки важен момент от живота на човека.\" В същинската част на церемонията Йоан очерта три въображаеми кръста в светената вода и потопи в купела едно след друго десетината бебета. Втората част от речта на Варненския и Великопреславски митрополит беше по-абстрактна, но все така поучителна. \"Кръщенето и помазването на тези деца е една голяма отговорност и възможност те вече да бъдат членове на Светата църква, от една страна, а молитвите им, както и тези на техните родители и възприемници да бъдат чувани\", каза владиката. После обясни как трябва да бъде осмисляно това, които се е случило днес: \"Това не е един просто административен или чисто външен акт, каза той. Това са велики тайнства и те са един път в живота на човека, веднъж се изживяват. Желая здраве на тези деца и да възрастват в доброто възпитание на светата вяра, православната църква и добрите нрави, морал и устои на нашето общество.\" След това митрополит Йоан поведе с песнопение обиколката на купела със светена вода, в която се подредиха кръстниците с десетте бебета в ръце. \"Хм, е защо са само мъже, попита жена, докато наблюдаваше случващото се през дисплея на мобилния си телефон. Жени не могат ли да бъдат кръстници?\" \"Могат, могат, отговори убедено друга. На момченцата трябва да е мъж, на момиченцата - жена.\" През камерата на телефона обаче очевидно се виждаше друго и разговорът продължи пак с въпроси и отговори: \"Е, май не е така. Виж, че и мъже носят момиченца\", каза първата. \"Не, точно така е, отговори втората. Може да са се объркали\", отговори втората. След третата обиколка на купела, заснета с телефона, клипът явно стана прекалено дълъг и скучен. \"Е, колко още ще обикалят\", попита изнервено първата. \"Знам ли - отговори вече по-колебливо втората – сигурно, докато владиката не спре да пее...\" Въпросите се оказаха преждевременни, защото след третата обиколка, както се полага, песнопението изведнъж секна. В преддверието на катедралата \"Св. Успение Богородично\" втората група бебета вече чакаше ред, а кръщенетата \"за запазване на българското ДНК\" продължиха до късния следобед.", "date": "2018.10.07", "title": "70 деца бяха кръстени във Варна като \"противодействие на постепенното изчезване на българското ДНК\""}
{"url": "https://www.dnevnik.bg/sport/2018/10/07/3323243_gruzinec_iznenada_del_potro_i_specheli_titlata_v_pekin/", "text": "Грузинецът Николоз Басилашвили изненадващо спечели турнира от категория \"АТП 500\" в Пекин. 26-годишният тенисист от Тблиси победи големия фаворит Хуан Мартин дел Потро с 6:4, 6:4 и вдигна втория трофей в професионалната си кариера. Басилашвили, който заема 34-ото място в световната ранглиста, записа първа победа във втория си двубой със световния №4. Първата им среща отново беше на китайска земя - в първия кръг на мастърса в Шанхай, когато аржентинецът спечели с 6:2, 3:6, 6:4. Втората им среща също беше много оспорвана, като премина през цели 15 точки за пробив. Басилашвили показа по-стабилна и ефективна игра в ключовите моменти. Той спаси всичките седем възможности за пробив, които се откриха пред Дел Потро, и реализира две от своите осем - по една в двата сета. Басилашвили спечели втора титла в четвъртия си финал в турнирите от АТП. Първата отново беше от категория \"АТП 500\" - на червените кортове в Хамбург през юли. Двамата му загубени финала са в сериите \"АТП 250\" - в Мемфис през 2017 г. и в Кицбюел през 2016 г. По пътя към титлата в Пекин Басилашвили победи последователно Джак Сок, Фернандо Вердаско, Малек Джазири и Кайл Едмънд, преди да се наложи над Дел Потро във финала. Грузинецът си осигури изкачване до рекордната в кариерата му 23-а позиция в световната ранглиста. Басилашвили е деветият различен шампион в Пекин. Новак Джокович има шест титли между 2009 и 2015 г., а Рафаел Надал е с два трофея - през 2005 и 2017 г., а Анди Мъри, Томаш Бердих, Анди Родик, Фернандо Гонсалес, Маркос Багдатис и Марат Сафин спечелиха турнира по веднъж. Дел Потро oстава с 22 титли след 35-ия финал в кариерата си. Той загуби трети пореден финал, откакто през март спечели мастърса в Индиън Уелс, и общо четвърти от шестте, които е изиграл досега през 2018 г.", "date": "2018.10.07", "title": "Грузинец изненада Дел Потро и спечели титлата в Пекин"}
{"url": "https://www.dnevnik.bg/bulgaria/2018/10/07/3323247_ima_dostatuchno_dnk_material_ubiistvoto_v_ruse_shte/", "text": "Има достатъчно събран ДНК материал на местопрестъплението в Русе, където е  намерена убита водеща на местна телевизия . Това се разбра от думите на премиера Бойко Борисов на днешното национално съвещание на МВР. \"От начина, по който се работи, от многото събран ДНК материал – въпрос на време е да разкрият извършителя\", коментира Борисов. Той подчерта, че в разследването са включени най-опитните експерти и призова те да не бъдат притискани. Министърът на вътрешните работи Младен Маринов съобщи пред медиите, цитиран от \"Фокус\", че убитата 30-годишна жена е  била изнасилена преди това (информация, която първо беше съобщена от медии, след това не беше потвърдена на  брифинга на разследващите  с отговор да се изчакат експертизите - бел.ред.). По думите му при повторен оглед на мястото са фиксирани и иззети множество находки, включително и генетичен материал. \"Работи се по отношение на лица от криминалния контингент, проявени по тази линия. Наблизо има и психиатрично заведение, което също е обект на наша проверка – дали някое от лицата вътре се е отклонило. Работи се и по видеокамери и свидетели, за да се стигне до извършителя. Работи се и с най-близкото обкръжение на пострадалата, за да установим нейните контакти и проблеми, които е имала преди да се случи това брутално убийство\", каза министърът. По-рано днес  разследващите заявиха на пресконференция в Русе , че работят по всички възможни версии за убийството на 30-годишната Виктория Маринова като те са свързани както с липсата на вещи у жертвата, така и с работата й и личния й живот. Националният институт по криминалистика и криминология вече изследва веществените доказателства, открити на място, като в кратки срокове се очакват заключения от тях, за да има по-голяма конкретност и разследващите да са по-ефективни в работата си, съобщи окръжният прокурор Георги Георгиев.  Междувременно  на съвещанието на МВР  главният прокурор Сотир Цацаров подложи на критика функционирането на института. Според него е нужна промяна в цялостния модел на функциониране на института, за да се ускори темпото на разследванията. \"Според мен е нужна промяна в цялостния модел на Националния институт по криминалистика. Колкото и да звучи недобре, нужен ни е ненаучен институт. Нужна ни е централна криминалистична лаборатория с поделения по места. Не са ни нужни дисертации. Нужни са ни експертизи. Ако ние гледаме на Националния институт по криминалистика като на научно звено, няма да успеем и темпото на разследванията ще остане същия\", каза Цацаров, цитиран от \"Фокус\". Борисов отвърна, цитиран от БТА, че иска Институтът по криминалистика да стане  такъв, какъвто \"се гледа по филмите\" . Той добави, че \"колкото средства са необходими - 5-6 милиона\", са заделени с финансовия министър, за да може не само много по-качествено, но и много по-бързо да се правят изследванията в института. Трупът на Виктория Маринова е намерен в близост до крайбрежна алея след сигнал на гражданин, подаден около 14 ч. в събота. Тя не е била идентифицирана бързо, защото са липсвали документите й за самоличност, съобщиха разследващите на брифинг днес (какво още казаха - четете  тук ) . Освен административен директор в телевизия ТВН Маринова е била водещ на предаването \"Детектор\". В последното му издание от 30 септември е имело интервю с журналистите Димитър Стоянов от \"Бивол\" и Атила Биро (Attila Biro) от RISE Project Romania, арестувани докато водят разследване за  корупция  при разпределението на средства за европроекти от \"Джи Пи груп\".  Чужди медии, между които британските Би Би Си и \"Гардиън\", германските \"Ди Велт\", \"Билд\", \"Ди Пресе\", както и \"Свободна Европа\" публикуваха информация за убийството.", "date": "2018.10.07", "title": "Има достатъчно ДНК материал, убийството в Русе ще бъде разкрито, обяви Борисов"}
{"url": "https://www.dnevnik.bg/sviat/2018/10/07/3323049_proevropeiskite_partii_v_latviia_se_predstaviha/", "text": "Латвийската проруска партия \"Съгласие\", която редовно се очертава като най-голямата в страната, но никога не влиза в управлението, изглежда отново печели най-много гласове в парламентарните избори, които се проведоха в събота. Проевропейските партии обаче отчитат силно увеличаване на подкрепата, според екзитпол на Латвийската телевизия, цитиран от \"Ройтерс\". Провелите проучването, обаче, казват, че то се основава на по-малко от обичайното избиратели, отговорили на въпроса за кого са гласували. Арнис Кактинс от социологическата агенция SKDS, коментира за \"Ройтерс\", че от предишни екзит пол проучвания знаят, че реалните резултати на радикалните партии може да се окажат по-силни. Според екзит пола \"Съгласие\" получава 19.4 на сто от гласовете, а Съюз \"Зелени и фермери\" на премиера Марис Кучинскис - 9.7 на сто. За популистката KPV.LV са гласували 11.5 на сто от избирателите, участвали в изборите.  Либералната партия \"Развитие/За\" взима 13.4 на сто, а консервативното Национално обединение \"Всичко за Латвия!\" - 12.6 на сто. И двете партии защитават силни проевропейски позиции.  Управляващата в момента коалиция обединява партиите \"Единство\" (Е), партия Национално обединение \"Всичко за Латвия! - Отечество и свобода/ДННЛ\" (НО) и Съюз \"Зелени и фермери\" (СЗФ), които заедно получават 29.2 на сто от гласовете. Това означава, че ще трябва да привлекат поне още един коалиционен партньор, за да сформират правителство на мнозинството.  Латвия има около 1.9 милиона граждани, от които право на глас имат близо 1.5 милиона.  Артус Кайминс, лидерът на KPV LV, изпращаше досега объркани сигнали дали би си сътрудничил с проруската \"Съгласие\". Партията официално твърди, че иска Латвия да остане в ЕС и НАТО, но и да има по-тесни икономически отношения с Русия. ", "date": "2018.10.07", "title": "Проевропейските партии в Латвия се представиха по-силно от очакваното на изборите"}
{"url": "https://www.dnevnik.bg/skorost/2018/10/07/3322287_fotogaleriia_vijdaneto_na_reno_za_luksoznoto_putuvane/", "text": "На автомобилния салон в Париж \"Рено\" представи своя концептуален автономен автомобил \"Изи-Ултимо\"(EZ-ULTIMO), който предлага автономна, електрическа, свързана и споделена мобилност. След   и   това е третият концептуален автомобил от същата модулна платформа.", "date": "2018.10.07", "title": "Фотогалерия: Виждането на \"Рено\" за луксозното пътуване на бъдещето"}
{"url": "https://www.dnevnik.bg/sviat/2018/10/07/3321853_priziv_za_revoljuciia_na_himikalkite_i_flirt_s_rusiia/", "text": "Разочарованието от политическия елит бележи днешния ден в Босна и Херцеговина. Една от най-бедните страни в Европа, отново започва сложни избори без аналог в Европа, които обаче кървавият конфликт от 90-те г. е оставил като гаранция, че гражданите ѝ ще могат да живеят заедно. Освен това всички големи партии, които се очаква да пожънат успех, са същите, които са на власт сега и са силно етнонационалистически. Общо 3.352 млн. гласоподаватели ще избират между 53 партии, 36 коалиции и 34-ма независими. Кандидатите за тричленното президенство са общо 15 - шестима за мястото на бошняка, петима за хърватското и четирима за сръбското. Сред органите, за които се гласува, са националният парламент, законодателните органи на Федерация Босна и Херцеговина и Република Сръбска (двете основни единици на страната), парламентите в десетте кантона на страната (които също имат правителства и премиери) и в особения район Бръчко. Обвинения в \"изборна намеса\" (с която местни и западни наблюдатели свързват Москва, а  Република Сръбска, Русия  и Сърбия - Великобритания) не са единственият проблем на тези избори. Спор за изборна реформа, която според някои заплашваше да парализира страна,  остави без ясна законодателна рамка  гласуването за парламент във Федерацията. Истинският проблем е, че една от най-черните кампании в босненската история остави мнозина избиратели с усещането, че ще гласуват за \"още от същото\", на фона на тежки икономически проблеми и протести заради бездействието на институциите точно преди вота. Друго очакване е единият от трите президентски поста да отиде при политик, който за 20 години се превърна в една от най-спорните фигури на Балканите. Нападките, разменяни между двете страни, напомниха на някои наблюдатели за войните от бивша Югославия, които само в Босна отнеха живота на 100 хил. души. Малко преди гласуването \"Трансперънси интернешънъл\" съобщи, че кампанията е била пълна със случаи на злоупотреба с обществени средства и слово на омразата. Организацията обясни, че представители и на трите групи (сърби, хървати и бошняци) са опитали да \"купят\" гласове на държавни служители, отваряйки пътища и предлагайки безплатни прегледи, а и със заплахи към всеки, който не приеме даровете. При това са го направили със съвсем открити коментари, които дори не могат да бъдат опровергани, на митинги и в публичното пространство. \"Ройтерс\" отбелязва, че ходът на кампанията повдига въпроса дали страната би могла да поеме по пътя към ЕС и НАТО след вота. На практика властите в Сараево (и Баня Лука, която е другата \"съставна единица\" на Република Сръбска) показаха с действията си колебания по този въпрос още в най-ентусиазираните месеци за европейската перспектива за Западните Балкани - през февруари и март, по време на българското председателство на съвета на ЕС. Тогава заради спорове между съставните народи страната  бе на път да не предаде успешно въпросник,  даден от ЕС като част от условията за членство. Привидности Президентът на Република Сръбска Милорад Додик е показателен пример в оценката на \"Трансперънси интернешънъл\" за смесване на партията с институциите. \"Партийните функции напълно са се слели с публичните,\" Казва Ивана Корайлич от организацията, според която това не е имало толкова мръсна кампания от 90-те години насам. Самият Додик например, обяснява тя, успява само за 25 дни да положи основите на 6 обществени сгради, да открие шадраван, мост, фабрика, болнично крило и магистрала. На скорошен митинг в Гацко, в южната част на страната, той заплаши работещите жители \"да не смеят да гласуват\" за лидера на опозиционната Сръбска демократическа партия (СДС) Вукота Говедарица, защото ще бъдат \"изритани\". Глобата, която той получи от изборната комисия, бе 6000 евро. Макар журналисти, неправителстевни организации и академични изследователи непрекъснато да съобщават за проблемно поведение сред управляващите и от трите групи,  Додик е човекът, чиито действия от години провокират най-много тревога  на запад. Президентът на Република Сръбска, който е ключова фигура в политиката на Баня Лука от 2001 г. насам (премиер от 2001 до 2010 г., а след това заел сегашния пост), този път се цели към друга позиция - член на тройното президенство на Босна и Херцеговина. Институцията на държавния глава, като други функции в страната, е поделена между сърби, хървати и бошняци и по един представитела на всяка група се избира от гражданите (хората, които не се самоопределят с нито един от трите етноса, нямат право да се кандидатират). За 4 години те се редуват, като председателстват в тази институция за срок от 8 месеца и в рамките на мандата си го правят общо по два пъти. Додик е кандидат тази година и казва, че иска да защити интересите на Баня Лука в Сараево. Кои интереси, е въпрос, притесняващ някои наблюдатели, тъй като той неведнъж е заявявал, че би искал независимост на Република Сръбска, макар и само с мирни средства и в диалог с босненските власти. През 2016 г. той организира, въпреки предупрежденията на ЕС и САЩ (и без подкрепата дори на Русия),  референдум за отбелязване на \"национален празник\"  на Република Сръбска и това доведе до включването му в американски черен списък. Често изтъква връзките си с Путин и му бе гост на 30 септември - точно седмица преди вота (за втори път тази година и за осми - от март 2011 г.). в Сочи гледа обиколка от \"Формула 1\", а медии в Република Сръбска предадоха, че Путин му пожелал успех. Додик освен това отбеляза, че изборите са на рождения ден на руския държавен глава. С Москва се смята, че  са свързани и паравоенни групи  в Република Сръбска, притеснили централното правителство в Сараево. Все пак, говорейки пред международна публика, Додик смекчи тона. \"Не съм срещу това да има Босна и Херцеговина, а срещу тази, която подрива Дейтънското мирно споразумение,\" каза той в интервю за \"Ройтерс\". \"Срещу такава Босна и Херцеговина съм, която се управлява от чужденци, създали невъзможно творение... в което нямаме вътрешен диалог. Ще уважа Дейтънското споразумение и конституцията, не съм готов да действам срещу (тях),\" обяснява Додик, попитан дали би опитал отделяне на Босна и Херцеговина. Проблемът не е само в Додик  Този стремеж да успокои международната общност обаче може да е привиден или поне това смята Барбара Сърк в обзор на вота  за \"Ню Йорк таймс\" . Според нея истинският подарък за рожден ден, който Додик прави на Путин е, че \"прави каквото може, за да подрива крехките държавни институции, които задържат заедно етнически разедлената Босна и Херцеговина\". Не твърде различен е лидерът на Хърватския демократичен съюз в Босна и Херцеговина (HDZ BiH) Драган Чович - в момента хърватският член на колективното президенство, който също се бори за преизбиране. \"Босна виси на косъм, а Додик и Чович искат да го срежат,\" казва Реуф Байрович, който ръководи партият Граждански алианс на Босна. Според Димитър Бечев,  който изследва руското влияние на Балканите , Русия не иска от Додик и Чович да я въвлекат в конфликт, а единствено да поддържа известна нестабилност, която да притеснява ЕС на няколко фронта из Балканите, отбелязва \"Ню Йорк таймс\". Чович има зад гърба си и официален опит за злоупотреба с власт, който доведе през 2005 г. до остраняването му от президентския пост, който бе заел 3 г. по-рано (такава власт в изключителни случаи има Върховният представител за Босна и Херцеговина, по това време британецът Пади Ашдаун). Неговата партия е говорила за т. нар. \"Херцег Босна\" - предлаганата трета единица на страната, която би била под контрола на босненските хървати и която би раздробила допълнително трудно управляемата страна. Сегашният член на президенството от квотата на бошняците, Бакир Изетбегович, пък не може да се кандидатира за трети пореден мандат. Вместо него това ще направи друг кандидат на неговата Партия за демократично действие (SDA), Шефик Джаферович, който също се смята за привърженик на неговите националистически концепции за по-силно \"централизирана\" Босна. Изетбегович в последните месеци, в които според анализатори фактически се водеше предизборна кампания,  не пропускаше  да изтъкне близките си връзки с Турция, която е стратегически инвеститор в страната. \"Революция на химикалките\" Според  Алида Врачич  от изследователския център \"Популари\" страховете от въоръжен конфликт се разпалват от елита от десетилетия насам само за да бъде отклонено вниманието от искитнските проблеми - корупция, сринала се здравна система и банкрутирал пенсионен фонд. \"Ако страната винаги е на ръба на войната и се разпада, всичко, което трябва да обещаят за гласовете, е, че няма да отидат на война,\" обяснява тя. \"Не е нужно да говорят за недостиг на вода и електроенергия, проблемите с канализацията или замърсяването на въздуха.\" Икономиката, ключова за гражданите според проучване на \"Болкан инсайт\", също не бе на преден план в посланията - най-важни бяха политическите препирни. Все пак и в петък, в деня за заключителни митинги, и в събота, ден за размисъл, изборите бяха засенчени от друга тема - справедливостта. Не я наложиха обаче политиците, а гражданите. Убийствата на 21-годишния босненски сърбин Давид Драгичевич и на 22-годишния бошняк Дженан Мемич, протестират отдавна заедно с група поддръжници, тъй като смятат, че синовете им са били убити, а полицията си е затворила очите и е прикрила действията им. \"Справедливост за Давид\" и \"Справедливост за Дженан\", гласяха плакатите, с които хиляди излязоха на демонстрации и вчера, в Сараево и Баня Лука. В петък в Република Сръбска протестът \"за Давид\" събра близо 20 хил. души, а гневът на участниците се усили, след като полицията спря автобуси, превозващи демонстранти часове по-рано. Решението на двамата бащи, Давор Драгичевич и Муриз Мемич, бе протестите заради двата случая да се проведат едновременно в Сараево и Баня Лука. Мемич поиска от привържениците да \"направят революция с химикалки\", за да се стигне до справедливост. Той имаше предвид днешните избори и с действията си за миг прескочи разделенията по етнически линии, които обаче и днес ще се възпроизведат заради начина, по който работи страната.", "date": "2018.10.07", "title": "Босна избира парламенти и президенти на фона на \"революция на химикалките\" и флирт с Русия"}
{"url": "https://www.dnevnik.bg/evropa/2018/10/07/3320340_kak_ispanski_grad_planira_da_otslabne_sus_100_hil/", "text": "В едно отдалечено кътче в северозападна Испания малък град се изправя пред голямо предизвикателство: до 2020 г. неговите жители трябва да са свалили общо 100 хил. килограма, разказва \"Франс прес\". Това означава край на бекона и пържените калмари за хилядите жители на Нарон, които отново започват да спортуват като част от програмата за отслабване, започнала през януари. \"През 21 век хората забравят, че са направени, за да ходят\", казва Парлос Пиниеро, 63-годишният лекар, който стои зад програмата, подкрепена от градския съвет. Конрадо Вилела Виямар, 65-годишен бивш кранист, е един от пациентите на Пиниеро. \"В Испания, където хората казват, че може да се яде всичко от прасето – от края на опашката до върха на носа, първите храни, които премахнах от менюто си, бяха шкембе, сланина и колбаси\", казва той. В града с население 40 хил. души, разположен на атлантическото крайбрежие на област Галисия, 9 хил. са с наднормено тегло, а други 3 хил. страдат от затлъстяване, коментира Пиниеро. Позната с гастрономията и често големите порции, Галисия е испанският регион с най-много хора с наднормено тегло, според проучване на Испанската асоциация на кардиолозите. Повече от 4 хил. жители, или една десета от населението, са се включили в проекта. Програмата, разработена от местни лекари, предлага персонализирани диети и физическа активност за тези, които желаят да се включат. Участниците редовно посещават здравните центрове в града, за да се премерят. \"Разхождам се с приятели, включително с една жена, която е на 80 години, която се държи за ръката ми\", казва Мария Тереса Родригес, на 55 години. \"През март тежах 82 килограма, а сега съм 70\", допълва Родригес, която всеки ден ходи или прави гимнастика в продължение на час и половина, а в петъците е започнала да танцува, защото краката вече не я болят. В града 18 ресторанта вече предлагат по-здравословни менюта. \"Карам колело докато чета\" По-рано този месец Световната здравна организация предупреди, че затлъстяването и растящият дял на хората с наднормено тегло рискуват да обърнат тенденцията към повишаване на продължителността на живота в Европа. В Испания темата често се повдига. Интервю с 34-годишен пациент в Източна Испания, който тежи 385 килограма наскоро бе сред водещите заглавия на новините. Не е лесно да убедиш възрастни хора да променят начина си на живот, коментира Пиниеро. \"Някои казват: \"Последното нещо, от което се нуждая, е докторът да ми казва какво трябва да правя\". Пиниеро се надява да има по-голям успех сред децата. В училище \"Хорхе Хуан\" например децата се насърчават да живеят здравословно с пилотна програма в града. Учениците могат да спортуват в продължение на един час всеки ден. Има и възможност за каране на колело в рамките на упражнение, наречено \"Въртя педалите докато чета\". Живеещите наблизо се насърчават да ходят пеша или да карат колело до училище. Мотото \"Пристрастете се към плодовете\" е окачено по стените на училището, а плодове се предлагат всяка сутрин. \"Не говорим обаче директно за теглото\" на децата, защото това \"може да има стигматизиращ ефект\", отбелязва Пиниеро.", "date": "2018.10.07", "title": "Как испански град планира да \"отслабне\" със 100 хил. килограма до 2020 г."}
{"url": "https://www.dnevnik.bg/sport/2018/10/07/3323080_bulgarskite_voleibolistki_preturpiaha_tejka_zaguba_ot/", "text": "Женският национален отбор по волейбол започна със загуба участието си във втората фаза на световното първенство. Възпитаничките на Иван Петков претърпяха тежко поражение от световния шампион САЩ с 0:3 (16:25, 17:25, 11:25). Загубата е четвърта за българките, които влязоха във втората фаза с актив от две победи и три поражения. След шест мача съставът на Иван Петков е последен в група F, като има седем спечелени и 13 загубени гейма. Българските волейболистки допуснаха много грешки, а освен това основното оръжие блокадата не работеше. Грешките за българките бяха 21 срещу само седем за световните шампионки. В пореден мач най-резултатна за България беше Нася Димитрова с 11 точки. Диагоналът Мирослава Паскова добави девет. Крайните нападатели обаче не бяха на ниво, а основният реализатор на българките Гергана Димитрова остана със само осем точки. След първите два загубени гейма треньорът Петков даде шанс на тези, които играят по-малко и извади титулярите от игра. Следващият мач на България е в понеделник от 4.40 часа сутринта срещу седемкратния световен шампион Русия.", "date": "2018.10.07", "title": "Българските волейболистки претърпяха тежка загуба от САЩ"}
{"url": "https://www.dnevnik.bg/sport/2018/10/07/3323078_nurmagomedov_otkaza_makgregur_i_zashtiti_svetovnata_si/", "text": "Шампионът Хабиб Нурмагомедов сложи безапелационен край на надеждите на Конър Макгрегър да си върне световната титла в лека категория (до 70 кг) в най-популярния шампионат за смесен бойни спортове - UFC. Руснакът отново демонстрира изключителните си умения в борбата и принуди ирландеца да се предаде в четвъртия от максималните пет рунда след брутална задушаваща хватка. 30-годишният боец от Дагестан записа 11-ата си победа от 11 мача в UFC и общо 27-а в 27-ия си двубой в смесените бойни спортове. Това е и най-дългата действаща победна серия в ММА. Най-очакваният мач в историята на UFC обаче беше помрачен от грозни сцени, предизвикани от Нурмагомедов. След като съдията даде край на двубоя, руснакът прескочи огражденията на октагона и атакува хора от щаба на съперника, което доведе до сериозно меле в публиката. В същото време човек от лагера на Нурмагомедов нахлу в октагона и нападна с юмруци в гръб неподозиращия Макрегър, който все още опитваше да се свести от мача. Заради инцидентите се стигна до отмяната на традиционната церемония по връчването на шампионския пояс и съпътстващите речи. Нурмагомедов се завърна в октагона и настояваше да му бъде връчен поясът, но получи категоричен отказ от президента на UFC Дейна Уайт. Двамата бойци бяха изведени от залата с ескорт, докато дикторът на мача обявяваше името на победителя. Трима души от щаба на Нурмагомедов пък са били арестувани след това. Макрегър допусна четвърта загуба в 25-ия си мач в смесените бойни спортове и второ поражение в UFC. Предишното му беше срещу Нейт Диас през март 2016 г. През август същата година ирландецът взе реванш срещу американеца, а през ноември спечели световната титла в лека категория с успех срещу Еди Алварес. След това обаче Макгрегър реши да направи  историческия сблъсък с непобедения на професионалния боксов ринг Флойд Мейуедър  и трябваше да оваканти пояса си. Той беше заложен в двубой между Нурмагомедов и Ал Якинта на 7 април, в който руснакът спечели със съдийско решение. В своето завръщане в UFC Макгрегър не успя по никакъв начин да се противопостави на стила на Нурмагомедов. Ирландецът влезе добре в ранната размяна на удари от място, но както се очакваше, руснакът бързо свали своя съперник на земята. Почти през цялата среща борбата се водеше на пода. Макгрегър, който в началото на втория рунд получи и аркада, се бореше с всички сили да се измъкне от захватите на Нурмагомедов. Ирландецът оцеля във втория рунд, а в третия дори успя да се задържи малко повече време на крака и нанесе няколко добри удара с лявата ръка. Бившият шампион обаче изглеждаше твърде изморен и 3:03 минути след началото на четвъртия рунд се пречупи пред поредната атака на Нурмагомедов.", "date": "2018.10.07", "title": "Нурмагомедов отказа Макгрегър и защити световната си титла в UFC"}
{"url": "https://www.dnevnik.bg/sviat/2018/10/07/3322086_domashni_kucheta_izlizat_na_protest_sreshtu_brekzit/", "text": "Необичаен протест срещу Брекзит ще се проведе в неделя в Лондон пред сградата на британския парламент, предаде \"Франс прес\". В демонстрацията, наречена \"Бауреферендум\", ще участват кучета и техните собственици. Те ще протестират срещу излизането на Великобритания от ЕС и ще настояват за нов референдум по въпроса. Сред организаторите на инициативата е и британският журналист Даниъл Елкан, допълва ДПА. Той разчита, че на протеста ще дойдат между 4000 и 5000 кучета и техните стопани. Участниците в демонстрацията ще се отправят от парламента до Даунинг стрийт 10, резиденцията на британския премиер Тереза Мей. Там те ще връчат петиция, в която настояват за нов референдум за Брекзит. Организаторите на инициативата публикуваха и клип в \"Ютюб\", наречен \"Бауреферендумът идва\". В него се появяват различни кучета, които \"изразяват\" своето мнение за Брекзит. В демонстрацията ще участват само четириноги, които са обучени от собствениците си да се държат добре. Ще има и награди за най-добре държащите се кучета, предаде ДПА. На протеста няма да бъдат допускани представители от четири породи, попадащи в британския списък на опасните кучета. \"Знаем, че Брекзит ще е катастрофален за хората, но той може да се окаже също толкова вреден и за нашите домашни любимци\", казва Доминик Дайър, който също е сред организаторите на инициативата. Недостиг на ветеринари, повишаване на цените на храните и на грижите за животните, край на европейския паспорт за животни - това са само някои от проблемите, които могат да възникнат при Брекзит. Според най-мрачния сценарий Брекзит ще доведе до такава рецесия, че собствениците на животни ще бъдат принудени да ги изоставят на улицата или в претъпкани от животни приюти./ БТА", "date": "2018.10.07", "title": "Домашни кучета излизат на протест срещу Брекзит"}
{"url": "https://www.dnevnik.bg/bulgaria/2018/10/07/3323000_nai-chetenoto_v_dnevnik_remontut_na_ul_graf_ignatiev_i/", "text": "1.  Решение на Съда на ЕС: Отпускът за гледане на дете не се зачита за трудов стаж  - 64077 прочитания; 2.  Арх. Иво Пантелеев за ремонта на ул. \"Граф Игнатиев\" в София: Скъпи сънародници, не убивайте в зародиш нещо добро  - 48155 прочитания; 3.  Варна се готви да плати на Георги Гергов над 43 млн. лв. за \"Дупката\" в центъра на града (допълнена)  - 24782 прочитания; 4.  Карадайъ призова всички българи да инвестират като Доган   - 18994 прочитания; 5.  САЩ: Отдадени сме на защитата на България от Русия  - 18948 прочитания; 6.  При вида на новия \"Граф Игнатиев\" Петко и Пенчо Славейкови станаха от пейката и избягаха и още шеги за ремонтите в София  - 18143 прочитания; 7.  Брекзит вече струва 500 млн. паунда седмично на британската икономика  - 14701 прочитания; 8.  Борисов смята стадион \"Васил Левски\" за ненужен и иска допитване за преместването му  - 13767 прочитания; 9.  Защо рекорден брой цивилни от Русия пристигат в Сирия  - 13651 прочитания; 10.  Президентът на Интерпол изчезна след визита в Китай (обновена)   - 13401 прочитания.", "date": "2018.10.07", "title": "Най-четеното в \"Дневник\": Ремонтът на ул. \"Граф Игнатиев\" и \"Дупката\" във Варна"}
{"url": "https://www.dnevnik.bg/zelen/2018/10/07/3323070_obshtinski_suvetnici_shte_poiskat_refendum_v_sofiia_za/", "text": "Петнадесет общински съветници ще поискат провеждане на местен референдум за това дали Столичната община да вложи 157 млн. евро, от които 67 млн. евро от кредит, за да построи  инсталация за изгаряне на РДФ отпадък  в \"ТЕЦ-София\". Докладът за допитването е подписан от съветници от \"Политическа група 5\", БСП, ДСБ и \"Нормална държава\" и ще бъде внесен в общината в понеделник, каза пред \"Дневник\" Иван Велков (Зелените), който е сред вносителите. Мотивите в доклада са почти 10 страници, като основните са, че управляващите от ГЕРБ не са обсъждали проекта с граждани достатъчно, не са предложили други по-екологични варианти. По проект в инсталацията ще се изгаря отпадъкът, който е бил преработен в т.нар. \"завод за боклук\" край с. Яна. РДФ-горивото ще се използва за работата на \"ТЕЦ-София\" вместо газ, като от това дружеството  \"Топлофикация-София\" ще спестява между 12 и 15 млн. евро годишно . Инсталацията ше струва 157 млн. евро, от които 67 млн. евро ще са кредит от Европейската банка за възстановяване и развитие, който общината ще изплаща 19 години. Проектът  се обсъжда активно в общинския съвет от миналата година , а през май след 4-часов дебат, гласовете на съветниците от ГЕРБ и част от Реформаторския блок бяха достатъчни, за да дадат на общината разрешение да кандидатства за парите. Срещу намеренията на общината се обявиха  екологични организации , \"Демократична България\" нарече проекта \"софийско \"АЕЦ Белене\", от \"Политическа група 5\" поискаха отмяна на всички решения досега, като имаше и  протест на граждани в столицата . Това обаче не промени мнението на управляващите. Основните критики са, че при горенето ще се отделят фини прахови частици. Освен това в процеса се създава и силно токсична пепел, която ще трябва да бъде транспортирана до Германия, за да се унищожава. Аргументът на управляващите от ГЕРБ е, че проектът се одобрява от Европейската комисия, което е гаранция, че е екологичен. Според опозицията обаче технологията е остаряла, а избраното място показва безотговорност към жителите на града. Въпросите в допитването ще са три - дали да бъде построена инсталация с технология за изгаряне, дали тя да бъде в \"ТЕЦ-София\" и дали общината да вземе заема от 67 млн. евро, посо§и Иван Велков. За да е длъжен общинския съвет да разгледа предложението са необходими подписите на една пета от съветниците. В случая събраните 15 подписа с с три повече от необходимия брой по закон. Целта е предложението да мине през комисиите на общинския съвет, да бъде гласувано на заседание и допитването да се проведе през декември. Подписалите са Иван Велков, Симеон Славчев, Венцислав Мицов, Светослав Витков (четиримата от Политическа група 5\", Марта Георгиева, Иво Божков, Николай Толчев ( и тримата от ДСБ), групата на БСП, Анета Григорова, Войслав Тодоров (Български социалдемократи и Нормална държава). Досега в София не е провеждан местен референдум, като през  миналата година съветниците отхвърлиха предложението  на кмета на \"Младост\" Десислава Иванчева за допитване, с което се искаше спиране на строителството в квартала и преразглеждане на устройствените планове. В момента срещу този отказ се води съдебно дело. В страната обаче има проведени референдуми, с които е спрян проект  за инсинератор - в град Каспичан  и проект за  добив на злато край Трън.", "date": "2018.10.07", "title": "Общински съветници ще поискат референдум в София за проект за 157 млн. евро"}
{"url": "https://www.dnevnik.bg/video/2018/10/07/3321135_video_shaolinsko_kungfu_v_sofiia_v_praktikite_na_iranec/", "text": "Камран Гераминежад започва да тренира персийко кунгфу още когато е на 10 г. в родината си Иран, а през последните 40 г. преподава това бойно изкуство - както персийския стил \"То`a\", така и шаолин кунгфу. През 2009 г. Ками, както го наричат приятелите му, напуска страната си по политически причини и се установява в България. Тук среща хора със същите интереси. В залата му е много тихо, чува се само дишането на учениците и команди на китайски. Анна Каперска или, наричана от близките си Кунгфу Панда, тренира при Ками близо четири години. Казва че кунгфу й помага много във всекидневието - станала е по-спокойна, по-концентирана и се справя по-лесно с емоциите си. Избрала е кунгфу защото то обхваща целия смисъл на бойните изкуства и включва както бойни техники, така и техники за концентрация и медитация. Любимият й стил е шаолин - \"стилът на петте животни\". \"Трудно е да се опише, но усещането, което ти създава, е за плавност, а същевременно за стабилност. Цялото тяло изтръпва от силното дишане.\" - допълва Анна.", "date": "2018.10.07", "title": "Видео: Шаолинско кунгфу в София в практиките на иранец"}
{"url": "https://www.dnevnik.bg/sport/2018/10/07/3323086_hamiltun_specheli_v_iaponiia_i_dokosva_petata_si/", "text": "Люис Хамилтън спечели безапелационна победа в състезанието за Гран при на Япония и увеличи преднината си в световния шампионат.  Пилотът на \"Мерцедес\" беше над всички през целия уикенд . Той вече докосва петата си световна титла, след като неговият съперник Себастиан Фетел завърши едва на шесто място. Германецът, който имаше много слаба квалификация, продължи с грешките и в състезанието. \"Мецедес\" записа двойна победа за  втора поредна седмица , след като Валтери Ботас завърши втори. Общо за четвърти път \"Сребърните стрели\" го постигат през сезона ( Испания ,  Германия  и Русия). Трети на подиума се качи Макс Верстапен. За седми път през сезона холандецът е сред първите трима. Победата е четвърта поредна за Хамилтън, както и общо девета за сезона. За втора поредна година той стартира от полпозишън на \"Сузука\" и не изпусна лидерската позиция нито за момент. Победата е 71-а в кариерата на британеца и за пети в Япония (четири пъти на \"Сузука\" и веднъж на \"Фуджи\"). С повече успехи в Гран при на Япония е единствено Михаел Шумахер, който има шест. Хамилтън записа и юбилей с \"Мерцедес\", взимайки 50-а победа като пилот на германския отбор. Единственият пилот с повече победи за един отбор е Шумахер със 72 за \"Ферари\". С успеха си Хамилтън вече има аванс от 67 точки пред Себастиан Фетел. Световният шампион се възползва от грешките на германеца, който в състезанието се завъртя след инцидент с Макс Верстапен и потъна в класирането. \"Много съм щастлив, защото целият уикенд беше много добър за целия ни отбор. Чувствам се прекрасно всяка една секунда на тази писта и съжалявам, че вече не правят такива трасета\", каза Хамилтън след състезанието. Британецът обяви, че не мисли за спечелването на пета титла, а просто за триумф в следващото състезание. При оставащи четири старта до края на сезона – САЩ, Мексико, Бразилия и Абу Даби, Хамилтън има 331 точки срещу 264 за германския пилот на \"Ферари\". Титлата може да бъде спечелена още на трасето в Остин, ако Хамилтън вземе с осем точки повече от Фетел. На старта Хамилтън и Ботас се изстреляха и поведоха колоната. Световният шампион показа отлично темпо и започна да отваря аванс пред своя съотборник, а назад Фетел стартира много добре и след първите два завоя вече беше пред пилотите на \"Торо Росо\" Пиер Гасли и Брендан Хартли. Впоследствие той си проправи път и до петата позиция. Пред него съотборникът му Кими Райконен имаше инцидент с Верстапен. Холандецът допусна грешка, излизайки от трасето в последния шикан, а при връщането си обратно избута Райконен в зоната за сигурност. Това доведе до наказание от пет секунди за холандския пилот, а Фетел се възползва, изпреварвайки своя съотборник. Точно тогава обаче Кевин Магнусен спука гума, а заради отломките се наложи излизане на колата за сигурност. Състезанието беше рестартирано в осмата обиколка и Фетел веднага опита да вземе третата позиция на Верстапен. В завоя \"Спуун\" германецът атакува много агресивно, а холандският му съперник не отстъпи, което доведе до контакт между двамата и завъртане за пилота на \"Ферари\". Инцидентът доведе до потъване на Фетел до 19-а позиция. Той започна да си пробива път напред постепенно и влезе в топ 10. Германецът трябваше да влиза в бокса за нови гуми в 28-ата обиколка и се върна на трасето на 16-о място. Той обаче избра смесите \"софт\", което му позволи да е по-бърз от движещите се пред него. Само за шест обиколки четирикратният световен шампион се изкачи обратно в зоната на точките. Напред болидите на \"Мерцедес\" нямаха никакви проблеми да задават високо темпо. Хамилтън се оплака от износване на гумите в средата на дистанцията, точно преди да влезе в бокса. Световният шампион и съотборникът му Ботас поставиха гумите \"медиум\", които имат по-дълъг живот, като продължиха да водят. Трети беше Верстапен с по-меките гуми. Проблемите на \"Ферари\" бяха допълнени и от ниското темпо на Кими Райконен, който дори след влизането си в бокса беше по-бавен с две секунди на обиколка от Верстапен. Това помогна на Даниел Рикардо, който стартира 15-и, да го изпревари. Интригата в челните позиции се върна за кратко в последните обиколки, когато на пистата имаше виртуална кола за сигурност заради отпадане на Шарл Леклер. При изпреварване на изостанали автомобили разликата между Ботас и Верстапен падна до под секунда. Финландецът обаче много бързо вдигна темпото си и се откъсна отново пред холандеца. Така Хамилтън се отправи необезпокояван към финала, а съотборникът му и Верстапен завършиха на 12 и 14 секунди след него. Зад първите трима се наредиха Даниел Рикардо, Кими Райконен, Фетел, Серхио Перес, Ромен Грожан, Естебан Окон и Карлос Сайнц. Следващият старт е Гран при на САЩ в Остин на 21 октомври.", "date": "2018.10.07", "title": "Хамилтън спечели в Япония и докосва петата си световна титла"}
{"url": "https://www.dnevnik.bg/detski_dnevnik/2018/10/07/3322608_otkus_ot_umnojenie_bez_umorenie_na_zornica_hristova/", "text": "В книжарниците вече е второто издание на забавното помагало по математика за най-малките \"Умножение без уморение\"  на издателство \"Точица\". То съдържа трикове за по-лесно умножаване, които са римувани за по-лесно запомняне (както в \"Автобиография\" на Бранислав Нушич), плюс по две страници задачи за разгрявка, описва  авторът Зорница Христова . Художественото оформление е на Миглена Папазова.", "date": "2018.10.07", "title": "Откъс от \"Умножение без уморение\" на Зорница Христова"}
{"url": "https://www.dnevnik.bg/sviat/2018/10/07/3322566_koito_i_da_stane_prezident_na_braziliia_shte_ima/", "text": "Победителят в надпреварата за президентските избори този месец в Бразилия ще наследи строги фискални ограничения и носеща се по течението икономика, която спешно се нуждае от ремонт, но няма да разполага с управляваща коалиция в Конгреса, за да прокарва реформи. В неделя бразилците ще гласуват за президент, за 513-те места в долната камара на Конгреса и за две трети от местата в 81-членния Сенат. Следващият президент, който ще поеме властта на 1 януари, ще трябва енергично да се заеме с икономическия дневен ред в момент, когато икономиката се съживява от най-тежката си рецесия от десетилетия и се задава отдавна отлагана реформа на скъпата пенсионна система на Бразилия. \"Положението е критично. Икономиката е във все по-лошо състояние, от което всички са заинтересовани да се измъкне. Компаниите губят пари, а работниците губят работа\", каза Данило Генари, който ръководи фирмата за взаимодействие с държаните институции \"Дистрито\". Осъществяването на големи промени обаче ще изисква сключване на сделки в Конгреса и съюзи, каквито и двамата водещи кандидати може би трудно биха постигнали. Крайнодесният кандидат Жаир Болсонаро, който е фаворит преди гласуването в неделя, протестира срещу пазарлъците в бразилската политика, където президентите използват покровителстване и държавно финансиране, носещо изгода на поддръжниците на правителството, за да създават работещи съюзи в Конгреса. Но ако спечели, политикът от десницата няма да има друг избор освен да преговаря с Конгреса, за да управлява. Малката Социалнолиберална партия (СЛП) на Болсонаро има само един съюзник, който е още по-малък. Заедно те могат да се надяват да имат най-много 20 депутати в долната камара. От левия спектър кандидатът на Партията на трудещите се Фернандо Адад се нарежда втори в проучванията благодарение до голяма степен на популярността на намиращия се в затвора бивш президент и основател на партията Луиз Инасио Лула да Силва. Адад вероятно ще се изправи срещу Болсонаро на втори тур на 28 октомври, на който според проучванията всеки има шансове за победа. Адад, който засега може да разчита само на един коалиционен член - малката Комунистическа партия на Бразилия, може да се изправи пред доста трудна задача, която помогна на Партията на трудещите се да управлява Бразилия през 13 от последните 15 години. Тези съюзи се разпаднаха по време на импийчмънта на приемничката на Лула - Дилма Русеф, при най-големия корупционен скандал в бразилската история. Затова за Адад ще се окаже по-трудно, отколкото за Болсонаро, да събере допълнителна подкрепа, въпреки че Партията на трудещите се би трябвало да получи около 50 места в долната камара, казаха анализатори. \"Задачата на Адад ще е много по-трудна, защото вероятно няма да има нито пълната подкрепа на центристките партии, нито на (сегашната управляваща партия) Бразилското демократично движение (БДД)\", каза заслужилият професор по политология в Университета на Бразилия Давид Флайшер. Центристкият блок, носещ прозвището \"сентрао\" или \"голям център\", има значително влияние в Конгреса от години и демонстрира сила при прокарването на импийчмънта на Русеф през 2016 г. Центристките партии могат да спечелят 170 места в неделя и най-вероятно ще гласуват като политическата сила на Болсонаро. Ако БДД последва този пример, пламенният депутат, водещ кампания с програма в защита на реда и закона и за борба с корупцията, може да събере работещо мнозинство, смята Флайшер. Центристката Бразилска социалдемократическа партия (БСДП), която е традиционен съперник на Партията на трудещите се, може също да подкрепи някои от предложенията на Болсонаро. Гневът на Болсонаро срещу традиционните взаимни отстъпки в бразилската политика не изглежда да е нещо повече от предизборна реторика, каза Флайшер. Библия, куршуми и говеждо Добра отправна точка за евентуална коалиция на Болсонаро ще бъде влиятелното фермерско лоби, което тази седмица подкрепи неговата кандидатура. Парламентарният селскостопански фронт (ПСФ) държи над една трета от местата в долната камара и една четвърт в Сената. Фермерите от процъфтяващия соев пояс в Бразилия подкрепят Болсонаро, защото той планира да либерализира законите за огнестрелните оръжия и да насърчи земевладелците да се защитават от нарастващата престъпност в селските райони. По-голямата част от групата на евангелистките християни в Конгреса вече подкрепя Болсонаро заради твърдото му застъпване за семейните ценности и обещанията му да блокира узаконяването на абортите, гей браковете и наркотиците. \"Фермерите сляпо ще гласуват за него. Той може да събере членовете на селскостопанското, евангелисткото и оръжейното лоби, за да притиснат своите партийни лидери да съставят коалиция\", каза Генари. Едно от първите изпитания за отношенията в Конгреса може да бъде искането на бъдещия президент за повишаване на планирания бюджетен дефицит за 2019 г., за да се даде свобода на действие за отделяне на средства за проекти в подкрепа на икономиката. Одобряването на приватизацията на държавни компании, за да се запълни празнината в бюджета, както предлага икономическият екип на Болсонаро, също може да бъде сериозна проверка. Повечето политически лидери са съвсем наясно със сериозността на фискалната криза и някаква форма на пенсионна реформа би трябвало да получи необходимите гласове, за да бъде приета, каза вицепрезидентът на консултантската фирма \"Арко адвайс\" Кристиано Нороня. \"Аз съм умерен оптимист. Един кандидат може да предложи по-агресивен план, друг - по-мек, но и двамата виждат нуждата от реформа\", каза Нороня. /БТА", "date": "2018.10.07", "title": "Който и да стане президент на Бразилия, ще има спешна нужда от Конгреса"}
{"url": "https://www.dnevnik.bg/photos/2018/10/07/3323088_chitatelska_galeriia_mestni_izbori_v_praga_-_chast_2/", "text": "Борбата за всеки глас е люта. За това почти всяка партия в дните преди изборите а някои и в самият ден на изборите правят различни забавления за потенциалните си избиратели. Това тук е организирано ден преди изборите от АНО, партията на премиера Бабиш. Има забавления за малки и големи.", "date": "2018.10.07", "title": "Читателска галерия: Местни избори в Прага - част 2"}
{"url": "https://www.dnevnik.bg/photos/2018/10/07/3323096_fotogaleriia_otkrivaneto_na_mladejkite_olimpiiski_igri/", "text": "С атрактивна церемония тази нощ бяха открити ", "date": "2018.10.07", "title": "Фотогалерия: Откриването на младежките олимпийски игри в Буенос Айрес"}
{"url": "https://www.dnevnik.bg/politika/2018/10/07/3323113_dps_shte_tursi_podkrepata_na_izbirateli_i_partii_za/", "text": "ДПС не се стреми към промяна в сегашната формула на управление без избори, но ще търси подкрепата на избирателите и политически сили за своята програма за ускорено развитие на страната, с която да управлява след като получи доверието на избирателите. Това заяви в интервю за БНР депутатът от движението и председателят на парламентарната социална комисия Хасан Адемов. Той на няколко пъти повтори думата \"ценности\", която би трябвало да стои в основата на следващото управление и нарече \"внушение\" предположенията за възможно преформатиране на сегашното мнозинство. Вчера на семинар  ДПС   актуализира програмата си с \"оглед новите реалности\"  и по думите на Адемов до няколко седмици секторните политики ще бъдат обобщени в единен документ.  \"Ние се готвим, така че ако и когато избирателят гласува доверие на ДПС, да знаем какво правим във властта, а не да се лутаме да потушаваме кризи и да създаваме проблеми на българските граждани\", каза Адемов. Аритметичните мнозинства през годините, които не са стъпили на ценностна основа и нямат програма за ускорено развитие на страната, не водят до успешен край, подчерта Адемов като припомни, че на последните парламентарни избори програмите на ДПС и на ГЕРБ в голяма степен са се припокривали, но най-голямата политическа сила предпочела да включи национал-популисти във властта. \"След година и половина участие на национал-популисти във властта може да стигнем до извода, че е необходима коренна промяна в идеите за историческото развитие на страната\", каза Адемов. Той даде за пример решението на управляващите да увеличат максималния осигурителен доход на 3000 лв., което по същество е повишаване на плащанията за осигуровки за хора с по-високи доходи. Това става, въпреки че ГЕРБ е спечелила изборите с обещанието да не вдига данъците и осигуровките, които БСП загуби след като искаше да ги повиши, подчерта председателят на социалната комисия. \"Сега ГЕРБ се изкушават на базата на известна доза популизъм\", добави той. В отговор на въпрос Адемов каза, че документът на ДПС се различава от визията за България, подготвена от БСП и няма нищо общо с нея. коментира председателят на социалната комисия, който е и лекар по професия, запитан за мнение за предлаганата здравна реформа. Това не е реформа, а промяна на начина на финансиране, каза Адемов и добави, че министрите на финансите и на здравеопазването поотделно подкрепят различен от двата модела, предложени за обсъждане, а това подсказва, че по-скоро се симулира дейност, отколкото се търси съгласие. ДПС категорично в годините подкрепя демонополизация на Националната здравноосигурителна каса , каза Адемов като по думите му идеята за включване на застрахователите предизвиква напрежение, особено на фона на отнетия лиценз на застраховател по-рано тази година. Запитан дали ДПС ще подкрепи готвения от БСП вот на недоверие по темата здравеопазване, Адемов повтори партийната позиция, че ще се изчакат мотивите за вота и тогава парламентарната група ще реши какво да е поведението й. \"Усещането за самодостатъчност на колегите от БСП може да им изиграе лоша шега. Самостоятелните акции в здравеопазването винаги са водили до печален край\", добави той. Адемов се обяви против този подход на управляващите за увеличаване на доходите в година на два вида избори. Важно е не кой, как и на кого раздава и по колко, а кой как събира осигурителни вноски и данъци, каза председателят на социалната комисия. Той подчерта, че при увеличението на бюджетните заплати с 10%, както е обещано, трябва да има диференция според приноса, риска и стреса, но беше скептичен, че този модел ще се приложи, защото \"подходът на калпак\" е по-лесният. Адемов нарече \"страхлив и предпазлив ход\" решението за увеличение на тавана на всички пенсии на 1200 лв. от 1 юли вместо планираната от 1 януари отмяна на тавана за новите пенсии. Според него ощетени са хората, които са отложили пенсионирането си с идеята, че след 1 януари ще могат да получават пенсията си в пълния размер.", "date": "2018.10.07", "title": "ДПС ще търси подкрепата на избиратели и партии за ценности и ускорено развитие"}
{"url": "https://www.dnevnik.bg/sviat/2018/10/07/3322511_sled_36_g_na_vlast_prezidentut_na_kamerun_ochakva/", "text": "Днес камерунците ще избират президент измежду деветима кандидати, но мнозина очакват действащият държавен глава Пол Бия, който е на власт от почти 36 години, да спечели още на първия тур. Изтъквайки дългогодишния си опит първо като премиер, а след това и като президент, Бия твърди, че е единственият кандидат, който може да подобри икономическото положение на Камерун. По време на предизборната си кампания 85-годишният Бия, един от най-дълго управлявалите африкански лидери, обеща да \"гарантира един по-обединен, стабилен и процъфтяващ Камерун\". Бия обаче има доста съмнително минало. През последните три десетилетия Камерун два пъти бе посочван от \"Трансперънси интернешънъл\" за най-корумпираната държава на света, а наскоро правителството бе сериозно разкритикувано от \"Амнести интернешънъл\" за нарушения на човешките права при борбата срещу тероризма. Въпреки това Бия вероятно ще спечели още един седемгодишен мандат. Той е побеждавал на всички избори, откакто дойде на власт през 1982 г., макар че опозицията всеки път твърдеше, че има нередности. Бия има предимство и защото може да мобилизира по-големи ресурси по време на кампанията, каза пред ДПА в столицата на Камерун Яунде политологът професор Елвис Нголе Нголе. \"Другите кандидати имат амбиции и не се боят от риска, но ще им е необходимо нещо повече\", казва Нголе Нголе. Алтернативите Един от основните опоненти на Бия е Джошуа Осих, заместник-председател на най-голямата опозиционна партия - Социалдемократическия фронт. Четирийсет и девет годишният предприемач, работещ в авиационната индустрия, обеща да въведе федерална система, която предоставя повече правомощия на местните власти, надявайки се, че това ще помогне да се реши кризата с англофоните. Говорещите английски камерунци протестират през последните две години, защото, както твърдят, са маргинализирани от управляващите, които са предимно франкофони. Регионите, в които се говори английски, искат да се отделят от Камерун и да създадат своя собствена държава - Амбазония. Осих, който е представител на англоговорящото малцинство, обеща също така да увеличи минималната работна заплата и да се бори с безработицата сред младите хора. Друг популярен кандидат е Акере Танденг Муна, подкрепен от Народния фронт за развитие. Шейсет и пет годишният адвокат към настоящия момент е комисар по санкциите в Африканската банка за развитие и има богат опит като антикорупционен активист. Муна обещава добро управление, устойчив икономически растеж и стабилност. За първи път за президентския пост ще се борят и кандидати от младото поколение, но нито Серж Еспоар Матомба, нито Кабрал Либии или Франклин Ндифор Афануи (и тримата на 38 години) не се очаква да има шанс да събере достатъчно гласове. Повече от 6.6 млн. са регистрираните камерунци, които имат право на 7 октомври да упражнят гласа си между 08:00 и 18:00 ч. по Гринуич (от 11 до 21 ч. българско време) в почти 25 хил. избирателни секции. Съществуват обаче опасения, че десетки избирателни секции няма да функционират заради напрежението в англоезичния регион и заради активизирането на ислямистката терористична организация \"Боко харам\" в Северен Камерун. Министърът на териториалното устройство Пол Атанга Нджи обаче заяви, че правителството ще гарантира нормалното протичане на изборите. Един от най-богатите политици в Африка Пол Бия е роден (на 13 февруари 1933 г. - б.ред.) в бедно семейство в Мвомекаа, намираща се тогава във френската част на Камерун. Учи право и политически науки в Париж. През 1962 г. се връща в Камерун и заема обществена длъжност. Става близък съюзник на президента Амаду Ахиджо, който през 1965 г. го назначава за министър-председател. След неочакваната оставка на Ахиджо през 1982 г. Бия заема президентския пост. Преживява два опита за държавен преврат - през 1983 и 1984 г. Бия се гордее, че е превърнал Камерун в демократична страна с въвеждането през 1992 г. на многопартийна система. Оттогава обаче той прави всичко възможно, за да се задържи на власт, посочва ДПА. През 2008 г. той промени конституцията и ограничението за броя президентски мандати отпадна. Твърди се, че Бия е един от най-богатите политици в Африка, притежаващ два президентски самолета Боинг-747, две имения в Камерун и имоти във Франция и Швейцария. През 2009 г. Бия и втората му съпруга Шантал, на 47 г., привлякоха медийното внимание, след като наеха 43 стаи в луксозен хотел в Южна Франция, харчейки по 32 хил. долара на ден. В същото време Камерун е сочен от ООН за една от 40-те най-бедни страни на света. /БТА", "date": "2018.10.07", "title": "След 36 г. на власт президентът на Камерун очаква преизбирането си днес"}
{"url": "https://www.dnevnik.bg/biznes/istoria_v_snimka/2018/10/07/3322872_zashto_predpriemachestvoto_ne_e_igra_samo_za_muje/", "text": "Създаването на иновации не е игра само за мъже. Заради това измислихме специална награда за жени - да ги насърчим, да ги подкрепим, да им помогнем. Иначе е тъжно, че има такава награда, понеже някои жени имат по-добри предприемачески умения от мъжете\". Така председателят на Управителния съвет на Европейския институт за иновации и технологии (EIT) към Европейската комисия (EK) Дирк Ян ван дер Берг мотивира създаването на наградата от 20 хил. евро за жени-предприемачи, която на церемония в Будапеща бе присъдена на Изабел Хофмън - създател на бърз, преносим и достъпен датчик, който измерва прясна ли е рибата, какво е качеството ѝ като хранителен продукт и колко вода има в замразената риба. \"Дъщеря ми се чувстваше зле и на лекарите отне седмици, преди да разберат какво ѝ е. Оказа се, че има хранително натравяне с алфатоксична гъба. Тогава реших, че трябва да създам устройство, с което да се анализира качеството на храната, за да предпазя други деца\", разказва Изабел Хофмън. Помощ от приятел  Макар да има опит с програмирането на софтуер, Изабел Хофмън казва, че по-важни за успеха ѝ са волята да реализира идеята си и подкрепата от EIT за провеждане на изследванията на рибата, за да бъде програмиран датчикът. Контактите с медицински специалисти също помогнали. \"Трябва да сте много дисциплинирани, да имате добри контакти и винаги да виждате по-голямата картинка. За мен тя е желанието ми хората да не се разболяват от вътрешноболнични инфекции\", обяснява Нора Фелегихези - друг претендент за награда, която разработва система за \"напомняне\" на медицинските работници да си мият ръцете по-често и по-дълго време. Откритието вече работи в три болници в Германия. Става въпрос за система, която с помощта на сензори с \"таен цвят\" над мивките в болниците и на баджовете на лекарите и медицинските сестри сигнализира, че е време за ново миене на ръце. Има възможност за програмиране както на интервал за миене, така и на продължителност на действието. Упорство за успех  Упорство и постоянство са ключовите фактори за успеха на Лаура Сусек, която 20 години се опитва да открие по-ефективно и същевременно по-щадящо лечение на рака от традиционната химиотерапия. Днес е на крачка да тества откритието си върху пациенти. То е нов метод за унищожаване на ракови клетки, който е базиран на пептидите (б.а. - те се образуват, когато една група аминокиселина реагира на друга, и играят роля на преносители на информация, т.е. казват на всяка клетка какво да направи). \"Няма как да успеете без да мислите извън рамката. Нужно е да сте смели и да знаете, че все пак може да се провалите във всеки един момент\", казва Лаура Сусек. Според доброловците от EIT най-добрите съвети са жени предприемачи са да вярват в идеята си, да създадат добри контакти и да работят здраво. \"Упорството, кураж и любов към това, което прави. Те са задължителни за успеха на всеки млад учен и предприемач, независимо дали е мъж или жена\", казва Дора Палфи, която е на 24 години и развива стартираща компания за насърчаване на млади момичета да започнат да се занимават с програмиране. Първият ѝ продукт е устройство с LED матрица към мобилния телефон, върху която се програмира написан на дисплея текст.", "date": "2018.10.07", "title": "Защо предприемачеството не е игра само за мъже"}
{"url": "https://www.dnevnik.bg/kultura/2018/10/07/3318480_otkus_ot_vroden_porok_na_tomas_pinchun/", "text": "Българското издание на \"Вроден порок\" от Томас Пинчън, една от най-величавите фигури на американската постмодерна проза! \"Вроден порок\" ни връща в края на шейсетте, за да ни срещне с Док Спортело, лосанджелиски частен детектив от специална порода, който разследва заедно с най-близкия си неприятел, ченгето Бигфут, странното изчезване на милиардера Мики Улфман, за което му съобщава бившата му приятелка Шаста. Времето е по-скоро драматично: бунтове в квартал Уотс, войната във Виетнам, Чарлс Менсън – и залеза на хипарското движение, употребено и удавено в прилива на един хищнически либерализъм, който не може да бъде избегнат. Док Спортело е един от многото тревомани, които потеглят на психеделично пътешествие с ганджи, козове, картони, че дори херинги, на фона на нищо друго освен рок и в компанията на въздействащи на либидото им момичета. Отчасти черен роман, отразяващ в гротесков вид мечтата и разочарованието на хипитата, написан на уличен жаргон и изпълнен с понякога енигматични, но винаги забавни диалози, \"Вроден порок\" e поредната \"висока топка\" на вече известния у нас Томас Пинчън. Роден през 1937 г., Томас Пинчън е най-интригуващият американски писател постмодернист – енциклопедичен ум, чиито творби са предизвикателство за любознателния читател. Първата му книга, романът \"V.\", излиза през 1963 г. и оттогава Пинчън държи в плен вниманието и въображението на писатели, критици и журналисти както със сложните си, изтъкани от препратки към науката и изкуството, романи, така и с мистериозната си личност. Почти нищо не е известно за човека, написал монументалния роман \"Гравитационна дъга\" – знае се, че живее в Ню Йорк, говори се, че като студент е посещавал лекциите на Набоков в \"Корнел\", а из интернет се върти една снимка на странен, млад мъж, която може да е негова, а може и да не е. Името му неизменно присъства в залозите за Нобеловата награда за литература. По книгата е заснет филмът \"Вроден порок\" на режисьора Пол Андерсън, който има няколко награди, в т.ч. две номинации за \"Оскар\". превод Владимир Полеганов ТЯ ДОЙДЕ ПО АЛЕЯТА И ИЗКАЧИ ЗАДНИТЕ СТЪЛБИ както всеки път преди. Док не я бе виждал повече от година. Никой не беше. По онова време тя винаги носеше сандали, долната половина на бикини с щампа на цветя, избеляла тениска на \"Кънтри Джо & Дъ Фиш\". Тази вечер беше в дрехите на дълбоката суша, косата ѝ бе по-къса, отколкото в спомените му, и изглеждаше точно така, както се бе кълняла, че никога няма да изглежда. – Това ти ли си, Шаста? – Гледай го, мисли си, че халюцинира. – От новата опаковка ще да е. Стояха на уличната светлина, изливаща се през кухненския прозорец, чиито пердета бяха вечно дръпнати, и слушаха бумтенето на вълните от плажа долу. В някои нощи, когато духаше подходящият вятър, вълните се чуваха из целия град. – Имам нужда от помощта ти, Док. – Нали знаеш, че вече си имам офис? В смисъл нормална дневна работа? – Видях го в телефонния указател и почти отидох там. Но после си казах, за всички ще е най-добре, ако рандевуто е тайно. Окей, романтичната вечер отпада. Кофти. Но оставаше вариантът да изкара някакви пари. – Следят ли те? – Мотах се един час по улиците, за да изглежда като нещо нормално. – Искаш ли бира? Той отиде до хладилника, извади две кенчета от кутията, която държеше вътре, подаде едното на Шаста. – Има един – започна тя. Естествено, че ще има, но защо винаги така емоционално? Ако му даваха по петаче за всеки път, в който клиент започваше по този начин, отдавна щеше да е на Хаваите, червив от пари, яхнал вълните на Уаймеа или направо наел някого да ги язди вместо него – Господин с недвусмислени намерения – усмихна се той. – Добре, Док. Женен е. – Значи ситуацията е финансова. Тя отметна назад коса, каквато вече нямаше, а повдигнатите ѝ вежди казаха: е, и? Жестоко, поне що се отнася до Док. – И съпругата му тя знае ли за теб? Шаста кимна. – Но и тя се вижда с друг. Само дето не е обичайното двамата кроят някакво зловещо планче. – Как да изчезнат с богатството на съпруга, да, мисля, че съм чувал такива неща да се случват около Ел Ей. А ти какво точно искаш от мен? Той намери хартиената торба, в която бе донесъл вечерята си, и започна да се прави, че си води някакви бележки на нея, защото заедно с униформата на нормална мацка и грима, чиято идея беше да не му личи, че е грим, се появи и добрата стара ерекция, която Шаста рано или късно предизвикваше. Ще свърши ли някога това, зачуди се той. Разбира се, че ще. Така и стана. Преместиха се в стаята отпред, където Док се излегна на дивана, а Шаста остана права и заснова из пространството. – Ами работата е там, че искат да им помогна – каза тя. – Мислят си, че аз съм онази, която може да стигне до него, когато е най-уязвим, доколкото това е възможно в неговия случай. – По гол задник и заспал. – Знаех си, че ще ме разбереш. – И още се опитваш да разбереш дали това е редно, или не, така ли, Шаста? – По-лошо. – Тя го прониза с онзи поглед, който той помнеше така добре. Когато изобщо си спомняше нещо. – Колко лоялна трябва да съм му. – Надявам се, не питаш мен. Като изключим дължимото според дребния шрифт в договора, когато редовно се чукаш с – Мерси, и Скъпа Аби ми каза горе-долу същото. – Жестоко. Да оставим емоциите и да видим парите тогава. Колко от наема плаща? – Целият. За миг той зърна старата предизвикателна усмивка с присвити очи. – Доста е, така ли? – Като за Хенкок парк. Док изсвирука мелодията от припева на Can’t Buy Me Love и се направи, че не вижда изражението ѝ. – И разбира се, във всеки един момент го гледаш с очи, които казват \"на теб дължа всичко.\" – Шибаняк, ако знаех, че още си толкова обиден – Аз? Просто се опитвам да се държа професионално. Колко ти предложиха госпожата и гадженцето ѝ, за да се включиш? Шаста каза сумата. Док бе успявал да избяга със сто мили в час от ролсове с подобрени двигатели, пълни с разгневени дилъри на хероин, в мъглата по пасаденската магистрала и нейните недодялано проектирани извивки, бе обикалял задните улички покрай река Лос Анджелис въоръжен единствено с взето назаем гребенче за афроприческа в джоба, бе влизал и успешно излизал от Съдебната палата, скрил скромно състояние под формата на виетнамска трева, и в последно време почти се бе убедил, че тази безразсъдна ера е зад гърба му, но ето че сега онова чувство на дълбоко притеснение започваше да се обажда отново. – Значи – съвсем внимателно, – не става въпрос само за няколко голи полароида. Или да оставиш ганджа в жабката му, нищо подобно Преди тя можеше да изкара цели седмици, без нищо по-сложно от това да нацупи устни. Сега обаче пред очите му се разгърна някаква тежка комбинация от лицеви изражения, които той изобщо не знаеше как да разчете. Сигурно бяха резултат от урок, научен в училище за актьорско майсторство. – Не е това, което си мислиш, Док. – Не се притеснявай, мисленето ще дойде по-късно. Какво още има? – Не съм сигурна, но ми се струва, че искат да го вкарат в нещо като лудница. – В смисъл по законен път? Или с помощта на някаква цака? – Никой не ми казва нищо, Док, аз съм просто примамката. – Сега, като се замисли, май за първи път долавяше толкова много тъга в гласа ѝ. – Дочух, че се виждаш с някаква от центъра? Виждаш. Ами – О, Пени ли имаш предвид? Готина мацка от сушата в търсене на тръпката от тайна любов с хипар. В най-общи линии – Както и нещо като младши прокурор в екипа на Ивел Янгър? Док се позамисли. – Мислиш, че някой там ще може да попречи на това? – Не са много местата, откъдето да потърся помощ, Док. – Добре, ще говоря с Пени и ще видим. А твоята щастлива двойка – имат ли си имена, адреси? Когато тя му съобщи името на любовника си, той каза: – Това същият Мики Улфман ли е, онзи, който е нонстоп във вестниците? Голямата работа с бизнеса с недвижими имоти? – Обаче трябва да остане в пълна тайна, Док. – Ни чувам, ни виждам, част от длъжностната ми характеристика. Разполагаш ли с телефонни номера, които би споделила? Тя повдигна рамене, намръщи се, каза му един. – И се опитай никога да не го използваш. – Жестоко. А с теб как да се свържа? – Просто недей. Изнесох се от старото място и сега отсядам където мога, дори не питай. Той бе на ръба да каже: \"Тук има място\", каквото всъщност нямаше, но я бе видял как оглежда всичко, което не се бе променило, автентичната мишена за дартс от английски пъб, окачена на колелото от каруца, и висящата лампа като от някой бардак с лилавата психеделична крушка с вибрираща жичка, колекцията от миниатюрни автомобили хот-род, направени от кенчета бира \"Куурс\", топката за плажен волейбол с автограф от Уилт Чембърлейн, написан с флуоресцентен флумастер, кадифената картина и останалото с изражение на, да кажем, отвращение. Изпрати я надолу по хълма до мястото, където беше паркирала. Вечерите в работните дни тук не бяха много по-различни от вечерите през уикендите и тази част от града вече гъмжеше от търсачи на забавления, почитатели на алкохола и развикали се из малките улички сърфисти, тревомани в търсене на храна, пичове от сушата на лов за стюардеси, готови да изкарат някой долар, мацки от сушата с прекалено земни професии, надяващи се някой да ги помисли за стюардеси. Нагоре по хълма и изцяло невидим, трафикът на булеварда в посока от и към магистралата редеше мелодични фрази от изгорели газове и ги изпращаше с екот към морето, където, ако екипажите на бавните нефтени танкери ги чуеха, сигурно щяха да ги вземат за звуците на захваналата се с нощни дейности дива природа от някой екзотичен бряг.", "date": "2018.10.07", "title": "Откъс от \"Вроден порок\" на Томас Пинчън"}
{"url": "https://www.dnevnik.bg/sport/2018/10/07/3323122_ruski_kvalifikant_specheli_tenis_turnira_v_tokio/", "text": "Руският квалификант Данийл Медведев спечели тенис турнира от категория \"АТП 500\" в Токио. 22-годишният московчанин вдигна най-големия трофей в кариерата си след категорична победа срещу местния любимец Кей Нишикори с 6:2, 6:4. Медведев измина целия път от квалификациите до титлата. Руснакът, който заема 32-oто място в световната ранглиста, спечели седем поредни мача в японската столица, като загуби едва един сет за целия турнир. Той елиминира Хироки Мория и Егор Герасимов в пресявките, а в основната схема победи последователно Диего Шварцман, Мартин Клижан, Милош Раонич, Денис Шаповалов и поставения под №3 Нишикори. Единственият му загубен сет беше първият срещу Герасимов след тайбрек. Медведев спечели трета титла в кариерата си и първа от категория \"АТП 500\". Първите две бяха от \"АТП 250\" по-рано тази година - в Сидни през януари и в Уинстън-Салем през август. Най-добрият сезон в кариерата му беше допълнен от достигането до третия кръг на \"Уимбълдън\" и US Open. Преди това той никога не беше преминавал втори кръг в турнирите от Големия шлем. Двубоят между Медведев и Нишикори продължи само 63 минути. Руснакът имаше пълно превъзходство на сервис, като загуби едва пет от 43-те точки, които бяха разиграни в подаванията му. В същото време той стигна до пет шанса за пробив и реализира три от тях - два в първия и един във втория. \"Искам да благодаря на Кей, защото той е страхотен шампион, един от най-добрите в нашия спорт и това прави победата ми още по-важна за мен\", каза Медведев при награждаването. Нишикори преследваше трети трофей в Токио след 2012 и 2014 г. След загубата от Медведев японецът остава на трето място във вечната класация на турнира след Пийт Сампрас и Стефан Едберг, които имат съответно три и четири титли. Надпреварата в Токио е третият пореден турнир от календара на АТП, в който квалификант стига до титлата. Миналата седмица това направиха Бърнард Томич в Ченду и Йошито Нишиока в Шънджън. Медведев печели втората си титла като квалификант след тази в Сидни. Той е едва третият тенисист от 2004 г., който триумфира в два турнира, в които е започнал участието си от квалификациите. Другите двама са Никола Маю и Клижан.", "date": "2018.10.07", "title": "Руски квалификант спечели тенис турнира в Токио"}
{"url": "https://www.dnevnik.bg/razvlechenie/2018/10/07/3323125_kinomaniia_2018_shte_predstavi_filmi_za_papa_francisk/", "text": "Времето е наше\" е новият филм на режисьора Петър Попзлатев, който ще открие \"Киномания\" на 15 ноември в зала 1 на НДК. Филмът е фокусиран върху периода на промени около 1989 година. Това подсказва и заглавието, което е част от лозунга от началото на прехода \"45 години стигат! Времето е наше\". По думите на режисьора целта на филма е чрез показването на технологията на промяната от един обществен строй в друг да се зададат няколко въпроса от философски порядък. \"Времето е наше\" е вдъхновен от романа \"Разруха\" на Владимир Зарев и други литературни източници. Сюжетът събира няколко човешки съдби повлияни от промените, папките на Държавна сигурност и връзките между тях. Участват актьорите Рушен Видинлиев, Елена Телбис, Леонид Йовчев, Ирини Жамбонас, Ицхак Финци, Красимир Доков, Ивайло Христов, Светлана Янчева, Валентин Ганев. На първата пресконференция за предстоящото идния месец 32-ро издание на \"Киномания\" Петър Попзлатев припомни, че преди 30 години, когато площадите са пълни, по кината излиза друг негов филм \"Аз, графинята\", след като преди това е цензуриран. Първата му прожекция извън страната е на 12 ноември 1989 в Италия, точно след като пада тоталитарният режим в България. Попзлатев свърза двата си филма чрез въпроса за свободата: \"Времето е наше\" е огледален на \"Аз, графинята\" в една точка. И тази точка е човешката свобода. Трийсет години по-късно постигнали ли сме тази свобода? Успели ли сме ние, 60-годишните да направим своята изповед?\" Освен българската прожекция на откриването, \"Киномания 2018\" ще предложи на зрителите си селекция от нови филми под мотото \"Големите филми преди големите награди\". По този начин организаторите акцентират на традиционно добрия си нюх за избор на заглавия още преди големите им успехи по света. Така беше през изминалите години с филми като \"Ла Ла Ленд\", \"Формата на водата\", \"Три билборда извън града\" и др. Новата кинопанорама ще покаже например новия филм на носителя на \"Оскар\" за чуждоезичен филм Паоло Сорентино - \"Loro\" - на 25 ноември в зала 1. Филмът е посветен на скандалния живот на бившия италиански премиер и медиен магнат Силвио Берлускони. В главната роля е Тони Сервило от \"Великата красота\" на Сорентино. Ден преди това - на 24 ноември, в първа зала на НДК ще може да се види новият документален филм на Вим Вендерс \"Папа Франциск: Човек на думата си\". Режисьорът базира филма си на поредица интервюта с папа Фрациск по темите за имиграцията, екологията, семейството. Досега Вендерс има три номинации за \"Оскар\" за документалните си филми за хореографката Пина Бауш, фотографа Себастиао Салгадо и музикантите от \"Буена виста соушъл клъб\". Филмът за папата на Вендерс беше показан на фестивала в Кан тази година. Откриващият филм там беше \"Всички знаят\" на иранския режисьор Асгар Фархади с участието на Пенелопе Круз и Хавиер Бардем. Той ще може да се види на \"Киномания\" на 17 ноември в зала 1. А на 23 ноември, пак там прожекция ще има \"Рудолф Нуреев: Бялата врана\" - третият режисьорски филм на актьора Ралф Файнс. Филмът разказва историята на един от най-популярните балетисти на 20 век и бягството му от Съветския съюз. Зрителите на \"Киномания\" ще имат възможност да видят и селекция от филми на големия режисьор Ингмар Бергман по повод 100 години от рождението му. Някои от филмите ще бъдат показани за първи път в България, като ретроспективата ще тече преди официалната програма в периода 8-14 ноември в кино \"Люмиер Лидл\". За втора година НДК продава предварително билети за филмите и онлайн през сайта  kinomania.bg . Пълната програма предстои да бъде обявена в началото на ноември.", "date": "2018.10.07", "title": "\"Киномания 2018\" ще представи филми за папа Франциск, Берлускони и Нуреев"}
{"url": "https://www.dnevnik.bg/sport/2018/10/07/3323248_azar_povede_chelsi_kum_purvoto_miasto_vuv_visshata_liga/", "text": "Челси\" спечели очаквана и убедителна, но трудно постигната победа с 3:0 срещу \"Саутхемптън\" в предпоследния мач от осмия кръг на Висшата лига. Сините записаха шести успех в шампионата и излязоха начело в класирането преди двубоя между \"Ливърпул\" и \"Манчестър сити\". Тимът на Маурицио Сари събра 20 точки и поведе с една пред другите два отбора, които все още нямат загуба от началото на сезона. \"Арсенал\" и \"Тотнъм\" имат по 18 точки, а \"Борнемут\" допълва челната шестица с 16 точки. Еден Азар изигра поредния си впечатляващ мач, като отбеляза първия гол и асистира на резервата Алваро Мората за последния. Рос Баркли също се представи много силно и вкара първото си попадение с екипа на \"Челси\", а освен това добави една асистенция. \"Саутхемптън\" допусна трета поредна загуба във Висшата лига и четвърти пореден мач без победа. \"Светиците\" са 16-и в класирането с една победа и пет точки. Със същия актив, но с по-лоша голова разлика е \"Фулъм\", а трите отбора в зоната на изпадащите са \"Хъдърсфилд\" (3 т.), \"Нюкасъл\" (2 т.) и \"Кардиф\" (2 т.). \"Саутхемптън\" имаше възможности да постигне нещо повече срещу \"Челси\", но направи няколко големи пропуска пред вратата на Кепа Арисабалага - и при 0:0, и след като изостана в резултата. Най-скъпият вратар в историята на футбола също имаше важна роля за убедителната победа на сините, като не позволи на домакините да се върнат в мача с две страхотни спасявания в края на двубоя. В началото играчите на \"Саутхемптън\" бяха дълбоко притиснати в своята половина. В осмата минута \"Челси\" беше близо до гол. Уилиан стреля, топката рикошира в Уесли Хойт и прехвърли вратаря Алекс Макарти, но срещнат гредата. В средата на полувремето домакините успяха да изнесат играта малко по-напред. В 26-ата минута се стигна до огромен пропуск пред вратата на \"Челси\". Нейтън Редмънд се измъкна на скорост по левия фланг и центрира перфектно за Дани Ингс, който обаче не успя да уцели опразнената врата на три-четири метра от голлинията. В ответната атака се стигна до спорна ситуация, при която \"Челси\" претендираше за дузпа, след като Оливие Жиру падна в наказателното поле след шпагат на Хойт. Главният съдия Крей Поусън обаче не отсъди нарушение. В 30-ата минута гостите от Лондон поведоха. Пиер Хойберг загуби топката от Рос Баркли в близост до наказателното си поле. Халфът на \"Челси\" веднага изведе Азар зад защитата и белгиецът не бърка, останал очи в очи с Макарти. Той вкара седмия си гол от началото на сезона във Висшата лига, като има и пет асистенции. \"Саутхемптън\" имаше отлична възможност да изравни в 51-ата минута. Бившият играч на \"Челси\" Райън Бъртранд беше оставен непокрит в наказателното поле и получи отлично подаване от Хойберг, но стреля над вратата. Шест минути по-късно гостите до голяма степен решиха мача с втори гол. Уилиан центрира от свободен удар, Жиру се измъкна вдясно от вратата и със странична ножица сервира топката на крака на Баркли, който я изпрати в мрежата на два метра от опразнената врата. В 79-ата минута Арисабалага се отличи с изключително спасяване след далечен изстрел на Редмънд, като изби топката в гредата и тя излезе в корнер. Минута по-късно влезлият като резерва Мората направи поредния си голям пропуск през сезона, изведен сам срещу Макарти. Испанският нападател все пак се реваншира за пропуска си с гол в добавеното време. Той получи отлично извеждащо подаване от Азар и технично прехвърли Макарти, за да оформи крайния резултат.", "date": "2018.10.07", "title": "Азар поведе \"Челси\" към първото място във Висшата лига"}
{"url": "https://www.dnevnik.bg/sport/2018/10/07/3323264_sebastien_ojie_triumfira_v_rali_uels_i_sukrati/", "text": "Себастиен Ожие с \"Форд\" спечели рали \"Уелс\", 11-и кръг за сезона в Световния рали шампионат (WRC). Френският пилот прекъсна серията от три поредни успеха на От Танак, главно заради  отпадането на естонеца в съботния ден , докато водеше в надпреварата. Ожие триумфира за пети път в класическата надпревара във Великобритания. Той печелеше неизменно от 2013 г., но преди година най-добър беше съотборникът му Елфин Еванс. Французинът вече е и рекордьор по победи в Уелс, като изпревари Петер Солберг и Хану Микола. Победата е четвърта за Ожие през сезона след  \"Монте Карло\" ,  \"Мексико\"  и \"Корсика\". Ралито се разви много драматично с много промени в лидерството, но в крайна сметка Ожие победи с 10.6 секунди Яри-Мати Латвала. Трети на подиума се качи друг пилот на \"Тойота\" Есапека Лапи, който изостана на 35 секунди. Лидерът в световния шампионат Тиери Ньовил завърши пети, но запазва първата си позиция. Битката в неделяния ден започна с едва 4.4 секунди между Ожие и Латвала. Финландецът беше много бърз и преди последните два етапа успя да стопи аванса на четирикратния световен шампион до само 0.2 секунди. В крайна сметка с много здраво каране в 22-ия етап Ожие си върна аванса на 3.1 секунди и стана ясно, че Латвала трудно ще го победи. За капак началото на последния етап беше забавено заради инцидент в близост до трасето. Накрая дължината му беше скъсена, което беше в полза на французина. Ожие дори спечели етапа, а Латвала върна газта и изостана с повече от седем секунди от него. Много оспорван беше и пауър етапът, който нетрадиционно беше проведен в 20-ата отсечка. Танак, който отпадна в събота се върна за етапа по системата Рали2, за да вземе бонус точки. Латвала спечели пауър етапа, а Танак изостана само с 0.7 секунди от съотборника си. Финландецът взе пет точки, а Танак четири. С три беше Ожие, две Ньовил и една Лапи. След ралито ситуацията в битката за световната титла се завърза още повече. Танак намали шансовете си за триумф, взимайки едва четири точки, но разликата между Тиери Ньовил и Ожие е само седем точки – 189 срещу 182. Естонецът е със 168 и изостава с 12 от звездата на \"Хюндай\". Следващият старт е рали \"Каталуня\" между 25 и 28 октомври, който се провежда на смесена настилка – чакъл и асфалт. Освен испанското рали предстои само още една надпревара – Австралия между 15 и 18 ноември.", "date": "2018.10.07", "title": "Себастиен Ожие триумфира в рали \"Уелс\" и съкрати преднината на Ньовил"}
{"url": "https://www.dnevnik.bg/sport/2018/10/07/3323273_ludogorec_izleze_nachelo_v_purva_liga_s_razgrom_nad/", "text": "Шампионът \"Лудогорец\" излезе начело в Първа лига след убедителна победа с 4:1 срещу новака \"Ботев\" (Враца). Тимът от Разград вкара четирите си гола още през първото полувреме и постигна пети пореден успех в първенството. \"Лудогорец\" събра 26 точки и поведе с една пред \"Левски\", който в 19.15 часа посреща \"Славия\" в последния мач от 11-ия кръг. ЦСКА заема третата позиция с 25, а \"Берое\" с 20 и пловдивските \"Локомотив\" и \"Ботев\" с по 17 допълва челната шестица. Клаидиу Кешеру отбеляза хеттрик за победата на \"Лудогорец\" срещу \"Ботев\" (Враца), а Джоди Лукоки добави едно попадение. Двубоят се игра на стадион \"Огоста\" в Монтана, тъй като този във Враца не отговаря на изискванията за осветление. Лукоки откри резултата в 10-ата минута. Той беше изведен зад защита от Вандерсон и опита да прати топката между краката на вратаря Красимир Костов. Котов успя да спаси, но топката отново попадна в Лукоки, който от малък ъгъл я насочи в опразнената врата. Десет минути по-късно шампионите отново наказаха разпокъсаната защита на \"Ботев\". Лукоки напредна по десния фланг и центрира към далечната греда за Марселиньо. Бразилецът овладя топката на аутлинията и я върна назад към Кешеру, който със силен удар увеличи аванса на \"Лудогорец\". Последваха няколко много големи пропуска пред вратата на домакините, преди гостите да стигнат до трети гол. В 39-ата минута това все пак се случи. Лукоки отново беше изведен на скорост по десния фланг и центрира по земя към Кешеру, който с левия крак от границата на вратарското поле не остави шансове на Костов. Само четири минути по-късно се стигна до четвърто попадение във вратата на \"Ботев\". Лукоки този път направи успешен пробив отляво и центрира към Кешеру. Румънецът беше оставен абсолютно сам около точката на дузпата и с левия крак насочи топката покрай Костов. В 53-ата минута \"Ботев\" върна едно попадение. Петър Атанасов центрира добре, Спас Георгиев се размина с топката, но тя попадна във Валери Домовчийски, който се разписа отблизо. \"Ботев\" допусна шестата си загуба за сезона и остава на 11-ото място с 11 точки. Зад врачани са \"Дунав\" с осем точки, \"Септември\" (София) с четири и \"Верея\" с три.", "date": "2018.10.07", "title": "\"Лудогорец\" излезе начело с разгром над \"Ботев\" (Враца)"}
{"url": "https://www.dnevnik.bg/photos/2018/10/07/3323192_fotogaleriia_choveshkite_kuli_na_taragona/", "text": "Традицията на изграждането на кули от човешки тела, наричани кастелс, датира от 18 век в каталунския град Тарагона. На фестивала в Каталуния и тази година отборите се конкурират в изграждането на най-високите и най-сложните кули.", "date": "2018.10.07", "title": "Фотогалерия: Човешките кули на Тарагона"}
{"url": "https://www.dnevnik.bg/bulgaria/2018/10/07/3323258_cacarov_razkritikuva_ikonomicheskata_policiia_che_ne/", "text": "Противодействието на корупцията, което се осъществява на ниво \"Икономическа полиция\" и съответните нейни структури е недостатъчно. Такова мнение изрази главният прокурор Сотир  по време на националното съвещание на МВР. За разлика от ДАНС и ГДБОП, които похвали за добрата работа и да взаимодействието със спецпрокуратурата, Цацаров посочи, че резултатът на \"Икономическа полиция\" е на \"безкрайно недостатъчно ниво\" и повтори, че за втори път отправя такава критика без да има ефект. Цацаров даде пример с поискан лист със справка за текущите разработки, и получена в отговор \"пълна тишина\". \"Изводът е, че ако не е ДАНС, ако не е ГДБОП, за противодействие с корупцията, особено по високите етажи, не може да се работи\", каза главният прокурор. Главният прокурор отчете, че работата на на ДАНС и на ГДБОП е добра, включително и във взаимодействието им със спецпрокуратурата и това, че \"първите успехи са налице\". Цацаров каза, че във върховете на съдебната власт и определени политически сили личи противопоставяне на съществуването на тези структури. \"Защото те се превръщат заплаха на политическото им спокойствие и финансово благосъстояние\", каза той и призова този начин на работа да бъде подкрепен. Нов модел срещу битовата престъпност и местните безобразия Главният прокурор определи сегашната териториална структура на МВР като \"изгубила своя коефициент за полезно действие\" да се справи с битовата престъпност и отдавна изживял времето си. Той предложи да се изгради мрежа модулни жандармерийски участъци по места извън градовете, която да се справи с \"местните безобразия\". Цацаров изтъкна, че по места, и полицията, и прокуратурите прикриват произшествията, за които централната власт научава от медиите. ", "date": "2018.10.07", "title": "Цацаров разкритикува икономическата полиция, че не се бори с корупцията"}
{"url": "https://www.dnevnik.bg/sviat/2018/10/07/3323283_milioni_rumunci_boikotiraha_referenduma_sreshtu/", "text": "Милиони румънци не откриха смисъл в гласуването на референум, с който неправителствена организация се опита да впише в Конституцията на страната, че бракът е само съюз между мъж и жена. Към 18 часа - около 3 часа преди края на вота - бяха гласували едва 17%. Когато изборният ден приключи, активността по данни на ЦИК бе 20.4%. За да е легитимно всенародното гласуване, трябва да се включат поне една трета от имащите право на глас и прогнозите от петък бяха за 34% гласували. На вота, започнал в събота, се гледа и като на тест за популярността на управляващите социалдемократи и за толерантността на румънците към хомосексуалните. По селата хората казваха пред местни медии, че днес имат по-важна работа за вършене, като например затваряне на буркани и правене на вино. Хомосексуалността бе декриминализирана едва през 2001 г., в страната са забранени еднополовите бракове и съжителство и Коалиция за семейството събра 3 милиона подписа, за да предизвика референдум с надежда за гей двойките да няма никаква надежда някога да заживеят като семейство като се впише забраната в основния закон на страната. Зад референдума застанаха православната църква и дрруги вероизповедания, както и почти всички парламентарни партии. Десетки евродепутати, правозащитници, компании и известни музиканти и творци призоваха за бойкот, защото атаката срещу малцинствена група е крачка на Румъния към популизъм и авторитаризъм. Лидерът на социалдемократите Ливиу Драгня отиде да гласува в събота с думите \"гласувах за това, за което милиони румънци призовават и което смятам, че ни определя като общество и нация\". Той използва позната от популистите в Централна Европа формула: \"Всички знаем от години, че други ни казват кое е най-добре за нас и какво да не правим. Вярвам, че е време сами да решим какво общество и страна искаме и как ще живеем в нея.\" Двама от избирателната комисия в секцията отказаха да се ръкуват с него.", "date": "2018.10.07", "title": "Милиони румънци бойкотираха референдума срещу еднополовите бракове"}
{"url": "https://www.dnevnik.bg/razvlechenie/2018/10/06/3322604_kak_da_gledame_opera_i_izlojbi_ot_viena_dokato_si/", "text": "Вие може и да не отидете до Виена, но част от Виена може да дойде при вас. Няколко големите културни институции в австрийската столица имат любопитни предложения как да стане това. Любителите на опера и балет от цял свят имат възможността да се наслаждават на спектакли от програмата на Виенската опера без да се налага да напускат дома си, съобщава австрийското посолство в България. От началото на септември тази година проектът \"Виенската държавна опера на живо вкъщи\" предоставя онлайн достъп до 45 спектакъла от афиша на световноизвестната сцена. Те могат да бъдат гледани на живо от всяко устройство с интернет връзка. Стриймингът е на разположение в рамките на 72 часа. От новия сезон 2018 - 2019 г. услугата предлага и включване на субтитри на шест езика. Другия опция, която подобрява преживяването, е възможността за избор между два канала. Единият показва случващото се на сцената в близък план, а другият - в общ. Пълната програма е публикувана на  сайта на операта , където има и подробна информация за спектаклите. Цената на услугата е 14 евро за спектакъл, а месечният абонамент струва 16,90 евро, което е приемлива сума, като се има предвид, че билетите за посещение на живо често започват с цени от 40 eвро и могат да стигнат доста над 250 евро. През 2019 г. Виенската опера ще отбележи 150-годишния си юбилей. Нейни директори през годините са били музиканти като Густав Малер, Рихард Щраус, Херберт фон Караян, Карл Бьом, Лорин Маазел, а настоящият ѝ директор е Доминик Мейер. Всяка година в програмата на операта има 350 представления на повече от 60 оперни и балетни произведения. Сградата е построена по времето на Кайзер Франц Йозеф І като дворцов оперен театър. Открита е тържествено на 25 май 1869 г. с постановката на \"Дон Жуан\"от Волфганг Амадеус Моцарт. Ако подобно на операта, не смогвате да посетите и музеите във Виена, преди броени дни Музеят за история на изкуството пусна онлайн проекта Inside Bruegel. Ден по-рано бе открита и самата изложба, посветена на 450 годишнината от смъртта на Питер Брьогел Стария. Тя е определяна като \"задължителна\" за всеки любител на изящните изкуства. В нея се показва рядка сбирка от повече от половината оцелели негови произведения, представени чрез картини, рисунки и принтове, много от които досега са били достояние само на музейните стени и колекции. Чрез специално създадения сайт  Inside Bruegel  може да разгледате картините от експозицията чрез мобилното си устройство или компютъра и то в изключително високо качество, да научите повече за процеса на съставяне, реставрацията и техниките, които са използвани за макрозаснемането на произведенията, както и други любопитни факти за изложбата. Тя продължава до 13 януари 2019 г.. Разбира се, нищо не може да замени удоволствието от живото съприкосновение с изкуството, но е добре да има начини да се докосваме до него и от разстояние.", "date": "2018.10.07", "title": "Как да гледаме опера и изложби от Виена, докато си стоим вкъщи"}
{"url": "https://www.dnevnik.bg/sviat/2018/10/07/3323293_kitai_potvurdi_che_razsledva_prezidenta_na_interpol_za/", "text": "Китайската служба за борба с корупцията съобщи късно в неделя, че властите разследва Мън Хунвей, президентът на международната организация Интерпол, по подозрениния за нарушаване на закона. Съпругата на Мън Хунвей, който е и зам.министър на националната сигурност, съобщи на френската полиция, че няма контакт със съпруга си от 25 септември, когато той е отпътувал за Китай. В официалното съобщение на френските власти се казва, че е започнато разследване за \"изчезване, будещо тревога\", както и че съпругата и децата на китаеца са поставени под специална охрана заради заплахи, отравяни срещу тях. \"Ройтерс\" цитира китайското съобщение, но не посочва в какво е заподозрян Хунвей, дали е арестуван и къде е задържан. Единствената неофициална версия, разпространена от в.\"Паризиен\", е че към него има въпроси, свързани с компаиня, работеща в сектора на борбата с киберпрестъпления. Предполагало се, че като зам.-министър той е помагал на компанията да получава държавни поръчки.", "date": "2018.10.07", "title": "Китай потвърди, че разследва президента на Интерпол за корупция"}
{"url": "https://www.dnevnik.bg/sport/2018/10/07/3323294_nulevo_ravenstvo_mejdu_livurpul_i_siti_ostavi_tri/", "text": "Ливърпул\" и \"Манчестър сити\" не успяха да си отбележат гол в най-очаквания двубой от осмия кръг на Висшата лига. За разлика от повечето срещи между двата тима двубоят на \"Анфийлд\" предложи малко вълнуващи моменти и чисти голово ситуации. Отборите, водени от Юрген Клоп и Пеп Гуардиола, отправиха само по два точни удара за целия мач. Шампионите все пак получиха страхотна възможност да спечелят голямото надлъгване и да измъкнат три точки, но Рияд Марез пропусна дузпа в 85-aта минута. \"Ливърпул\" и \"Сити\" събраха по 20 точки и се изравниха с \"Челси\" на върха в класирането. Само головата разлика разделя трите тима. Шампионите са начело с 21 отбелязани и три допуснати попадения, следвани от \"Челси\" (18:5) и \"Ливърпул\" (15:3). Трите отбора продължават без загуба от началото на шампионата. След тях с по 18 точки се нареждат \"Арсенал\" и \"Тотнъм\", а \"Борнемут\" допълва челната шестица с 16 точки. \"Ливърпул\" и \"Сити\" изиграха разочароващо първо полувреме, в което нямаше нито една реална възможност за гол. \"Гражданите\" владееха малко по-продължително топката в опит да изтегли играчите на съперника по-напред, но това не се получаваше. В същото време домакините правеха доста грешки при разиграванията и почти не затрудняваха гостите с атаките си. В един момент червените започнаха да залагат на дълги подавания към фланговете за бързите Мохамед Салах и Садио Мане, което обаче не даваше резултат. В 54-ата минута дойде първата по-напрегната ситуация пред една от двете врати. Фирмино получи подаване в близост до аутлинията и технично върна топката назад. Наби Кейта овладя, но след това си попречи с Мане и до удар не се стигнат. Трябваше да измине един час игра, за да е стигне до реална възможност за гол. \"Сити\" хвана \"Ливърпул\" на контраатака, а Давид Силва пусна отлично извеждащо подаване за Марез. Алжирецът финтира Робъртсън и си отвори позиция за удар. Опитът му с левия крак по диагонала обаче не сполучи. Две минути по-късно се стигна до първия точен удар в мача. Марез се оказа сам вдясно след груба грешка в защитата на \"Ливърпул\". Алжирецът имаше няколко опции, но реши да стреля и прати топката право в ръцете на Алисон. Секунди по-късно и \"Ливърпул\" отправи първия си точен удар. Салах получи топката в добра позиция и шутира с левия крак, но много слабо и право в обсега на Едерсон, който спокойно улови. В 69-ата египтянинът овладя 60-метров пас на Робъртсън, но след това стреля много високо. Малко след това се стигна до още едно спасяване на Алисон след удар на Марез. Шест минути преди края на редовното време Върджил ван Дайк направи необмислен шпагат в наказателното поле срещу Лерой Сане и не успя да играе с топката. Реферът посочи бялата точка, а Габриел Жезуш се подготви да изпълни дузпата. Гуардиола обаче избра зад топката да застане Марез, въпреки че алжирецът имаше три пропуска в предишните си пет дузпи. Бившият играч на \"Лестър\" заложи на силата и стреля високо над вратата.", "date": "2018.10.07", "title": "Нулево равенство между \"Ливърпул\" и \"Сити\" остави три отбора на върха в Англия"}
{"url": "https://www.dnevnik.bg/sviat/2018/10/07/3323300_nai-malko_20_dushi_zaginaha_pri_katastrofa_v/", "text": "Най-малко 20 души са загинали при катастрофа в американски град Скохери, който на около 260 км северно от Ню Йорк, съобщава БТА, цитирайки Франс прес. Според местни представители, цитирани от \"Асошиейтед прес\", лимузина, спускаща се с голяма скорост по склон, е връхлетяла група от хора пред популярен магазин. От полицията обясняват, че става въпрос за катастрофа между две превозни средства, съобщава британският в. \"Телеграф\". Започнало е разследване. ", "date": "2018.10.07", "title": "Най-малко 20 души загинаха при катастрофа в американския щат Ню Йорк"}
{"url": "https://www.dnevnik.bg/sport/2018/10/07/3323328_levski_premina_uvereno_prez_slaviia_i_otnovo_oglavi/", "text": "С два гола на Станислав Костов \"Левски\" победи \"Славия\" с 2:0 в последния мач от 11-ия кръг на Първа лига. Сините записаха трети пореден успех и общо девети в шампионата. Те събраха 28 точки и си върнаха бързо първото място, което  отстъпиха само за два часа на \"Лудогорец\" . Шампионатите имат 26 точки, а ЦСКА е трети с една по-малко. \"Берое\" заема четвъртата позиция с 20 точки, а пловдивските \"Локомотив\" и \"Ботев\" допълват челната шестица с по 17 точки. \"Славия\" остава на девето място след втората си поредна загуба и общо четвърта за сезона. Носителят на Купата на България има 13 точки, с колкото е и десетият \"Витоша\" (Бистрица). По-малко точки имат само \"Ботев\" (Враца) (11), \"Дунав\" (8), \"Септември\" (4) и \"Верея\" (3). Най-старото столично дерби започна с малко по-активна игра на \"Славия\". Белите организираха няколко опасни атаки в началото. Илиян Мицански отправи неточен удар с глава в третата минута, а малко след това стреля със странична ножица, но отново покрай вратата. В осмата минута и Андреа Христов пропусна, след като се измъкна от защитата при центриране от свободен удар. Минута по-късно се стигна до първата опасност пред вратата на \"Левски\". Костов се озова сам срещу вратаря, след като удар от вратата на Мартин Полачек прехвърли защитата на \"Славия\". Нападателят на домакините чукна топката с глава, но Антонис Стериакис спаси с крак. Постепенно сините натиснаха и изпълниха поредица от корнери. В 27-ата минута натискът даде резултата. Костов получи токата с гръб към вратата на около 30 метра от голлинията. Той се обърна покрай двама противникови играчи, след това преодоля трети и изпрати топката между краката на Стериакис. След гола съставът на \"Славия\", в който заради контузии и заболявания отсъстваха доста основни играчи, не успя да отговори. Само пет минути след почивката белите допуснаха второ попадение, което окончателно реши срещата. Давид Яблонски проби в половината на \"Славия\" и стигна до наказателното поле. Там защитник на гостите успя да изрита топката от краката му, но тя попадна в Костов, който се оказа очи в очи със Стериакис и го преодоля със силен шут. Нападателят на \"Левски\" отбеляза осмото си попадение за сезона и се изравни с Клаудиу Кешери на върха в класирането при голмайсторите.", "date": "2018.10.07", "title": "\"Левски\" премина уверено през \"Славия\" и отново оглави Първа лига"}
{"url": "https://www.dnevnik.bg/photos/2018/10/07/3323256_fotogaleriia_svetovnite_snimkite_na_denia_-_6-7/", "text": "Мъж, облечен в чеченска народна носия, патрулира при масовата сватбена церемония на 200 двойки, по повод 200-годишнината на столицата на Чечения Грозни, Русия.", "date": "2018.10.07", "title": "Фотогалерия: Световните снимките на деня - 6-7 октомври"}
{"url": "https://www.dnevnik.bg/sport/2018/10/07/3323338_adrian_andreev_zapochna_s_pobeda_v_mladejkite/", "text": "Адриан Андреев дебютира с победа в младежките летни олимпийски игри в Буенос Айрес. 17-годишният българин се класира за втория кръг на турнира по тенис при юношите след тежък мач с испанеца Карлос Лопес Монтагуд. Андреев, който е поставен под №6 в надпреварата, спечели със 7:6 (4), 3:6, 6:2. Във втория кръг европейският вицешампион ще се изправи срещу турчина Янкъ Ерел, който победи американеца Тристан Бойер с 6:3, 7:6 (11). Двубоят ще противопостави двама от тенисистите, които тази година спечелиха титла на двойки в юношеските турнири от Големия шлем. Андреев триумфира на US Open в тандем с британеца Антон Матусевич, а Ерел грабна трофея от \"Уимбълдън\" с финландеца Ото ВИртанен. Освен в иднивидуалната надпревара Андреев ще участва в още две дисциплини в младежките олимпийски игри. При мъжките двойки българинът ще си партнира с австралиеца Ринки Хиджикита, като първите им съперници са Филип Хенинг от Южна Африка и Демлас Н'ча от Бенин. Андреев ще играе и на смесени двойки. Партньорка ще му е украинката Виктория Дема. В първия кръг двамата ще срещнат швейцарския тандем Лулу Сун и Дамиен Вегнер.", "date": "2018.10.07", "title": "Адриан Андреев започна с победа в младежките олимпийски игри"}
{"url": "https://www.dnevnik.bg/citat_na_deniia/2018/10/07/3323345_citat_na_denia_instituta_po_kriminalistika_da_go/", "text": "Премиерът Бойко Борисов на национално съвещание на МВР след като  главният прокурор Сотир Цацаров критикува  работата на института за прекалената му \"научност\" и предложи той да бъде трансформиран в лаборатория с поделения по места. Критиките към работата на института съвпаднаха с  убийството в Русе  на телевизионната водеща Виктория Маринова, получило и международен отзвук. \"Колкото средства са необходими - 5-6 млн., заделили сме ги с финансовия министър, за да не е само по-качествено, но и много по-бързо. Защото днес сме дали от сутринта ДНК, а още чакаме\", каза премиерът по повод убийството на Маринова, чийто труп е открит вблизост до алея за джогинг край Дунав след сигнал на минувач, подаден в събота около 14 ч.,", "date": "2018.10.07", "title": "Цитат на деня: Института по криминалистика да го направим като по филмите"}
