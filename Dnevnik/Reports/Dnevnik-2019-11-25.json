{"url": "https://www.dnevnik.bg/biznes/2019/11/25/3996944_smart_televizor_ot_london_za_poligona_-_kakvo_pokaza/", "text": "Изследване, оповестено наскоро, показа, че повечето българи асоциират така наречения Черен петък с онлайн пазаруване. Това е обяснимо заради агресивните реклами на намаления, идващи тъкмо от онлайн платформите. По традиция един от най-големите електронни търговци в региона eMAG.bg отчита интереса на потребителите след преминаването на Черния петък. Резултатите показват, че българите в чужбина са били много активни при поръчките на стоки за близките си в България. Тази година платформата реализира поръчки на стойност над 40.78 млн. лв. (9% повишение спрямо 2018 г.), като онлайн са поръчани над 273 950 артикула както от eMAG, така и от 2000-те партньори в маркетплейс платформата (в нея други търговци предлагат продуктите си - бел. ред.). Андрей Попеску, директор на \"eMAG България\", коментира, цитиран от компанията, че тази година акцията показва нарастващото доверие и очаквания към кампанията, с увеличаващи се показатели както за посещения, така и за брой на направените поръчки и стойността им. \"Нещо повече, забелязахме много висок интерес в цялата страна, а също и от българската диаспора, при която хора от над 80 страни по целия свят избраха да се включат в Black Friday и да направят поръчки за семействата си в България.\" Компанията дава примери с поръчан от Лондон смарт телевизор за софийския квартал \"Полигона\" или платен в Амстердам лаптоп, който ще бъде доставен на български адрес. По брой поръчки, направени от чужбина, за доставка в България Лондон се нарежда на първо място, следван от Франкфурт и Виена. В пика на кампанията на платформата са били регистрирани 182 734 посетители едновременно. Златната минута (с най-много поръчки) е в 7.08 ч. сутринта, когато са направени 1040 поръчки. В рамките на деня над 72% от 2.23 милиона посещения са били направени от мобилни устройства - знак, че клиентите предпочитат опции за пазаруване, които са лесни за ползване по всяко време и независимо къде се намират. По време на Black Friday 2019 са посетени 37 милиона подстраници, като офертите са привлекли 22 351 нови клиенти онлайн, които са поръчали нещо за първи път от този магазин. Данните показват, че поръчки на най-висока стойност са поръчани от софийския квартал \"Лозенец\" - 67 035 лв., следван от Велико Търново - 10 320 лв., и Бургас - 8855 лв. Без изненада в челната тройка на най-поръчваните стоки са телевизорите, лаптопите и мобилните телефони. На четвърто място са малките електроуреди и домакинските уреди.", "date": "2019.11.25", "title": "Смарт телевизор от Лондон за \"Полигона\" - какво показа Черният петък"}
{"url": "https://www.dnevnik.bg/kultura/2019/11/25/3996963_boil_banov_kum_kinodeicite_horata_triabva_da_budat/", "text": "Министърът на културата Боил Банов заяви, че кинодейците трябва да бъдат спокойни, тъй като обещаните промени в закона за киното ще се случат, ще доведат до качествено нови възможности за всички, работещи в сектора, и ще има много по-високо и устойчиво финансиране. В интервю за \"Нова телевизия\" той бе помолен да коментира последното писмо, изпратено в началото на ноември и подписано от името на 120 режисьори, оператори, продуценти и други представители от сферата в България, в което те обявиха, че са  пред протест заради липсващото обещано увеличение на субсидията за кино  в публикувания държавен бюджет и актуализираната 3-годишна бюджетна прогноза за периода 2020-2022 г. В него кинодейците бяха поставили три основни въпроса: Първият бе за това какво е предприело и смята да предприеме министерството за осъществяването на планираната реформа в киното. Вторият бе за това какво увеличение на финансирането за кино ще бъде осигурено за 2020 г. за изпълнението на дадените от министъра обещания за увеличение на субсидията. Третият касаеше проекта за Закона за изменение и допълнение на Закона за филмовата индустрия (ЗИД на ЗФИ), който е бил внесен за съгласуване от Министерството на финансите и който в този му вариант според авторите на писмото е бил разработен от Министерството на културата без участието и одобрението на работната група, сформирана от професионалисти от бранша. \"Аз мога да се обърна към всички хора, свързани с киното и работещи в него, и обичащи го, и да кажа ясно: Да, последната година работихме много, имаше работни група, основата от която бяха хора от самото кино. Целта е да се направи нов начин на финансиране - изцяло нов и категоричен - на българското кино. Да се създадат много по-добри условия, да се създадат много по-добри възможности. Да, два пъти го вкарвахме - лятото и есента - в Министерството на финансите. Връщаше ни се за корекции, които бяха правомерни. В момента вече финалният материал е внесен. Уверението, което имам от министър Горанов, е, че след като премине бюджетът, ще се гледа. Това ще се случи. Хората трябва да бъдат спокойни. Да, много по-високо финансиране ще има в българското кино и с много по-устойчиви правила, които дават възможност за растеж, дават възможност за прогноза, дават възможност за едно наистина свободно движение на идеи и за развитие на киното в България.\" Банов заяви, че в най-скоро време всички в българското кино ще почувстват \"прилив на енергия от многото възможности, защото те ще се почувстват\". \"Това е гарантирано, това ще се случи. След бюджета това е първото нещо, което финансите ще гледат, което ще мине Министерския съвет, влиза да се поправи законът. Много хора казват \"Ама как бюджетът ще мине, приет е централен бюджет, тука има поправка на закон. Да нямат притеснения, че бюджетната процедура върви. Тоест правителството е убедено в това, което се прави, то ще се случи\", допълни още той. Той обясни, че част от обсъжданите промени е парите за кино \"да не се раздават в затворен кръг, да се приемат така наречените стимули, които да дадат възможности и на външни кинопродуценти, и на вътрешни тука, работейки в България, да бъдат стимулирани от държавата\". Банов допълни още, че \"това означава много повече работа, това означава много повече качество, много повече като количество филми, много повече копродукции, съответно инвестиции в Националния филмов център, за да може адекватно да се акцентира в автентичността на българското кино, да не се губи в рамките на съревнованието на големите пазари\".", "date": "2019.11.25", "title": "Боил Банов към кинодейците: Хората трябва да бъдат спокойни"}
{"url": "https://www.dnevnik.bg/video/svobodna_evropa/2019/11/25/3996734_kude_ni_e_vodata_pernik_sushata_i_protestut/", "text": "\"Къде ни е водата\", питат хората от Перник, които вече близо седмица са на режим. Понякога от чешмата тече и ръжда. Искат някой да понесе отговорност.", "date": "2019.11.25", "title": "\"Къде ни е водата\"? Перник, сушата и протестът"}
{"url": "https://www.dnevnik.bg/sport/2019/11/25/3996987_uefa_obmislia_izluchvane_na_shampionskata_liga_ot/", "text": "Европейската футболна федерация (УЕФА) обяви, че проучва възможността за излъчване на Шампионската лига и Лига Европа чрез стрийминг платформи. Това може да се случи чрез собствено приложение (OTT) за определени пазари. В момента УЕФА преговаря за продажбата на телевизионните права на европейските турнири за периода 2021-22 до 2023-24. Вече бяха сключени сделки за Великобритания и САЩ с телевизиите BT Sport и CBS. През юни УЕФА стартира свое приложение за стрийминг uefa.tv, което предлага свободен достъп до живи излъчвания или записи. Услугата е насочена повече към юношески срещи, както и женски футбол. \"В момента УЕФА има много партньори, които излъчват европейските турнири, и продължаваме да се радваме на голям интерес. Искаме обаче да сме готови за всичко и проучваме нови възможности. Може да използваме стрийминг услуги на пазари, където телевизионните права за излъчване не са толкова строги\", каза пред Financial Times генералният секретар на УЕФА Теодор Теодоридис. Според него УЕФА се стреми \"да експериментира със своя стрийминг платформа\".", "date": "2019.11.25", "title": "УЕФА обмисля излъчване на Шампионската лига от стрийминг платформи"}
{"url": "https://www.dnevnik.bg/bulgaria/2019/11/25/3997004_signalite_za_domashno_nasilie_rastat_jertvite_ne/", "text": "В последните години се увеличават сигналите за домашно насилие, се разбра на брифинг на полицията във връзка с Международния ден срещу насилието над жени. През миналата година на спешния телефон 112 са постъпили над 31 166 сигнала за домашно насилие, съобщи заместник-директорът на Националната полиция ст. комисар Благородна Макева. За сравнение - постъпилите през 2016 г. сигнали за домашно насилие са над 28 хил., а през 2017 г. те вече са малко над 29 хил. От началото на тази година до края на август постъпилите на тел. 112 сигнали са 23 334. \"Нашата практика показва, че колкото повече говорим за този проблем, колкото повече пострадалите научават за своите права, толкова повече и те самите намират сили да търсят защита. наистина в полицията\", каза Макева, цитирана от БНР. Тя обясни и че поради тази причина на плакатите от кампанията на полицията са дадени и телефони на неправителствените организации, ангажирани с проблема. \"Пострадалите по-лесно намират сили да потърсят подкрепа в неправителствения сектор и едва след това да потърсят решение на проблема си на наказателноправно ниво\", каза още тя. Министерството на вътрешните работи разработва автоматизирана система за обобщаване на сигналите за домашно насилие от цялата страна. Очаква се обаче тя да заработи след три години. Статистиката на полицията показва още, че от началото на 2019 г. издадените от съдилищата ограничителни заповеди са 2398, а за 2018 г. те са били 2981. \"Броят на заповедите не означава брой жертви или брой пострадали от домашно насилие. Имаме случаи, в които едно лице в рамките на година получава 2 или 3 заповеди\", каза старши инспектор Пенка Стоянова. Тя обясни, че при подаване на сигнал първата стъпка е заповед за незабавна защита, която се издава в рамките на 24 часа, след това до един месец - заповед за постоянна защита, като с една заповед може да бъде защитен не само един човек, а например и децата му. Стоянова се обърна не само към пострадалите, а и към техните близки, познати и съседи: \"Обаждайте се, подавайте сигнали, защото феноменът домашно насилие не може да остане в мълчание.\" \"Статистика на МВР показва, че през миналата година като следствие от домашно насилие\", съобщи пред агенция \"Фокус\" психологът Катя Кръстанова от \"Асоциация Анимус\". \"За тази година има над 15 случая, даже мисля, че са повече, при домашно насилие и ние всъщност имаме голям проблем затова, че обществото не реагира и не е чувствително към домашно насилие и това не съдейства на жертвите да търсят помощ и подкрепа, нещо повече, счита се, че е нормално една жена да бъде малтретирана в дома си\", каза още Кръстанова. Тя посочи, че в световен мащаб темата за равнопоставеността на половете е пряко свързана с насилието над жените. Изтъкна, че наред с физическото насилие не по-малко важно е и психическото насилие, а големият проблем е необходимостта от промяна в законодателството. \"Но всъщност . Голяма част от представителите от различни институции не познават напълно законодателните промени, извършени през последните години, и чисто нормативно какви са техните ангажименти по закон. Има полицейски служители, които не си знаят докрай ангажиментите и правилното поведение при посещение на адрес при домашно насилие. Част от социалните работници в дирекцията \"Социално подпомагане\" изобщо не познават закона за защита от домашно насилие, особено що се касае до онази част, която е свързана със защитата на възрастните жени и мъже, жертви на домашно насилие, малтретирани от порасналите си деца\", изтъкна Кръстанова. Тя посочи, че има пропуски и в системата на образованието за това как се действа, когато се разпознаят деца, жертви на домашно насилие. Кръстанова изтъкна, че законодателството има нужда от усъвършенстване и че нератифицирането на Истанбулската конвенция е довело до това да няма достатъчно финансов и човешки ресурс за първична превенция.", "date": "2019.11.25", "title": "Сигналите за домашно насилие растат, жертвите не смеят да търсят полицията"}
{"url": "https://www.dnevnik.bg/sviat/2019/11/25/3997001_za_5_minuti_kradci_izmuknaha_bezcenni_bijuta_ot/", "text": "Двама крадци са успели днес сутринта да избягат с три комплекта бижута от началото на XVIII век, включващи диаманти, рубини и изумруди, но практически са безценни заради уникалния си характер. Германски медии пишат, че щетите от обира, продължил само 5 минути, вероятно надхвърлят 1 млрд. евро. Полицията в Дрезден и представители на музея \"Зеления свод\" (Grünes Gewölbe) показаха видео запис от охранителна камера в бароковия дворец Residenzschloss, на който се вижда те да минават през зарешетен прозорец. След това те разбиват три витрини и отнасят комплектите, които обикновено включват огърлица, обеци, гривни, брошки, диадема и др. Марион Акерман, директор на музея, каза, че бижутата за безценни и е невъзможно да бъдат продадени на открития пазар. \"Би било ужасно\", ако бижутата бъдат раздробени или претопени, защото културната им стойност далеч надхвърля тази на използваните материали, заяви тя.      \"Говорим за предмети с неизмерима културна стойност. Те са със статут почти на световно културно наследство. Никъде по света няма колекция от бижута в този формат, качество и количество\", допълни колегата ѝ Дирк Зиндрам. Това не е пълният списък на откраднатото от един от най-прочутите музеи на Германия и Европа. Алармената инсталация се е включила минута преди 5 часа тази сутрин и 5 минути след това полицейски патрул е бил на мястото, но крадците са се измъкнали, съобщи полицията. Според в.\"Билд\" в този момент в квартала е нямало ток заради пожар на разпределителна кутия, но не е ясно дали това има общо с обира. Полицията проверява и дали откритата опожарена кола е свързана с крадците. Фолкер Ланге, директор на полицията в Дрезден предупреди, че обирът може изобщо да не е дело само на двама души, а те да имат и съучастници.      Колекцията е основана през XVIII век от Август II Силни (Фридрих Август I), курфюрст на Саксония и след това крал на Полша (1670-1733). Той поръчал още повече изключителни бижута с диаманти заради това, че се конкурирал с френския крал Луи ХIV и оформя първоначалния ѝ вид през 1723-1730 г. Тази изключителна съкровищница оцелява унищожителните бомбардировки на града от Съюзниците по време на Втората световна война. След края на войната тя е отнесена в бившия СССР като военна плячка. Връщането му в историческата столица на Саксония става през 1958 г.      Днес колекцията е на две части - историческата е на приземния етаж на кралската резиденция, а на първия етаж са уникатите. Първоначално бароковите и ренесансови бижута са показани в 8 стаи в двореца, чието име по-късно идва от зелените колони и облицовка на стените и сводовете на много от залите. Три от тези пищно декорирани стаи са разрушени в бомбардировкат ана 13 февруари 1945 г. По-малките предмети по това време са евакуирани в крепостта Кьонигщайн в близката планина Албсандщайн. Когато СССР връща колекцията от близо 4000 предмета, дворецът още е в развалини и тя е изложена в градския музей \"Албертинум\". Над 1000 бижута и скъпоценности най-после са поставени там, където им е мястото, през 2004 г. Две години след това канцлерът Ангела Меркел присъства на официалното откриване след реставрация на сградата за милиони евро.", "date": "2019.11.25", "title": "За 5 минути крадци измъкнаха \"безценни бижута\" от прочут музей в Германия"}
{"url": "https://www.dnevnik.bg/video/2019/11/25/3997007_sgradata_s_nai-visok_atrium_v_sveta_otvori_vrati_v/", "text": "                        45-етажен небостъргач, в който се намира най-високият атриум в света, отвори врати. Сградата Leeza Soho се намира в Пекин и е проектирана от покойната Заха Хадид.", "date": "2019.11.25", "title": "Сградата с най-висок атриум в света отвори врати в Пекин"}
{"url": "https://www.dnevnik.bg/bulgaria/2019/11/25/3996980_sudut_ne_pusna_ot_aresta_shefa_na_tad-grup/", "text": "За пореден път Специализираният съд отхвърли молбата на управителя на фирмата \"ТАД груп\" Иван Тодоров да бъде променена мярката му за неотклонение от задържане под стража в по-лека, съобщиха магистрати. Тодоров е обвиняем за лидер на ОПГ - организирана престъпна група, която според прокуратурата е извършила хакерската атака срещу НАП (Националната агенция по приходите), при която изтекоха данните на около 5 млн. български граждани. Според обвинението Иван Тодоров е и подбудител заедно на Кристиян Бойков, който е прекият извършител на атаката срещу сървърите на НАП. Бойков също беше арестуван, но бързо освободен. Третият обвиняем за хакерската атака - Георги Янков, е с мярка за неотклонение парична гаранция от 20 хил. лв. Сървърите на приходната агенция бяха \"хакнати\" през юли и течът на ЕГН-тата на милиони български граждани предизвика скандал, от който пострада имиджът на НАП. Шефът на \"ТАД груп\" заяви пред съда за пореден път, че не е извършил престъплението, в което е обвинен. Защитата на Тодоров поиска и за него мярка парична гаранция от 20 хил. лв., каквато е за обвиняемия Янков, но съдът отхвърли молбата. Според съда Тодоров, ако излезе от ареста, можел да въздейства на негови служители, които са свидетели на обвинението.", "date": "2019.11.25", "title": "Съдът не пусна от ареста шефа на \"ТАД груп\""}
{"url": "https://www.dnevnik.bg/sport/2019/11/25/3996967_djoshua_obeshta_boksova_vecher_za_koiato_horata_shte/", "text": "Бившият световен шампион по бокс Антъни Джошуа обеща, че реваншът му с Анди Руис за три от титлите в  тежката категория  ще предложи зрелище, който ще се помни дълго. Мачът между двамата ще се проведе на 7 декември в Саудитска Арабия. \"Ще бъде невероятна вечер и съм развълнуван, че толкова много мои фенове ще бъдат тук, особено от Великобритания. Определено ще бъде вечер, за която хората ще разказват на внуците си, че са присъствали. Това ще е една емблематична вечер за бокса\", каза Джошуа при пристигането си в Саудитска Арабия. \"Дирия арена\" ще приеме мача, като капацитетът й е с 15 хиляди места. В началото на юни  Руис поднесе сензация , след като нокаутира Джошуа в седмия рунд и спечели титлите на Международната боксова федерация (IBF), Световната боксова асоциация (WBA) и Световната боксова организация (WBO). Американецът от мексикански произход нанесе първа загуба на британеца при професионалистите. Наскоро  Джошуа заяви, че си е взел поука и е способен да си върне поясите в тежката категория .  Победителят в двубоя ще трябва да се бие с Кубрат Пулев през 2020 г., тъй като българинът е задължителен претендент за пояса на Международната боксова федерация. Пулев ще получи възможност да се бие за трети път за световната титла. ", "date": "2019.11.25", "title": "Джошуа обеща боксова вечер, за която хората ще разказват на внуците си"}
{"url": "https://www.dnevnik.bg/sviat/2019/11/25/3997017_suzdateliat_na_mrejata_tim_burnurs-lii_obiavi_plan_za/", "text": "Създателят на интернет Тим Бърнърс-Лий обяви глобална инициатива срещу злоупотребите със световната мрежа, извършвани от правителства, компании и отделни личности, информира агенция \"Франс прес\". Инициативата \"Договор за мрежата\" обединява няколко държави и технологични гиганти като \"Гугъл\" (Google). \"Ако не действаме сега и не действаме заедно, за да предотвратим злоупотреби с мрежата от страна на тези, които искат да я експлоатират, разделят и да подкопаят основите й, има риск от разпиляване\" на потенциала завинаги, посочва Бърнърс-Лий в изявление на фондацията му \"Уърлд уайд уеб\". Ученият, на когото се приписва заслугата за полагане на основите на световната мрежа като съвкупност от мултимедийни уеб страници, достъпни чрез интернет, през 1989 година, работи по инициативата от миналата година. Окончателният документ бе представен днес в Берлин, където представители на правителства, бизнеса и гражданското общество се събират за четиридневен форум на ООН, посветен на управлението на интернет. По думите на  Бърнърс-Лий  договорът, разработен в сътрудничество с десетки експерти и граждани, е \"пътна карта за изграждане на по-добра мрежа\". Той призова правителствата да засилят законите и регулацията, а компаниите - да гарантират, че стремежът към печалба не е за сметка на човешките права и демокрацията. Гражданите трябва да търсят отговорност от властимащите, искането за спазване на дигиталните им права да бъде уважавано, а те да допринасят за развитие на разумен диалог, допълни  Бърнърс-Лий. Планът има подкрепата на над 150 организации, включително компании като \"Гугъл\", \"Майкрософт\" (Microsoft), \"Фейсбук\" (Facebook) и \"Редит\" (Reddit), наред с групи като \"Репортери без граници\" и фондация \"Електронна граница\". В инициативата участват също правителствата на Германия, Франция и Гана, както и хиляди частни лица. Бърнърс-Лий разработва идеята за световната мрежа, докато работи в лаборатория по физика на Европейския център за ядрени изследвания ( ЦЕРН ) като начин учените по света да споделят информация за проучванията си. През последните години обаче ученият е все по-силно обезпокоен от злоупотребите с технологията. Фондацията му привлича вниманието върху засилването на кибертормоза, все по-честото използване на мрежата от политици за манипулиране на новините и върху разпространяването на онлайн измами. Организацията отбелязва и че достъпът до интернет в нововъзникващите пазарни икономики изостава от нивото в развитите страни, а 46 процента от хората в света не са онлайн. Освен \"Договора за мрежата\" Бърнърс-Лий работи и по проблемите на мрежата от техническа гледна точка и през 2018 година пусна платформата \"Солид\" (Solid), която цели да помогне на потребителите да получат контрол над личните си данни.", "date": "2019.11.25", "title": "Създателят на Мрежата Тим Бърнърс-Лий обяви план за спасение на интернет"}
{"url": "https://www.dnevnik.bg/biznes/2019/11/25/3997030_jilishtnite_i_potrebitelskite_zaemi_se_uvelichavat/", "text": "Последните данни на БНБ показват, че към края на октомври ипотечните и потребителските заеми за домакинствата нарастват двуцифрено - потребителските с 10.8% спрямо същия месец на предходната година до 11.226 млрд. лв. За същия период жилищните заеми се увеличават с 14.1% до 10.5 млрд. лв. Общо взетите кредити от домакинствата са за 23.651 млрд. лв. (20.4% от БВП). Спрямо същия месец на 2018 г. те се увеличават с 9.4% (9.1% годишно повишение през септември 2019 година). Данните на централната банка сочат още, че за година двуцифрено се свиват лошите и преструктурираните заеми - с 22 на сто. Въпреки нищожните лихви по депозитите в банките домакинствата продължават да държат парите си там, сочат данните. Те вече са 54.188 млрд. лв. (46.8% от БВП) в края на октомври. Това е ръст от 8.2% спрямо същия месец на 2018 г. (8.2% годишен ръст през септември 2019 година).", "date": "2019.11.25", "title": "Жилищните и потребителските заеми се увеличават двуцифрено"}
{"url": "https://www.dnevnik.bg/citat_na_deniia/2019/11/25/3997065_citat_na_denia_ednakvo_ste_ni_blizki_demokratite_i/", "text": "Първите 8 години като премиер работихме добре с вашата партия, която управляваше. Тогава бях при Барак Обама в Белия дом, Хилъри Клинтън и Джон Кери бяха в София. Така че сте ни еднакво близки демократите и републиканците. Вие си се карайте, но за нас има място и за едните, и за другите. С тези думи премиерът Бойко Борисов представи \"цялото си кралско войнство\", както самият той определи придружаващата го българска делегация, която е заедно с него по време на посещението му в САЩ. Изказването му дойде преди срещата му с вицепрезидента на Националния демократически институт Шари Браян. По-късно през деня министър-председателят ще има разговор с американския президент Доналд Тръмп. На въпрос защо посещението му в САЩ е толкова кратко Борисов уточни, че идва само за ден, защото в сряда и четвъртък в парламента ще се обсъжда държавният бюджет за следващата година. \"А и ние имаме конкретна работа, знаем за какво идваме\", каза още премиерът.", "date": "2019.11.25", "title": "Цитат на деня: Еднакво сте ни близки демократите и републиканците"}
{"url": "https://www.dnevnik.bg/sviat/2019/11/25/3996957_trump_i_netaniahu_se_ozovaha_v_edna_i_sushta_beda/", "text": "Той бе обвинен, че е използвал високия си държавен пост за лични политически интереси. Той охарактеризира разследването срещу себе си като \" лов на вещици \", основано на \"фалшиви новини\", и дори го нарече \"опит за държавен преврат\". Той разчита на своя десен електорат, на посочения от самия него главен прокурор и на умението му да манипулира медийния шум около себе си, за да превъзмогне кризата. Не става дума за президента на САЩ Доналд Тръмп, а за израелския премиер Бенямин Нетаняху, който миналата седмица бе официално подведен под  отговорност за корупция.  Обвиненията срещу Нетаняху в получаване на подкупи, измами и злоупотреба със служебно положение бележат кулминацията на три отдавна точещи се дела за корупция. По най-сериозното от тях той е обвинен, че е получавал подкупи от телекомуникационен магнат, за да способства за приемане на нормативи, оценявани на стотици милиони долари, в замяна на медийно благоразположение на един от популярните новинарски сайтове, притежавани от компанията. Обявяването на обвиненията съвпадна с последния ден от публичните слушания в Камарата на представителите на САЩ, в които високопоставени служители дадоха  планина от показания  в подкрепа на обвиненията, че Тръмп е използвал служебните си пълномощия, за да притиска Украйна да разследва бившия вицепрезидент Джо Байдън. Тръмп и неговите поддръжници яростно отричат да са извършили нещо нередно, като твърдят, че това е \"заговор на дълбоката държава\", подхранван от враждебни медии, с цел да бъдат ревизирани резултатите от изборите през 2016 г. Нетаняху е възприел подобна тактика и дори същия език, като казва, че обвиненията срещу него са заговор на полицията и прокурорите, за да прекратят 10-годишното управление на най-дълго управлявалия премиер на Израел. Той организира през последните месеци серия от митинги по подобие на Тръмп и редовно се явява в ефира и по социалните мрежи, разчитайки на легендарните си политически умения, докато обръчът около него се затяга. \"Полицията и прокурорите не са над закона\", каза Нетаняху в гневно телевизионно изявление в четвъртък вечерта, като добави, че страната става свидетел на \"опит за преврат\". \"Дойде време да разследваме следователите\", заяви той, възприемайки стила, към който често прибягва и Тръмп. В четвъртък Тръмп нарече в \"Туитър\" демократите, водещи разследването за импийчмънт, \"човешка измет\", отбелязвайки, че това са Освен че използват сходен политически стил, двамата лидери са се сплотили и в здрав съюз. Тръмп застана на страната на Израел по ключови въпроси, свързани с  конфликта с палестинците , а Нетаняху парадира с близките си връзки с американския президент, като изтъква, че те са донесли безпрецедентни ползи на Израел. Стратегията да разчитат на своите електорални бази, като в същото време сипят хули срещу институциите, опитващи се да ограничат техните пълномощия, изглежда, носи позитиви за двамата политически мъже - както впрочем и за други десни популисти, докато изборите не покажат промяна на политическото благоразположение към тях. На междинните избори миналата година в САЩ демократите спечелиха контрол над Камарата и платформа, от която да разследват сегашната администрация. Вече изглежда почти сигурно, че в гласуването, което ще бъде по партийни предпочитания, Тръмп ще получи импийчмънт. Но няма индикации, че контролираният от републиканците Сенат ще го отстрани от длъжност. Действащи американски президенти не могат да бъдат официално подвеждани под отговорност. когато той и неговите десни съюзници не успяха да получат достатъчно места в парламента, за да съставят коалиция, опираща се на мнозинство. Усилията за съставяне на правителство на единството пропаднаха, донякъде и заради проблемите на Нетаняху с правосъдието, и сега страната, изглежда, върви към безпрецедентни трети избори в по-малко от една година. \"Виждаме как десни популистки правителства по света атакуват правосъдната система, атакуват медиите\", и в някои случаи успяват, каза пред АП Аншел Пфефер, израелски коментатор и автор на биография за Нетаняху. \"Но мисля, че и в Израел, и в САЩ виждаме как тези стълбове на демократичната система отвръщат на удара и проявяват решимост, изправени пред такъв тип популистки лидер\", отбеляза той.      Нетаняху не е юридически задължен да подаде оставка, но е под силен натиск да направи това и обвинението може да се отрази негативно на неговата партия \"Ликуд\" преди евентуални нови избори. Подобно на Тръмп той се радва на почти абсолютна лоялност в собствената си партия, но и това може да се промени. Часове преди да бъдат обявени обвиненията срещу него, високопоставен член на \"Ликуд\" лансира идеята за вътрешнопартийни първични избори преди евентуален трети парламентарен вот и Нетаняху да бъде кандидат в тях. Подобно предизвикателство към Тръмп в неговата Републиканска партия не е отправяно, но до президентските избори в САЩ все още остава 1 г. Както самият Нетаняху се увери през последните седмици, \"Имаше нещо различно вчера\", писа коментаторът на вестник \"Йедиот Ахронот\" Сима Кадмон, визирайки непокорната реч на Нетаняху. \"Тя просто остана без ефект, може би защото няма нищо съблазнително в едно ранено животно освен миризмата на кръвта му.\" \"Краят на ерата \"Нетаняху\" никога не е изглеждал толкова близо, както в моментите, когато той се бори тя да продължи\", написа коментаторката. Нетаняху очевидно разчиташе на лично посочения от него главен прокурор да го защити от съдебно преследване. Но въпреки че бе под силен натиск от поддръжници на Нетаняху, които няколко пъти демонстрираха и пред неговия дом, Авишай Манделблит лично обяви подвеждането му под отговорност по всички обвинения в четвъртък, като отбеляза, че това \"не е политически въпрос\". Въпреки неудачите, които претърпяха, и Нетаняху, и Тръмп се окопават за дълга битка срещу еднакво изпълнените с решимост свои опоненти. \"Подвеждането под отговорност в Израел, и същото, очаквано в САЩ, само ще задълбочат поляризацията и недоверието, конфликта и конфронтацията между двата големи лагера\", каза Ейтан Гилбоа, професор по политология в израелския университет \"Бар Илан\". \"Резултатите могат да се окажат сходни, в смисъл че ще повишат равнището на конфронтацията.\"", "date": "2019.11.25", "title": "Тръмп и Нетаняху се озоваха в една и съща беда"}
{"url": "https://www.dnevnik.bg/sviat/2019/11/25/3997009_pendarovski_ako_ne_biah_prezident_na_severna/", "text": "Лишаването на Западните Балкани от ясна перспектива за присъединяване към ЕС създава риск само да се ускори емиграцията от региона, която и без това е достигнала плашещи нива. Това заявява в интервю за \"Блумбърг\" президентът на Северна Македония Стево Пендаровски. По думите му решението на Франция да блокира началото на преговори със страната му и с Албания само изостря чувството на страните от региона, че са предадени. Ако това се добави към политическото разочарование и стандарта на живот, напускащите само се увеличават. \"Ако не бях президент, и аз бих емигрирал\", казва Пендаровски в Нови Сад в Сърбия (миналата седмица той се срещна със сръбския си колета Александър Вучич). Със средна заплата от 400 евро месечно македонските граждани не биха искали \"да пропиляват живота си, докато преговорите с ЕС отнемат години и години\". \"Блумбърг\" отбелязва, че с решението си Макрон е нанесъл особено тежък удар на Северна Македония, споразумяла се с Гърция да смени името си, за да разчисти пътя си към НАТО и ЕС. Сега страните от региона обмислят собствен икономически съюз, докато \"ги държат в чакалнята на ЕС\", продължава президентът. Той вероятно има предвид т.нар. малък Шенген - съюз, чието ядро би трябвало да бъдат Тирана, Скопие и Белград и чиято цел е да се засили регионалната интеграция. Идеята, повтаряна в различни форми през последните години от Вучич и подкрепяна силно и от албанския премиер Еди Рама, предвижда и други балкански страни да се присъединят към проекта. Белград и Тирана допускат участието на Прищина като възможност, но бъдещият косовски премиер Албин Курти реагира остро на подобна идея. Държавният глава на Северна Македония продължава с предупреждението, че Китай, Русия и Турция ще получат повече влияние за сметка на ЕС. \"Европейският съюз продължава да измисля нови бюрократични спънки и прави пътя (на интеграция) по-дълъг и труден\", продължава Пендаровски.", "date": "2019.11.25", "title": "Пендаровски: Ако не бях президент на Северна Македония, бих емигрирал"}
{"url": "https://www.dnevnik.bg/bulgaria/2019/11/25/3997070_brjuksel_odobri_94_mln_evro_durjavna_pomosht_za/", "text": "Европейската комисия (ВК) одобри плановете на България за подпомагане на изграждането и експлоатацията на централа за производство на електроенергия и топлинна енергия в София, която ще използва гориво от негодни за рециклиране битови отпадъци. От ЕК съобщиха, че плановете отговарят на правилата на Европейския съюз за държавната помощ. На 8 октомври 2019 г. България е уведомила Брюксел за плановете си за подпомагане на изграждането и експлоатацията централата. Тя ще произвежда топлинна енергия и електричество с мощност приблизително 55 мегавата (MW) за топлинната енергия и 19 MW за електроенергията. За гориво ще бъдат използвани около 180 000 тона негодни за рециклиране битови отпадъци годишно. Инсталацията, която ще бъде изградена от \"Топлофикация\" ЕАД, дружество изцяло притежавано от Столична община, ще бъде свързана с топлофикационната мрежа на София. Изграждането ще приключи до края на 2023 г. Подкрепата ще се състои от две отделни мерки - пряка безвъзмездна помощ в размер на приблизително 90.8 млн. евро (около 177.6 млн. лв.), финансирана от структурните фондове на ЕС, и заем с преференциална лихва, отпуснат от Столичната община на топлофикационното ѝ дружество, на близо 3 млн. евро (около 5.8 млн. лева). В насоките на ЕК се казва, че за да се гарантира приносът за по-високото равнище на опазване на околната среда, помощта за комбинирано производство на електроенергия и топлинна енергия трябва да отговаря на критериите за \"високоефективно комбинирано производство на енергия\", посочени в Директивата за енергийната ефективност от 2012 г. В това отношение Комисията установи, че комбинираното производство на електроенергия и топлинна енергия от новата инсталация ще позволи икономия на 46.5% първична енергия в сравнение с разделното производство на електроенергия и топлинна енергия, като по този начин се изпълняват критериите, определени в Директивата за енергийната ефективност, се казва в съобщение на ЕК. Оттам посочват, че мерките са необходими, тъй като проектът не би могъл да бъде осъществен без публична подкрепа, и са пропорционални, тъй като се осигурява разумна възвръщаемост. Затова и ЕК е на мнение, че мерките ще допринесат за повишаването на енергийната ефективност, без да се нарушава неоправдано конкуренцията, в съответствие с правилата на ЕС за държавната помощ. Изграждането и експлоатацията на централата в София е третият етап от дългогодишния проект в областта на околната среда, финансиран от структурните фондове на ЕС за подобряване на третирането на отпадъците в Софийска област. Първата фаза, която приключи през 2014 г., включваше изграждането на ново депо, ново анаеробно разлагане с енергопроизводство и инсталация за компостиране и други малки компоненти на проекта. Втората фаза, завършена през 2015 г., включваше подобряване на рециклирането и създаване на съоръжение за механично биологично третиране, което произвежда негодни за рециклиране битови отпадъци като основен продукт, както и вторични материали за рециклиране. От ЕК посочват, че изграждането и експлоатацията на централата в София е в съответствие и с Директивата за отпадъците. Отпадъците, които ще бъдат обект на оползотворяване в инсталацията, вече са били подложени на предварително третиране и не могат да бъдат рециклирани повече. Ако те не бъдат използвани за производството на енергия, ше бъдат депонирани, се посочва в писмото на ЕК.", "date": "2019.11.25", "title": "Брюксел одобри 94 млн. евро държавна помощ за инсталацията за горене на отпадъци в София"}
{"url": "https://www.dnevnik.bg/analizi/2019/11/25/3996650_cufna_pak_drujbata_mejdu_vlastta_i_ovlastenata_da_bude/", "text": "                         И БСП изпраща с комплименти като положителен герой отиващия си с фанфари за (не)стореното от него на поста главен прокурор Сотир Цацаров. Стана ясно от интервю на зам.-председателя на парламентарната група на партията Драгомир Стойнев пред БТВ, че  според червените г-н Цацаров е \"безспорно силна кандидатура\",  т.е. е достоен да бъде на(д)граден с прехвърляне на фронта на \"борбата\" с корупцията на овакантения при скандални обстоятелства от друг фаворит на ГЕРБ пост начело на комисията КПКОНПИ. След имитацията на посттравматична болка на ГЕРБ от подозренията за съглашателството на някои десни избиратели с БСП на втория тур на местните избори в София на практика червените потвърдиха отново, че са Само че не го правят тайно в тъмна стаичка и без доказателства за съглашателството, а явно и по телевизора. И защо да не са си в екип, след като могат да се нагаждат взаимно по въпроси като отхвърлянето на международната конвенция за защита на децата и жените от домашно насилие или по темата за необходимостта България да става все по-зависима от бившата ни колониална владетелка Русия в енергетиката и да бранят матушката си с мърморене срещу нейното санкциониране от Запада? Не била взела още левицата решение дали да подкрепи кандидатурата на Цацаров за поста. Но я смятат (с началството не се спори според казармената йерархия в духа на единоначалието, единопрокурорието и прочее безалтернативности, наследени от казармения строй). Така от \"Позитано\" 20 се наредиха и до ДПС, което направо обяви личността на главния прокурор за \"национално богатство за всяка държава\". Защо властта и формалната й опозиция толкова много обичат г-н Цацаров? Много просто (дори и за \"простите\" избиратели, любимите на Борисов): защото не вкара нито един от техните важни хора в затвора за цели 7 години, през които се изяви като охранител на крадливото статукво. При това преследваше избирателно демократите от правителството на Борисов, одързостили се да го напуснат. Именно общото противопоставяне на демократите е обединителна кауза за всички, които ги псуват на \"психодесни\", в което властта и т.нар. опозиция от БСП се състезават от години. Уж са едни никакви, незначителни, някакви дребни вредители (на дясното, за което явно и БСП е \"загрижена\" като ГЕРБ), но Този факт не може да бъде скрит зад обвиненията, че \"Демократична България\" била предала дясното в съюз с БСП – вой, в който водещият глас е на ГЕРБ, а БСП само се подсмихва съучастнически в миманса под мустак като Сталин, който се надява Хитлер и Чърчил да се унищожат взаимно, за да се намеси след това с червените си ескадрони в завладяването на света. Ето защо БСП не иска да пречи на удостояването г-н Цацаров с нов висок пост чрез своя кандидатура срещу избраника на властта. Не че е много важно ( направо си е голям праС, за да не кажа голяма свинщина), но ще бъде интересно по този повод да бъдат чути обясненията на насъсканите срещу демократите гербаджийски пропагандатори на Бойковата правда, според които някакви глупави демократи били подведени да гласуват за Мая Манолова от (неназовани) злодеи – неназовани, защото посочването на Христо Иванов и Атанас Атанасов е откровена клевета срещу тях, тъй като те никога никого не са приканвали да гласува за Манолова. Подстрекателите на тази интимност не само не са анонимни, но са публично горди със своята \"гъвкавост\". Само че да дочакаш писмо с признания от мъртвороден \"демократ\", съгласил се още на учредителния конгрес на партията си да следва сляпо своя вожд, който да му се кара като на крепостен селянин и да му забранява да говори по конкретни теми (както Борисов забрани на 3 декември 2006 г. на хилядите учредители на ГЕРБ в НДК да говорят за приятеля му Георги Първанов) е кауза, надута като балон. Чак след като им се спука балонът, ще се отприщят потиснатите критики. Засега той все още се издига, макар и все по-трудно поради баласта на властта, колкото и генералът да изхвърля зад борда натежалите чували с \"трупове\" на провинили се пред него съпартийци.", "date": "2019.11.25", "title": "Цъфна пак дружбата между властта и овластената да бъде опозиция БСП"}
{"url": "https://www.dnevnik.bg/photos/2019/11/25/3996622_fotogaleriia_twix_radost_i_oshte_ot/", "text": "Автор ccv1535191777575979, 1 препоръчване.", "date": "2019.11.25", "title": "Фотогалерия: Twix радост и още от най-препоръчваните комикси"}
{"url": "https://www.dnevnik.bg/bulgaria/2019/11/25/3996968_nenchev_ako_ima_iznenada_po_sluchaia_gebrev_to_e_che/", "text": "Ако съм изненадан, то съм изненадан от това, че толкова късно това разкритие стига до нас и то официално не по линия на нашите служби. Като че ли дълбоко съм убеден, че нашите служби са знаели това, но не са реагирали, както обикновено го правят и не са уведомили българското общество\". Така бившият министър на отбраната Николай Ненчев коментира в предаването \"Денят с Веселени Дремджиев\" новите разкрития по \"случая Гебрев\". Този уикенд версия, че покушението срещу Гебрев е поръчка от България се появи в ново разследване по темата. Какво знаем за това разследване вижте", "date": "2019.11.25", "title": "Ненчев: Ако има изненада по случая Гебрев, то е че разкритията идват толкова късно"}
{"url": "https://www.dnevnik.bg/analizi/2019/11/25/3996641_bednostta_e_v_priaka_vruzka_s_rezultatite_po_bulgarski/", "text": "                         Проблемите на образователната система на България не са напълно идентифицирани и задълбочено анализирани и негативните последици от това се задълбочават. Повечето от тези проблеми, предизвикани от външни фактори на средата и/или от вътрешни за образователната система фактори, създават пречки пред постигането на ефективност на училищното образование. Те се решават бавно въпреки усилията за подобряване на условията за функциониране на системата. Негативните последици от дълго натрупваните и нерешавани проблеми се изразяват главно в незадоволителните резултати от функционирането на формалната образователна система, чието основно предназначение е да организира и да осигурява равен достъп до качествено образование на децата и младите хора от предучилищното до висшето образование. Ниско е нивото не само на функционалната грамотност на учениците, но и на Проблемите са много, защото образованието е сложна система, повлияна от разнопосочното действие на съвкупност от фактори, но то остава винаги във времето с решаващо значение за бъдещето на човешкия капитал и за цялостното социално-икономическо развитие на страната. Неравният достъп до качествено образование създава сериозни рискове пред формирането на адекватен човешки капитал и поддържането на конкурентноспособна икономика. Ранното отпадане от училище, както и завършването на средно образование, без да са придобити адекватни знания и умения, се отразява неблагоприятно върху индивидуалната и върху социалната възвръщаемост от образованието. Чрез оценка на логистични вероятностни модели при използване на годишни данни от националното представително изследване \"Наблюдение на работната сила\" за 2017 г., провеждано от Националния статистически институт (НСИ), се доказва обективна връзка между образователното равнище и заетостта при младите хора във възрастовата група 15-34 години. Шансът за заетост на младите хора със средно общо образование е 8,24 пъти по-голям от този на връстниците им, които са отпаднали от училище преди завършване на основно образование. При младежите със средно професионално образование този шанс е още по-голям – 12,15 пъти. Тревожно високо е равнището на икономическата неактивност сред младите хора с по-нисък образователен статус – 63,7% от младежите, които са напуснали образователната система, преди да завършат основно образование, и 41% от тези с основно образование Близо 70% от младите хора (15 – 34 г.) с начално и по-ниско образование получават нетна заплата, която попада в двете най-ниски подоходни децилни групи (като от тях 54,5% са с доходи в най-нискaта подоходна група). В тези две групи на най-ниските доходи попада и заплащането на половината от лицата с основно образование.      Инвестициите в подобряването на обхвата, превенцията на отпадането и осигуряването на достъп до качествено образование за всички ученици, наред с предприемането на целенасочени усилия за формиране на адекватни на потребностите на пазара на труда умения, са от съществено значение за бъдещото икономическо развитие на страната. Oт гледна точка на трудовата и житейска реализация и на поддържането на конкурентоспособност на икономиката значение има не само броят на младите хора, които \"произвежда\" образователната система и годините, прекарани в нея, но и дали тези хора притежават фактическа и функционална грамотност, знания, умения и личностни характеристики, които да им позволят бързо да намерят желаната работа и ефективно да изпълняват служебните си задължения. Българската система за формиране на умения се подрежда на 23-о място в Европейския индекс на уменията за 2018 г., като представянето по отношение на развитието на умения е относително слабо (стойност на индекса 38), а по отношение на активирането на умения страната заема предпоследното 27-мо място със стойност на индекса 11 (от 100). Наличието на относително високо пазарно съответствие на уменията при ниска ефективност на образователната система за формирането и активирането на умения се обяснява с факта, че структурата на заетостта в България все още почти изцяло се доминира от ниско и среднониско технологични работни места, за които не се търсят специализирани умения.  задълбочаващи се дефицити или несъответствия на уменията в отделни индустрии и  ограничен достъп до пазара на труда за младите хора с недостатъчни или с неподходящи умения. Българската образователна система се отличава с висока степен на стратификация и клъстериране на учениците според техните характеристики, което обикновено се свързва с големи разлики в индивидуалните постижения и с ниски средни нива на постигнатите резултати. Училищното образование се характеризира със значителна социална и академична сегрегация, измерени и чрез двата традиционни индикатора – индекс на различиe и индекс на изолация. Индексът на различие за България има високи стойности и в двете измерения – социална и академична сегрегация, като академичната сегрегация е дори по-висока от социалната. Анализ на Световната банка, свързан с измерването на добавената стойност на училищата, също показва, че На практика България е една от страните, в които учениците с неблагоприятен социално-икономически статус най-често са концентрирани в училища, в които нямат съученици с високи образователни постижения, което съчетано с останалите форми на академична сегрегация и с голямата хетерогенност в характеристиките на отделните училища по отношение на качеството, е предпоставка за голямата разлика в резултатите на отделните групи ученици и за силното проявление на феномена \"образователна бедност\". Резултатите от PISA показват, че разликата между 15-годишните ученици с най-нисък и най-висок социално-икономически статус е 4 години по четене и малко над 3 години по математика и по природни науки. Докато социалната сегрегация в България трудно може да бъде преодоляна поради значителна концентрация на бедност и нисък образователен статус на родителите в много от общините, то целенасочените мерки за преодоляване на академичната сегрегация и за хомогенизиране на качеството на образованието между отделните училища в посока общото му подобряване са задължително условие за повишаване на средните резултати и на ефективността на училищното образование. Качеството на учителите, тяхната подготовка, възможностите за професионално развитие и мотивация имат ключово значение за ефективността на процеса на учене и за постиженията на учениците. Световната практика показва, че възприемането на индивидуализиран подход и надграждането на квалификацията според индивидуалните нужди, както и създаването на ефективни механизми за менторство и мотивиране на учителите имат голямо отражение върху качеството на ученето.  висок дял на учениците с резултати под критичния праг на постижения (под второ равнище) и  нисък дял на учениците с високи резултати (на пето и шесто равнище). Съществената разлика между дела на учениците с резултати под критичното второ ниво в България и средния за страните от ЕС дял от приблизително 17,3 процентни пункта по природни науки, 21,8 процентни пункта по четене и 19,8 процентни пункта по математика през 2015 г. потвърждава запазването на негативната и тревожна картина на качеството на образованието в България и потребността от промени в учебните програми, методите на преподаване и организацията на учебния процес. И в трите изследвани области делът на българските ученици с ниски постижения остава трайно един от най-високите в ЕС. Наблюдава се силна връзка между дела на ученици с родители с ниско образователно равнище и резултатите от националното външно оценяване (НВО) по български език и литература в седми клас. Коефициентът на детерминация (R²), оценен на база линейния единичен регресионен модел показва, че на ниво общини около 73% от средните резултати на НВО по БЕЛ могат да се обяснят с относителния дял на ученици от семейства с нисък образователен статус. Бедността също се оказва сериозно обвързана с резултатите по български език и литература. Сред факторите, които обясняват тази значима корелация, са ниското ниво на обхват в предучилищното образование, хетерогенното качество на образователната услуга в различните училища, високата академична сегрегация и концентрирането на ученици с нисък социално-икономически статус в училища, в които няма ученици с високи постижения. Ниското образователно ниво на родителите и/или икономическите затруднения в семействата често са свързани с ограничен достъп до допълнителна подкрепа за ученето, ако ученикът изпитва затруднения да се справя в рамките на образователния процес в училище. В контекста на теорията за културния и социалния капитал ниското образователно равнище на родителите предопределя и ниски очаквания към образованието, съответно по-високи рискове по отношение на когнитивната и поведенческата ангажираност с ученето.      Сериозен недостатък на предучилищното образование е, че то поради което е необходимо да се създадат и приложат подходящи мерки за оценка на готовността на децата за постъпване в първи клас. Съществуващите практики допускат през \"изхода\" на задължителното предучилищно образование да преминават деца, които не владеят в достатъчна степен говорим български език. Макар че липсват статистически данни за това явление е известно, че тези деца, още през първата година в училище, поради нарушената комуникация между тях и учителя, са поставени в неблагоприятна и често пъти стресова среда, изостават в учебния процес, демотивират се и загубват желание за активно участие в ученето. Впоследствие тези негативни обстоятелства стават основна причина за ниски образователни резултати и за напускане и/или отпадане от училище. Възможен подход за преодоляване на незадоволителното състояние на качеството на училищното образование, основан на опита на други страни от ЕС, е да се предприеме промяна на учебните програми в посока на за усвояване на уроците и практическото прилагане на наученото. Предоставянето на повече свобода на училищата и учителите да приспособяват програмите и учебното съдържание също би допринесло за по-ефективно и резултатно учене в зависимост от реалните потребности. Опитът от други страни показва, че в сегашните условия на \"информационна експлозия\", ефективните училища са тези, които имат и се възползват от автономията да решават какви знания и умения са актуални и значими в рамките на определените области на знанието и най-вероятно ще бъдат полезни и приложими за по-нататъшните образователни етапи и за житейската реализация на учениците. Това от своя страна изисква силно училищно лидерство и сериозно професионално учене и професионално развитие на самите учители. След един по-задълбочен анализ на разпространението на неграмотността, би могло директно да се пристъпи към изготвяне, утвърждаване и изпълнение на програма за свеждане до минимум на неграмотността сред населението в трудоспособна възраст чрез различни форми за учене на възрастни. По-нататък логически следва създаването и изпълнението на план за включване на ограмотените лица в програми за възрастни за придобиване на начално образование (4 клас) и възможност за придобиване на професионална квалификация.", "date": "2019.11.25", "title": "Бедността е в пряка връзка с резултатите по български език в училище"}
{"url": "https://www.dnevnik.bg/bulgaria/2019/11/25/3991295_curkvata_pochita_pametta_na_sv_kliment_ohridski/", "text": " Православната църква почита днес паметта на св. Климент Охридски - един от най-значимите български средновековни писатели, основател на Охридската книжовна школа и първият епископ, проповядвал на старобългарски език. Той е един от Светите Седмочисленици. Няма сигурни сведения за датата и мястото на раждането му, но в историческата наука се приема, че е роден през 840 г. в  югозападните части на България. В \"Кратко житие на св. Климент Охридски\" от Димитър Хоматиан се посочва, че \"този наш отец и светилник на България бил по род от европейските мизи, които народът обикновено знае като българи\". Предполага се, че Климент е участвал на млади години още в хазарската и аланската мисия на светите братя Кирил и Методий през 859-861 г. Като техен ученик той е част и от великоморавската им мисия, а според по-късни славянски жития е бил ръкоположен заедно с Наум в свещенически чин от папата в Рим през 868 г. - малко преди смъртта на св. Кирил. Учителя си той увековечава в \"Похвално слово за Кирил.\" Смята се, че е прекарал следващите 15 години, работейки заедно с Методий в Панония и Великоморавия. След смъртта на Методий, последвалите гонения и престой в затвора Климент заедно с други двама от учениците на светите братя - Наум и Ангеларий, се завръща в България. Според \"Пространно житие на св. Климент Охридски\" от Теофилакт Охридски тримата били посрещнати изключително топло от княз Борис. Скоро след това Климент е изпратен от владетеля в областта Кутмичевица в Македония с мисионерска задача. Климент се установява в Охрид и го превръща в един от най-влиятелните духовни и книжовни центрове. Теофилакт Охридски го нарича \"пръв епископ, който проповядвал на български език\". Умира през 916 г., а мощите му се намират в църквата \"Св. Пантелеймон\" в Охрид. Скоро след смъртта си е канонизиран, а от началото на 11 в. успението му се чества на 27 юли. Св. Климент Охридски е един от най-значимите автори на старобългарски език, той пише жития, похвални слова, църковни химни, превежда църковни текстове. В науката се посочват от 15 до 50 негови съчинения. 25 ноември е и празник на Софийския университет, чийто патрон е св. Климент Охридски.", "date": "2019.11.25", "title": "Църквата почита паметта на св. Климент Охридски"}
{"url": "https://www.dnevnik.bg/bulgaria/2019/11/25/3996635_jult_kod_za_obilni_valeji_v_7_oblasti_v_stranata/", "text": "Жълт код за обилни валежи е обявен за 7 области днес - Благоевград, Пазарджик, Пловдив, Смолян, Кърджали, Хасково и Стара Загора. Под влияние на преминаващ южно от страната средиземноморски циклон днес ще бъде предимно облачно и след обяд дъждовно. Значителни ще са количествата в южните и планинските райони от страната. През нощта срещу вторник валежите ще продължат. Вятърът ще бъде предимно от изток, умерен, в източните райони - временно силен. Максималните температури ще са между 9° и 14°. Това съобщи дежурният синоптик Мартин Славчев от Националния институт по метеорология и хидрология (НИМХ), цитиран от \"Фокус\". По Черноморието ще преобладава облачно време. Следобед по южното крайбрежие ще има валежи от дъжд, които ще продължат и през нощта срещу вторник. Ще духа умерен източен вятър. Максималните температури ще са между 13° и 16°. Температура на морската вода е 16° - 17°. Вълнението на морето ще бъде 2-3 бала. В планините ще бъде облачно, ветровито и с валежи от сняг. Под около 1700 метра надморска височина валежите ще са от дъжд. Ще духа умерен и силен югоизточен вятър. Максималната температура на височина 1200 метра ще е около 8°, на 2000 метра – около 2°. И във вторник ще преобладава облачно време. На много места в страната ще има валежи от дъжд, значителни по количество през нощта срещу вторник в южните, а през деня - на места в източните райони. Покрай Дунав ще преръмява, а от югозапад ще започне процес на спиране на валежите и разкъсване на облачността. В районите с надморска височина над 1300-1400 метра ще вали сняг. В източната половина от страната вятърът ще бъде от североизток, по Черноморието привечер от север, предимно умерен. Преобладаващите температури ще са: минимални - между 4° и 9°, максимални - между 8° и 13°. В средата на седмицата вятърът ще отслабне и ще се ориентира от югозапад. Облачността ще се разкъса и ще намалее. Дневните температури ще се повишат, сутрешните ще се понижат, в отделни райони до 0° - минус 1°. В сряда ще е без валежи, в четвъртък по-късно през деня в Северозападна България ще превали дъжд.", "date": "2019.11.25", "title": "Жълт код за обилни валежи в 7 области в страната"}
{"url": "https://www.dnevnik.bg/sviat/2019/11/25/3996114_samo_prez_feisbuk_ne_stava_-_gru_izmislia_instituti_i/", "text": "Военното разузнаване на Русия измисля мрежа от автори в интернет, свързани помежду си сайтове и дори анализаторски центрове, за да накара водещи медии да подемат разпространявани от ГРУ идеи и теми. \"Макар да е извършвало операции в социалната мрежа \"Фейсбук\", Главното управление на руския Генщаб или не е смятало за приоритет максимално ангажиране на потребителите, или не е разполагало със средства за това. Напротив, изглежда, че операциите му са създадени да постигат влияние по друг начин.\" Това се казва в доклад за дейността на ГРУ през 2014-2019 г. на Интернет обсерваторията към Станфордския университет - едно от авторитентите места в света за анализ на процеси в глобалната мрежа. Той бе разпространен преди дни под заглавието Бяла книга  \"Потемкински страници и личности\" . В него се разказва и за България - как в началото на 2017 г. от сайт, пълен с конспиративни теории и антиглобалистки истории, се разпространява заглавието \"САЩ доставят оръжие на Ал Кайда в Сирия през България?\". Споменава се и фейсбук страницата на сайта \"Инфобалкани\" с администратори от България (4), Русия (1) и САЩ (1), създадена през 2012 г. и бездействаща (макар да остава активна) от февруари 2017 г. насам. Авторите Рене Дайреста и Шелби Гросман обясняват, че ГРУ използва различен подход от този на Агенцията за изследване на интернет (по-известна като Фабриката за тролове) на Евгений Пригожин, санкциониран от САЩ заедно с ръководители на тази компания за намеса в американските избори през 2016 г. Тази \"агенция\" се занимава с пригодена към епохата на социалните мрежи позната отдавна технология на активните мероприятия, наречена пране на наратива. Под това се разбира \"пробутването на определени теми и гледни точки за събитията от държавната пропаганда към голямата медийна екосистема чрез свързани помежду си публикации, \"полезни идиоти\" и вероятно доброволци\".  Съдържание, създавано от ГРУ, често от името на изфабрикувани автори, има друга \"биография\" - пуска се първо в \"анализаторски центрове\" и \"медии\". След това мрежа от профили започва да го разпространява по платформи като Twitter и Reddit, за да излезе от орбитата на военното разузнаване, да премине през идеологически близки реални независими новинарски сайтове и да влезе в оборот в големи социални мрежи като \"Фейсбук\". Целта на тази операция е да се ограничи съмнението, което иначе би предизвикала публикация в непознат профил или място със съмнителна репутация. Този двоен подход, идващ от един и същ държавен фактор, е характерното за ГРУ, което описват авторите. Те обясняват, че изследването им е по поръчка на Сенатската комисия по разузнаването и е започнало с данни за публикации в социални мрежи, предоставени от \"Фейсбук\". Компанията определя в този масив данни публикации и страници като свързани с тайни операции на ГРУ. Съдържанието, постигнало значителен или почти никакъв успех, е премахнато през или преди 2018 г. За някои случаи са писали разследващи журналисти, но повечето от тях не са били свързани досега с ГРУ. Започвайки от фейсбук страниците, от Станфордския университет са продължили към интернет местата, към които отправят те, и са събрали и архивирали много повече от достъпната до аудиторията информация.      Един от примерите, по-близки до България, е Crna Gora News Agency (CGNA) - измислен от ГРУ сайт за новини с фокус върху създаване на измислени и конспиративни истории, сеещи съмнение за честността на парламентарните избори в Черна гора през 2016 г. Те са смесени със статии в защита на Башар ал Асад, критични към Хилъри Клинтън и към Запада изобщо. На фейсбук страницата на CGNA има над 1500 публикации (90% от тях преведени и на босненски) и, изглежда, целта на този проект е да намали шансовете Черна гора да се присъедини към НАТО (което се случи през юни 2017 г.) и Европейския съюз, казват авторите на анализа. Друг от анализираните случаи е на Inside Syria Media Center (ISMC) - медиен портал, създаден като част от многостранна операция на руското правителство за влияние в подкрепа на Башар ал Асад. На страницата се твърди, че събраната информация е от очевидци на място, но в действителност се агитира за властите в Дамаск и се дискредитират западни източници и организации като Белите каски. Самата страница на ISMC е с много ниска активност - средно 0.1 \"харесване\" на публикация, но историите там плъзват бързо, след като бъдат споделени от шестима \"автори\" и препубликувани от 142 уникални домейна. След броени дни тя \"пробива\" във водещи медии и почти никога с това не се занимава Фабриката за тролове, т.е. трудно се проследява назад връзката с Русия.      Една от тези персони е Софи Мангал, пуснала историята за \"Ал Кайда\", американското оръжие и България през март 2017 г. (впрочем в края на 2016 г. този сюжет - но без американците - се появява в репортаж и публикации на Диляна Гайтанджиева от Канал 3 и \"Труд\" - бел.ред.) Статията е на Globalresearch.ca - антиглобалистки портал, смятан за източник на конспиративни теории, поради което \"Уикипедия\" сериозно е обмисляла да го постави в черен списък на разпространители на спам. Обсерваторията в Станфорд посочва, че остава открит въпрос доколко медии, приели текстове от подобни \"фалшиви автори\", са наясно с фабрикациите. Две издания са приели заключенията и това, че са били подведени и не са се поровили да потвърдат наистина ли има такива хора. Но и на тях не им се вярва, че това може да е част от активно мероприятие на руснаците, още повече на ГРУ.", "date": "2019.11.25", "title": "Само през \"Фейсбук\" не става - ГРУ измисля институти и хора, за да зарази медиите"}
{"url": "https://www.dnevnik.bg/sport/2019/11/25/3996680_fotogaleriia_ludiiat_shampionski_parad_po_sluchai/", "text": "Десетки хиляди почитатели на бразилския футболен \"Фламенго\" отпразнуваха бурно един от най-паметните мигове в историята на клуба.", "date": "2019.11.25", "title": "Фотогалерия: Лудият шампионски парад по случай двете титли на \"Фламенго\""}
{"url": "https://www.dnevnik.bg/video/2019/11/25/3996696_zaradi_prolivnite_dujdove_v_italiia_ruhna_chast_ot/", "text": "Заради проливни дъждове рухна 30-метров участък от естакада на магистрала А6 близо до наводнения крайбрежен италиански град Савона, предаде \"Асошиейтед прес\", цитирана от БТА. На видео, заснето от пожарникарите от въздуха, се вижда, че няколко коли и един камион са спрели близо до пропадналия участък.  Според губернатора на Лигурия Джовани Тоти причината е свлачище, задействало се от проливните дъждове. Спасителни екипи с кучета проверяват дали има пострадали сред отломките и калната маса.  Лошото време в Италия и Франция  взе най-малко три жертви . За кратко бе затворено летището на Ница, а в Торино бе отменен планиран за вчера маратон. Десет дни след безпрецедентното наводнение във Венеция в града вчера сутринта нивото на водата отново се покачи. То достигна 130 см над морското равнище. Въпреки това повишаването е далеч под  рекордните 187 см  над морското равнище, които бяха регистрирани на 12 ноември и причиниха едно от най-сериозните наводнения в историята на града.", "date": "2019.11.25", "title": "Заради проливните дъждове в Италия рухна част от магистрала"}
{"url": "https://www.dnevnik.bg/sviat/2019/11/25/3996698_propravitelstveniiat_lager_v_honkong_zagubi/", "text": "Кандидати от опозицията постигнаха убедителна победа на вчерашните избори за представители в районните съвети в 18 окръга на Хонконг. По данни на радио Ар Ти Ейч Кей продемократичният лагер получава 396 от 452 места, предаде ТАСС, цитирана от БТА. Проправителственият блок, който досега контролираше 75 процента от местата в районните съвети, понесе съкрушително поражение. Сега продемократични представители са доминиращите в 17 от 18 съвета в града, пише Би Би Си. Избирателната активност достигна рекордните 71 процента. За сравнение, само 47 на сто от избирателите гласуваха на местните избори преди четири години. Високата активност е показателна за обществените настроения на фона на продължаващите от началото на лятото масови протести, предизвикани от опитите на властите за прокарването на законопроект за екстрадиция в континентален Китай. Протестите, понякога съпътствани от насилие, невинаги срещаха подкрепата на мнозинството от гражданите. Същевременно резултатът на изборите и активността сочат, че недоволството от статуквото е мобилизирало силно жителите - гласувалите са 2.94 млн. души при 1.47 на последните за законодателен орган, които бяха през 2016 г. \"Дълбоко вкоренените проблеми\" Въпреки че вчерашните избори не могат да променят политическата система в Хонконг като цяло, те станаха барометър за подкрепата на населението към продемократичното движение, отбеляза ТАСС. Би Би Си отбелязва, че вотът изглежда като референдум за управлението на града след продължилите месеци демонстрации. Управителят на града Кари Лам, към която е насочен част от гнева на опозицията, публикува изявление, в което каза, че правителството уважава резултатите. Тя добави, че \"доста\" от различните анализи и интерпретации на случилото се сочат, че \"резултатите отразяват недоволството на хората от сегашната ситуация и дълбоко вкоренените проблеми в обществото\". Лам обеща, че правителството \"сериозно ще си помисли\" за позициите, изразени от гражданите. Възможно е съдбата на критикуваната от демонстрантите Лам също да е свързана с резултата от вота. Окръжните съветници могат да изпратят 117 души в 1200-членния комитет, избиращ лидера на Хонконг. Очаква се сега всички 117 места да отидат при продемократични кандидати.", "date": "2019.11.25", "title": "Проправителственият лагер в Хонконг загуби съкрушително местните избори"}
{"url": "https://www.dnevnik.bg/biznes/2019/11/25/3996694_iordan_conev_deputatite_i_politicite_niamat_rolia_v/", "text": "Депутатите и политиците нямаме роля в избора на главен прокурор и не трябва да се месят в него, а \"Демократична България\" го прави. Това заяви пред \"Нова телевизия\" депутатът от ДПС и член на оперативното бюро на движението Йордан Цонев. \"И това е лошо. Политическите партии нямат право да се месят в този избор, а \"Демократична България\" се меси. Не е демократично право на политическата система да се меси в независимата съдебна система. Има си орган - Висшият съдебен съвет - парламентът на съдебната система\", каза той по повод множеството протести срещу избора на прокурора Иван Гешев за главен прокурор на мястото на Сотир Цацаров, чийто мандат изтича през януари. Гешев беше единствен кандидат, издигнат от прокурорската колегия, а министърът на правосъдието не издигна алтернативна кандидатура с обяснението да се избегнат обвинения за намеса на изпълнителната власт. \"Демократична България\", чиито представители участваха в протестите, е извънпарламентарна опозиция. Цонев запита риторично защо \"т.нар. градска десница\", както той се изрази, не е протестирала при избора на предишния главен прокурор, и си отговори: \"Разликата, е че този главен прокурор повдигна обвинения на главните действащи лица на този т.нар. демократичен център, който аз наричам \"разградската десница\", и посочи поименно съиздателя на \"Дневник\" и \"Капитал\" Иво Прокопиев. Прокопиев е подсъдим заедно с бившия министър на икономиката и енергетиката Трайчо Трайков, бившия вицепремиер и финансов министър Симеон Дянков за  продажбата на миноритарните държавни дялове в ЕВН.  Прокуратурата сочи Прокопиев за подбудител към сделката, защото в годините на икономическа криза  е коментирал темата  в рамките на Съвета за тристранно сътрудничество като представител на работодателска организация. Запитан дали след като депутатите, включително ДПС, подкрепяйки Сотир Цацаров за председател на Комисията за предотвратяване на корупцията и за отнемане на незаконно придобито имущество (КПКОНПИ), не го поставят в конфликт на интереси, ако реши да ги разследва, Цонев отхвърли тази хипотеза. \"Няма логика, че аз ще гласувам за председател на КПКОНПИ и той няма да ме разследва\", заяви Цонев. По повод избора на лидера на НФСБ за зам.-председател на Народното събрание, срещу който протестира ДПС, Цонев каза, че лично за себе си ще намери начин да показва отношение към този избор - било като не се обръща към Симеонов, ако той е на трибуната, било като не се изказва. Според депутата Симеонов се придържа към устойчиви морално укорими от обществото поведенчески модели, като атакува майките - било като блъскаше възрастна жена на българо-турската граница, било като заяви, че ромските майки раждат като кучки, било като обижда майките на децата с увреждания. Цонев повтори позицията на ДПС за проектобюджета за догодина като \"още от същото\", подчерта, че се наливат пари в нереформирани системи и напомни, че от три години ДПС настоява всички партии да се обединят около 3-4 основни приоритета за реформи, които управляващите - които и да са те, да изпълняват.", "date": "2019.11.25", "title": "Йордан Цонев: Депутатите и политиците нямат роля в избора на главен прокурор"}
{"url": "https://www.dnevnik.bg/evropa/2019/11/25/3996704_naslednichkata_na_merkel_zaplashi_da_se_ottegli_i/", "text": "Лидерът на партията на Ангела Меркел и евентуален неин наследник като канцлер заплаши, че ще се оттегли, ако Християндемократическият съюз (ХДС) не я подкрепи, предаде Би Би Си. Анегрет Крамп-Каренбауер призова критиците си да подкрепят нейната визия за Германия по време на годишния конгрес на партията в Лайпциг. Тя  се изправи пред засилващи се критики,  откакто наследи Меркел начело на ХДС. Заплахата ѝ да се оттегли обаче предизвика дълги овации и обещание за лоялност от основния ѝ критик. Слабите изборни резултати и ниската ѝ популярност предизвикаха недоволство в редиците на ХДС. Но в реч по време на конгреса 57-годишната Крамп-Каренбауер постави ултиматум пред опонентите си. \"Ако сте на мнение, че тази Германия, която аз искам, не е тази, която вие искате, тогава нека да сложим край. Тук, сега и днес\", каза тя пред делегатите. \"Но, скъпи приятели, ако искате тази Германия, ако искате да поемем по този път заедно... тогава да запретнем ръкави тук и сега и да поставим начало\", допълни Крамп-Каренбауер. В края на речта делегатите я аплодираха прави в продължение на най-малко три минути. Меркел, която също изнесе реч, призова за единство в партията. Като лидер на ХДС, най-голямата германска партия, Крамп-Каренбауер е фаворит за наследяването на Меркел, когато тя се оттегли през 2021 г. През лятото тя получи и поста министър на отбраната, но шокира колегите си, когато предложи да се изпратят германски войници в Северна Сирия като част от международна безопасна зона. Фридрих Мерц, адвокатът милионер, който загуби надпреварата за ръководството на ХДС миналата година, описа воденото от партията правителство като \"катастрофално\". Той остава един от най-гласовитите критици на Крамп-Каренбауер, но я аплодира след речта ѝ и обеща лоялност. \"Ние сме верни на нашия председател и на правителството:, посочи Мерц. Меркел е канцлер от 2005 г., но с наближаването на края на четвъртия ѝ пореден мандат през декември 2021 г. вълненията в партията поставиха кандидатурата на Крамп-Каренбауер под въпрос. Вярна на Меркел, от нея се очаква да продължи в голяма степен стила и политиките на канцлера. Делегатите на конгреса в Лайпциг отхвърлиха предложение да гласуват кой да е следващият им кандидат за канцлер, предаде ДПА, цитирана от БТА. По традиция това е лидерът на партията.", "date": "2019.11.25", "title": "Наследничката на Меркел заплаши да се оттегли и спечели овации"}
{"url": "https://www.dnevnik.bg/sviat/2019/11/25/3996702_kitaiski_lageri_promivat_mozucite_na_stotici_hiliadi/", "text": "Систематичното промиване на мозъци на стотици хиляди уйгури в мрежа от лагери в северозападната китайска провинция Синцзян, описано в официални документи, предизвика размяна на остри дипломатически реплики между Китай, САЩ и авторитетни медии. Данните,  получени  от Международния консорциум за разследваща журналистика (ICIJ), са от документи, придобити в хода на разследване на  17 медии , сред тях \"Ню Йорк таймс\", \"Монд\" и \"Ел Паис\". Предаването \"Панорама\" на британския обществен оператор  Би Би Си  също е получило достъп до тях. Документите обрисуват системата, по която уйгурите в лагерите са заключвани в изградените в последните 3 години лагери, индоктринирани и наказвани. Само за седмица през 2017 г. това се е случило с 15 хил. души, а отбелязани като подлежащи на следене са 1.8 млн. души само защото са си инсталирали приложение за споделяне на данни Zapya на телефона си (преди месеци холандски програмист откри  база данни с 2.6 млн. набелязани и следени ). Задържанията могат да се случват на базата на алгоритми,  обяснява ICIJ . Всичко да се контролира Т.нар. The China Cables съдържат и бележка, изпратена през 2017 г. от тогавашен заместник-секретар на комунистическата партия в Синцзян, инструктира управляващите лагерите, че трябва да ги управляват като затвори с високи мерки за сигурност, със строга дисциплина, наказания и без бягства. Нужно е, напротив, управата да \"насърчава разкаянието и признанието\", както и \"истинската трансформация на учещите\" (която да бъде поощрявана) и да направи изучаването на мандарин \"главен приоритет\" заедно с идеологическото образование. Нещо повече, необходимо е да се гарантира \"пълно видеопокритие на спалните помещения и класните стаи без слепи зони\". Всичко в живота на задържаните трябва да се контролира - строго определено място на леглото, точно определено място в клас, \"фиксирана позиция при работата за придобиване на умения и е строго забранено да се променя.\" Изисквания за \"дисциплина\" има дори за \"ставане, проверка за присъствие, измиване, ходене до тоалетната, организация и поддържане на ред, хранене, учене, спане, затваряне на вратата и т.н.\". \"Трябваше да говорим по високоговорител, за да получим разрешение да отидем до тоалетната\", обяснява някога задържаната Гулбакар Джалилова. По думите ѝ е имало само 10 минути всеки час, в които хората в нейната килия можело да ходят до тоалетната. \"Някои от нас успяваха да отидат за това време, други - не.\"      \"Светът мълчи за лагерите\" Новият съветник по националната сигурност на САЩ Робърт О'Брайън отправи критики срещу мълчанието на останалата част от света за действията на Китай. О'Брайън зададе и въпроса дали останалата част от света ще запази мълчание и в случай че Пекин смаже продемократичните протести в Хонконг така, както тези на площад Тянанмън преди 30 години. Съветникът на президента на САЩ Доналд Тръмп се срещна с журналисти и отговори на въпроси на Международния форум по сигурността в Халифакс. О'Брайън направи това изявление в момент, когато САЩ и Китай са в търговска война. Според него администрацията на Тръмп не е запазила мълчание по въпроса с китайските лагери, отбелязва АП. Посланикът на Китай във Великобритания Лю Сяомин нарече информацията \"фалшиви новини\". Пекин  настоява от години, че центровете са за \"образование и обучение\" . Тази теза се застъпваше дори когато ООН обяви, че недвусмислени данни говорят за задържането на поне милион мюсюлмани, повечето уйгури. Освен това, смята посланикът, мерките в центровете са опазили местните и не е имало нито една терористична атака в Синцзян от три години, а регионът \"се наслаждава на социална стабилност и единство между етническите групи\". \"Хората там водят щастлив живот и имат много по-силно усещане за удовлетвореност и сигурност\".      Според правозащитната организация \"Хюмън райтс уоч\" е нужна прокурорска проверка след тези доказателства, тъй като те показват \"грубо нарушение на човешките права\". \"Мисля, че е справедливо да се опише всеки задържан като подложен най-малкото на психологическо насилие, защото буквално не знаят колко време ще бъдат там\", смята Софи Ричардсън, директор за Китай в организацията. За  \"Ал Джазира\"  адвокатът Арсалан Ифтихар казва, че става дума за \"система за етническо прочистване като при Оруел\", имайки предвид романа му \"1984 г.\" В съобщението на ICIJ, с което се разказва за The China Cables, е цитиран германският академик Адриан Ценц, който отива още по-далеч. \"Масовите задържания в Китай са вероятно най-интензивното принудително социално инженерство от края на Културната революция насам\", казва той. Друго негово твърдение: \"Вероятно това е  най-масовото затваряне на етнорелигиозни малцинства  от Холокоста насам.\"     ", "date": "2019.11.25", "title": "Китайски лагери промиват мозъците на стотици хиляди уйгури, сочат документи"}
{"url": "https://www.dnevnik.bg/kultura/2019/11/25/3996706_kato_ne_objalvalo_remonta_na_largoto_ministerstvoto_na/", "text": "Държавата е защитила своя интерес по делото за ремонта на Ларгото, заяви министърът на културата Боил Банов в интервю за \"Нова телевизия\". Министерството изпусна срока, в който е трябвало да подаде жалбата си до Върховния касационен съд (ВКС), и така на практика се отказа да претендира за 754 хил. лв. неустойка на изпълнителя за забавения и некачествен ремонт на античния комплекс в центъра на София. Освен това ведомството трябва да плати 73 хил. лв. съдебни разноски за водените на първите две инстанции дела. Според Банов обаче държавата дори е спестила пари, защото ако била продължила с обжалванията, щяло да се наложи да ведомството да плати още такси. \"Ако не беше този злонамерен акт (с изпускането на срока за обжалване - бел. ред.), за да бъда натопен аз и да бъде унизено Министерството на културата, можехме и още да загубим такси, за да продължи делото на трета инстанция\", пресметна министърът на културата. По думите му от обжалване не е имало смисъл, защото на първите две инстанции ведомството загубило, а ВКС щял да изследва само спазването на процедурата, а не да анализира какво се е случило, и \"тази трета инстанция нямаше да промени нищо\". Той каза, че оценката на ведомството е, че не е административна грешка необжалването. От друга страна, той продължава да твърди, че пропускането на срока и необжалването е злонамерено и затова материалите са предадени на прокуратурата.  Банов каза, че случаят не е повод за оставка. \"Твърдо считам, че моят екип е много сериозен и качествен. В последните две години и половина работата ни го доказва. Това, че вътре може да има \"гнили ябълки\", може да го има и във всяко семейство. Моята работа е като ги открия, да ги изведа от структурата на министерството, за да не вредят на българската култура, а после на мен. Знам откъде идва това. Моята работа е да знам всичко\", заяви министърът. Той добави, че е свикнал с тази \"една и съща\" атака срещу себе си и не си хаби нервите.  Той има предвид сигнала от януари 2019 г. на тогавашния  депутат от БСП и журналист Елена Йончева, която пусна записи  от телефонни разговори, които подсказват, че през 2016 г. като зам.-министър на културата Боил Банов опрощава неустойка на фирмата - строител на Ларгото, и дава указания как да се фалшифицират документи. Банов твърди, че записите са фалшификация, а прокуратурата не намери данни за престъпление.", "date": "2019.11.25", "title": "Като не обжалвало ремонта на \"Ларгото\", Министерството на културата защитило държавния интерес"}
{"url": "https://www.dnevnik.bg/na_put/2019/11/25/3994489_fotogaleriia_medicinskiiat_turizum_e_nadejda_za/", "text": "Марин Босотина подготвя яхтата си за първия ѝ \"уелнес круиз\" в Адриатическо море, където богати, грижещи се за здравето си клиенти, ще имат достъп до личен лекар, диетолог, треньор и учител по йога, разказва \"Ройтерс\".", "date": "2019.11.25", "title": "Фотогалерия: Медицинският туризъм е надежда за икономиката на Хърватия"}
{"url": "https://www.dnevnik.bg/razvlechenie/2019/11/25/3996712_zamruznaloto_kralstvo_2_zadmina_boksofis_prognozite/", "text": "Замръзналото кралство 2\" достигна приходи от 127 млн. долара след дебютния си уикенд в САЩ и 223 млн. в останалата част на света, с което разби прогнозите и задмина силния дебют, поставен от оригиналния филм през 2013 г., съобщват световните медии. След първите си пет дни в кината през 2013 г. \"Замръзналото кралство\" печели 39 млн. долара, припомня \"Ройтерс\". Продължението на хита на \"Дисни\" постави също така рекорд за премиера на анимационен филм през ноември. Прогнозите на компанията за откриващия уикенд бяха, че филмът ще достигне приходи от 120 млн. долара в САЩ и Канада, писа \"Блумбърг\". \"Замръзналото кралство\" се превърна във феномен през 2013 г.. Той застана начело на класацията за най-доходоносна анимация в историята. Той достигна приходи от 1,27 млрд. долара в глобалния боксофис и до ден-днешен кара хиляди деца, а и техните родители по света да си припяват превърналата се в хит песен Let It Go. Тя донесе и една от двете награди \"Оскар\" на анимацията, която през 2014 г. се нареди на десето място сред най-доходоносните филми въобще. \"Замръзналото кралство 2\" е по кината в България от 22 ноември.", "date": "2019.11.25", "title": "\"Замръзналото кралство 2\" задмина боксофис прогнозите още след първия си уикенд"}
{"url": "https://www.dnevnik.bg/evropa/2019/11/25/3996718_germaniia_suzdava_sujuz_za_nasurchavane_na/", "text": "Подобряването на условията за пешеходци, велосипедисти и обществения транспорт в германските градове получи нова подкрепа в края на миналата седмица със създаването нов алианс за \"модерна мобилност\", предаде ДПА.  Тъй като градското планиране в повечето населени места в Германия продължава да дава предимство на колите, дълго възхваляваният обрат в транспортната политика все още не е завзел толкова добри позиции, колкото поддръжниците му се надяват.  Новият алианс на федералното правителство, германските провинции, градове и местни общности ще търси решения на проблемите на градската среда.  Мобилността в градовете става по-разнообразна и трябва да бъде по-модерна и устойчива, посочи Маркус Леве, вицепрезидент на Асоциацията на германските градове.  Целта на сдружението е да накара повече хора да вървят пеша, да карат колело или да използват обществения транспорт, както и да се подобрят транспортните връзки с околоградските райони, допълни той.  Федералният министър на транспорта Андреас Шойер неотдавна заяви, че по пътищата трябва да бъде оставено повече място за велосипедистите.  Правителството увеличи бюджета за регионален обществен транспорт, отпускайки допълнителни 1.2 млрд. евро (1.3 млрд. долара) за нови автобусни и жп линии между 2020 и 2023 година. Така бюджетът достига общо 9.8 млн. евро. /БТА", "date": "2019.11.25", "title": "Германия създава съюз за насърчаване на алтернативите на колите в градовете"}
{"url": "https://www.dnevnik.bg/sport/2019/11/25/3996725_privurjenici_na_arsenal_poiskaha_speshni_merki_sreshtu/", "text": "Привърженици на \"Арсенал\" от водещите фенски организации призоваха за спешни действия заради \"отчаяното състояние на нещата\" в клуба. Изявлението им идва след поредния слаб резултат на отбора, който направи 2:2 със \"Саутхемптън\" у дома. \"Арсенал\" е осми, като изостава с осем точки от четвъртото място. \"Изглежда сякаш клубът е без компас и плава безцелно, несигурен в посоката си\", се казва в изявлението на запалянковците. Те посочват, че действието им е подкрепено в петиция, подписана от 120 000 души. През юли феновете призоваха собственика Стан Крьонке да вдъхне нов живот на клуба. Бизнесменът дойде в \"Арсенал\" през 2007 г., а четири по-късно стана мажоритарен собственик. \"Топчиите\" не са печелили титлата от 2004 г., а последните им успехи са в Купата на Англия (2014, 2015 и 2017 г.). Привържениците посочват, че проблемите, описани в предишното им писмо, не са изчезнали. Според тях въпреки трите спечелени купи годините в последното десетилетие могат да бъдат определени като загубени \"на и извън терена\". Според тях в това време отборът бележи отстъпление. \"Към момента това е наследството на \"годините на Крьонке\", пишат те.", "date": "2019.11.25", "title": "Привърженици на \"Арсенал\" поискаха спешни мерки срещу \"безцелното носене\""}
{"url": "https://www.dnevnik.bg/sviat/2019/11/25/3996722_sobstvenikut_na_lui_vjuiton_kupuva_amerikanskata/", "text": "Компанията LVMH, собственик на \"Люи Вюитон\", потвърди официално, че ще купи американската компания за бижута \"Тифани\" за 16.2 млрд. долара, или 14.7 млрд. евро. Това е най-голямата в историята сделка между компании за луксозни стоки, пише \"Блумбърг\". Тя е и най-голямото придобиване на LVMH до момента и се очаква да бъде финализирана до края на 2020 г. \"Люи Вюитон Моет Хенеси\" (или LVMH), чийто президент Бернар Арно  стана третият човек с богатство над 100 млрд. долара  по-рано тази година, е сключила \"окончателно споразумение с цел придобиване на \"Тифани\" за 135 долара за акция в брой, гласи съвместно изявление. Оповестяването бе очаквано - източници, запознати с въпроса, съобщиха за няколко медии, че \"Тифани\" и LMVH са близо до споразумение в преговорите, започнали в средата на октомври. Според \"Ройтерс\" се очаква бизнесът с бижута и часовници, засега най-малкият на LVMH, да спечели от сделката, която според същото изявление \"ще подсили позициите\" ѝ \"в бижутерската индустрия и още повече ще увеличи присъствието ѝ в САЩ\". \"Тифани\" е едно от най-известните имена в индустрията. Основана през 1837 г., компанията преживява трудни времена в опит да спечели вниманието на младите клиенти. Тя страда и от търговската война между САЩ и Китай, макар \"силата на изображението на емблематичната синя кутийка от 1837 г. да е по-ценна от това, което предполагат сегашните ѝ финанси,\" казва в цитирана от агенцията бележка анализаторът Флавио Середа малко преди потвърждението на сделката.", "date": "2019.11.25", "title": "Собственикът на \"Луи Вюитон\" купува американската \"Тифани\" за $16 млрд."}
{"url": "https://www.dnevnik.bg/bulgaria/2019/11/25/3996720_kak_da_uvolnim_slujitel_i_ima_li_bezboleznen_nachin/", "text": "През последните години почти няма фирма, която да не е съкратила персонала си до някаква степен, а това, че някой някъде уволнява, се превърна в нещо нормално и естествено. Добрата новина е, че вече почти няма откъде да се реже. Лошата е, че винаги ще има хора, които ще изпитат в първо лице какво означава да останеш без работа. И все пак и уволнението не е проста работа, това е \"изкуство\", в което има и някои основни правила. А познаването на особеностите им създава по-голяма сигурност и по-малко стрес и за служителя, и за работодателя. Мислите ли, че е лесно да уволняваш? \"Не\", категорични са експертите по човешки ресурси. Работата е свързана с хора и емоции, не е лесно да уволняваш хора, които преди време си наел. Можете да омекотите \"удара\" с възхвали, може да оправдаете решението с числа, статистика или невъзможност да му плащате например, но без значение какво кажете, крайният резултат може да е крайно неприятен и за двете страни. Във всеки един случай уволнението за работника означава край на постоянния доход и някои други облаги. За мениджъра, директора или който съобщава освобождаването, може да значи уволнение на доверен, добре представящ се работник в отчаян опит да се съкратят разходи. Няма да е лесно, но има добри практики в това отношение и е хубаво да ги използвате. Най-честият съвет, който повечето мениджъри човешки ресурси съветват относно освобождаването на служители е просто - бъдете честни, състрадателни и бързи. Като за начало е коректно новината да бъде съобщена от прекия ръководител. Често се случва така, че даден служител да разбира за своето уволнение от други колеги, а официално новината да му бъде съобщена дни по-късно. Това обаче е доста лоша и некоректна практика. Винаги трябва да бъдете готови за емоционална реакция от другата страна. Отнасяйте се към служителя с уважение, но без да отстъпвате от взетото решение. Отговорете честно на въпросите му и му съдействайте с каквото можете. Не забравяйте и колегите на уволнения служител. Обяснете им защо даденият служител и бил уволнен, за да избегнете всякакви спекулации и страха от загуба на работното място сред тях, защото това определено може да наруши работния процес. Освобождаването на персонал може да бъде болезнено и за двете страни. Освен че губи доходи, служителят също често чувства загуба на самочувствие, така че бъдете внимателни. А ако сте били съкратени, можете да потърсите нова работа сред актуалните предложения на  Karieri.bg . търси: Консултант по комуникации и събития за БОЛД  търси: Settlement Supervisor - Trade & Capital Markets Finance SAP Super User търси: Design Production Manager търси: Финансов анализатор - сертифициран финансов анализатор (CFA) Финансов анализатор търси: Administrative Assistant търси: Customer Service Assistant", "date": "2019.11.25", "title": "Как да уволним служител и има ли безболезнен начин"}
{"url": "https://www.dnevnik.bg/sport/2019/11/25/3996746_uaildur_se_obiavi_za_boksyora_s_nai-tejuk_udar_v/", "text": "Дионтей Уайлдър постигна 41-а победа с нокаут в професионалната си кариера и  защити успешно титлата на Световния боксов съвет (WBC)  срещу Луис Ортис в неделя. Впечатляващото постижение на американеца го накара да обяви, че той е боксьорът с най-тежък удар в историята. Уайлдър е боксьорът с най-голям процент нокаути в своите срещи – 97.6% (41 нокаута от 42 победи). Само два от 43-те му мача завършиха с финалния гонг в 12-ия рунд – първата му среща с Бърмейн Стивърн през 2015 г., когато спечели пояса на WBC, както и двубоя с Тайсън Фюри, който остана без победител. В реванша с Ортис Уайлдър имаше проблеми и изоставаше в резултата, но за пореден път доказа, че се нуждае от едно точно попадение, за да откаже съперниците си. \"Мисля, че съм доказал, че съм най-здраво удрящият боксьор в историята. Точка. Давам на хората това, което съм правил винаги – страхотни мачове и страхотни нокаути\", каза Уайлдър. Той има по-добър процент на нокаути от легендата Роки Марчиано (88%), Майк Тайсън (88%) и Виталий Кличко (87%), които са считани за едни от най-добрите нокаутьори в историята. \"Отне ми 40 мача, за да разберат хората колко добър боксьор съм и да получа признанието на феновете. Никой не е виждал стил като моя, аз не съм типичният боксьор, не е имало друг като мен. Това ме прави уникален\", каза още Бронзовия бомбардировач. През февруари 2020 г. Уайлдър ще се изправи срещу Тайсън Фюри в мач-реванш. Той вече обяви, че иска да обедини всички пояси в тежката категория и да стане първият абсолютен световен шампион от Ленъкс Люис насам. \"Аз съм единственият достоен\", добави американецът.", "date": "2019.11.25", "title": "Уайлдър се обяви за боксьора с най-тежък удар в историята"}
{"url": "https://www.dnevnik.bg/analizi/2019/11/25/3996775_izkustvoto_na_sdelkata_kak_shte_proteche_sreshtata_na/", "text": "                         Посещението във Вашингтон и срещата с Доналд Тръмп вероятно ще се запомнят като едно от по-значителните външнополитически постижения на Бойко Борисов. За премиера, а и за страна като България, никак не е маловажно да попаднат в полезрението на Белия дом. Едва ли има лидер в днешна Европа, който да не е наясно с реалностите, що се отнася до трансатлантическите отношения. Ангажиментът на настоящата администрация в САЩ спрямо презокеанските съюзници не е безусловен. Самият Тръмп наричаше НАТО \"отживелица\" по време на кампанията преди изборите през 2016 г. След това нееднократно призоваваше – с твърд тон - европейците да спазят ангажимента си за военни разходи в размер на 2% от БВП. Междувременно е в ход и търговска война с ЕС. Американският президент не крие подкрепата си за Брекзит. Обтегнатите му отношения с германския канцлер Ангела Меркел контрастират с демонстративната близост с политици като Найджъл Фараж или унгарския премиер Виктор Орбан – лице на националпопулизма в Европа. На този фон изборът на ред европейски държави е ясен – целенасочени усилия за задълбочаване на двустранните отношения със САЩ. След като многостранните институции като НАТО и Световната търговска организация (СТО) не са в състояние да гарантират изцяло съюза с Америка, директното договаряне чертае някаква алтернатива. При това тя е в унисон с разбирането на самия Тръмп за американската външна политика – междудържавните отношения са поле на пазарлъци и временни сделки, а не на дългосрочни и обвързващи ангажименти. Европейците бързо усвоиха играта. Примери колкото щеш – от радушния прием на американския президент в Париж от страна на новоизбрания му френски колега Еманюел Макрон през юли 2017 г. до договореността за разполагане на американски военен контингент в Полша, постигната през лятото на тази година. Дори и заклет левичар като бившия вече премиер на съседна Гърция Алексис Ципрас пое подобен курс. Преди малко повече от две години той бе приет с почести в Белия дом. Последваха сделката за модернизация на гръцките изтребители F-16 на стойност 1.2 млрд. евро и безпрецедентно затопляне на отношенията между Вашингтон и Атина, което продължава и при настоящия министър-председател Кириакос Мицотакис. \"Щом Ципрас съумя да влезе под кожата на Тръмп, защо и аз да не мога?\" Така вероятно разсъждава Борисов, на когото не може да се отрече талант в комуникацията с чуждестранни лидери. Договорът с \"Локхийд Мартин\" за закупуване на F-16 за българските военновъздушни сили дава на България известен аванс. С тази покупка отбранителният бюджет на страната надвишава прага от 2% от БВП. С други думи, Тръмп, който обича да се бие в гърдите как защитава американските икономически интереси навън, може да посочи България и лично Борисов като положителен пример. Одобрението от Вашингтон ще донесе дивиденти за българския премиер. Предвид славата на България като държава, просмукана от руско влияние и обвързана с проекти като газопровода \"Балкански поток\" и АЕЦ \"Белене\", Борисов има определен интерес да получи и потупване по рамото от Тръмп. Американската страна има и конкретни икономически искания спрямо София. За тях загатна и посланик Херо Мустафа в речта си пред Американската търговска камара в България. Борисов има намерение да изгради в България разпределителен център (хъб) за природен газ? Тогава трябва да се ангажира да купува по-големи обеми американски втечнен газ. При неотдавнашното си посещение в Солун и разговорите с американския посланик в Гърция Джефри Пиат Борисов потвърди, че България ще участва с 20% в капитала на проектната компания за строителство на терминал за регазификация в близост до Александруполис (Дедеагач). Напредъкът по строителството на интерконектор с Гърция дава възможност за внос. Появата на нов източник на газ обещава да намали зависимостта от \"Газпром\" и съответно да доведе до понижаване на цените на вътрешния пазар. Геополитически и икономически пробив за САЩ, търговски ползи за България и, не на последно място, дипломатически коз в отношенията ни с Русия. Дотук добре, но както се казва – дяволът е в детайлите. По всичко личи, че американската страна настоява за дългосрочни договори с клауза за купуване на определени обеми. Това не е изгодно за България, която има интерес от гъвкавост при доставките. На второ място, към днешна дата цените на втечнения газ са конкурентни спрямо руския газ. Но в бъдеще може да се окаже другояче. Преди да поема каквито и да е било ангажименти пред Тръмп, Борисов трябва да е наясно и с резултатите от пазарния тест, който трябва да проведе \"Булгаргаз\". Същото важи и за заявения интерес от американската корпорация \"Уестингхаус\" да продава ядрено гориво за АЕЦ \"Козлодуй\". Без технологичен анализ дали реакторите съветско производство могат да функционират безпроблемно не би трябвало да се вземат решения. Разбира се, българският премиер не може да си позволи да каже \"не\". Но нищо не пречи да отговори \"да, по принцип, но нека да видим как стои въпросът с А, Б, В\". Тръмп, известен покрай всичко и като автор на бестселъра \"Изкуството на сделката\", би трябвало да разбере.", "date": "2019.11.25", "title": "Изкуството на сделката. Как ще протече срещата на Борисов с Тръмп"}
{"url": "https://www.dnevnik.bg/bulgaria/2019/11/25/3996781_evdokiia_maneva_sushata_ne_e_vinovna_za_vodniia_rejim/", "text": "Сушата не е виновна за водния режим в Перник\", убедена е Евдокия Манева, бившият министър на околната среда и водите. В неделя тя коментира пред Би Ти Ви, че до проблема се е стигнало заради много лошо управление на водите на всички нива. Какво още каза Евдокия Манева четете  тук .", "date": "2019.11.25", "title": "Евдокия Манева: Сушата не е виновна за водния режим в Перник"}
{"url": "https://www.dnevnik.bg/sport/2019/11/25/3996774_borusiia_dortmund_shte_poluchi_250_mln_evro_ot_noviia/", "text": "Борусия\" (Дортмунд) удължи партньорството си с компанията за спортна екипировка \"Пума\" до края на сезон 2027-28, като това ще донесе на клуба 250 милиона евро. Новият договор между двете страни влиза в сила от началото на сезон 2020-21 и е за срок от осем години. Условията са значително подобрени, като жълто-черните ще получават три пъти по-голяма сума от досегашната на сезон. Според действащия договор, подписан през 2012 г., \"Борусия\" получава от \"Пума\" по 10 милиона евро годишно. \"Пума\" е повече от спонсор и партньор на клуба от много години. Компанията е част от семейството на \"Борусия\" и е основа за структурата на нашите акционери\", каза изпълнителният директор на \"Борусия\" Ханц-Йоаким Вацке. \"Борусия\" е един от важните клубове в портфолиото на германската компания. Тя доставя екипировка още на  английския шампион \"Манчестър сити\" , седемкратния европейски шампион \"Милан\", както и на испанския \"Валенсия\".", "date": "2019.11.25", "title": "\"Борусия\" (Дортмунд) ще получи 250 млн. евро от новия си договор с \"Пума\""}
{"url": "https://www.dnevnik.bg/biznes/2019/11/25/3996731_menda_stoianova_i_valeri_simeonov_predlagat_imotite_v/", "text": "В утвърдената вече от години традиция и особено в периода на обсъждане на бюджета управляващите са внесли поредната поправка в един закон чрез друг. В този случай с промяна между две четения на проектозакона за бюджета за 2020 г. се предлага изменение в Закона за туризма. С него се въвежда категоризация за имотите, отдавани под наем чрез електронни платформи като Airbnb, Booking, Facebook и др. Предложението е на депутатите Менда Стоянова от ГЕРБ, която е и председател на бюджетната комисия в парламента, и на Валери Симеонов, \"Обединени патриоти\", който отскоро е и зам.-председател На народното събрание. В предишната му роля на вицепремиер той активно се занимаваше с теми, свързани с туризма. Депутатите предлагат с нов текст в Закона за туризма предлаганите имоти за краткосрочно настаняване чрез платформи като Airbnb, Booking, Facebook групи, Homeway и др. да са с категория както хотелите и къщите за гости. Предлаганите по този начин имоти, които са най-много в София, се търсят както от чужденци, така и от българи, които се нуждаят от краткосрочен престой. Предлаганите конкретно в София имоти през платформата Airbnb са близо 3 хил., като са се утроили за последните две години, казват мениджъри на такива имоти. В момента човек, който не е търговец по смисъла на Търговския закон, може да настанява гости в стаи или къщи за гости, когато те са част от обитаваното от него жилище в жилищна сграда. С предлаганите промени се допълва, че това важи и когато тези места за настаняване не са част от обитаваното от отдаващия под наем жилище в жилищна сграда. В измененията, внесени между първо и второ четен на проектозакона за бюджета за 2020 г., се предвижда министърът на туризма при системни нарушения да подаде искане до председателя на Софийския районен съд. Съдът има срок от 72 часа, в които да се произнесе, с което да задължи интернет доставчиците да спрат достъпа до онлайн платформи, които са в нарушение на новите разпоредби и предлагат некатегоризирани имоти. Самите доставчици пък ще имат срок от 24 часа да спрат достъпа до тези сайтове. Който предлага туристическа услуга, която не е категоризирана или допуска включване в електронна платформа на некатегоризиран туристически обект, се глобява от 500 до 5 хил. лв., а еднолични търговци и юридически лица от хиляда до 10 хил. лв., е записано още в проекта. Собствениците на отдавани по този начин имоти имат три месеца срок да се категоризират след влизането в сила на закона. Каква е целта на вносителите Вносителите на проекта не отговориха на позвъняване на \"Дневник\", за да бъдат уточнени техните мотиви и причините тези текстове да се прокрадват по такъв начин. Към внесения от тях проект обаче са посочени аргументи. В мотивите те обясняват, че през последните години има бум в отдаването на апартаменти за краткосрочен наем и в търсенето им чрез електронни платформи. Посочват, че тези услуги по същество са настаняване в смисъла на туристическата услуга, но тя \"протича при неспазване на Закона за туризма\", в който е предвиден ред за регулиране на тези дейности. Посочва се, че категоризирането на обектите върви и с минимални задължителни изисквания към тях, а те се вписват и в Националния туристически регистър. \"Целта на предложените изменения и допълнения не е да се ограничат продажбите чрез електронните платформи\", посочват вносителите. Но подчертават, че е важно да се осигури спазване на законодателството \"в икономическата дейност, в частност в сферата на туризма\", да се осигури равнопоставеност на различните доставчици на туристически услуги и да има гаранции за потребителското удовлетворение. Не става известно защо вносител на подобни промени не е ресорното министерство, нито дали е взета неговата позиция. \"Дневник\" изпрати въпроси на ведомството.", "date": "2019.11.25", "title": "Менда Стоянова и Валери Симеонов предлагат имотите в Airbnb да са с категория"}
{"url": "https://www.dnevnik.bg/biznes/companii/2019/11/02/3995993_nikola_iankov_chovek_moje_da_bude_filantrop_i_da/", "text": "Преди да решим да стартираме този проект, си зададохме няколко въпроса. Има ли нужда от такъв финансов инструмент на пазара в България? Какви са перспективите пред пазара на изкуство спрямо останалите инвестиционни активи? Какви допълнителни ефекти може да се постигнат от този фонд, извън прекия икономически интерес за неговите акционери? Отговорът и на трите въпроса е положителен. Освен това ние от \"Експат\" имаме репутация на новатори в областта на управлението на активи, откриватели и създатели на нови пазарни ниши. За нас беше важно да сме първи в областта на професионалното инвестиране в изкуството като инвестиционен клас. Тук не става въпрос за колекционерски процес или хоби, а начин да се печелят пари в средносрочен и дългосрочен план. Изкуството е актив, чиито движения не следват и нямат пряка зависимост от капиталовите пазари. Търсихме да добавим в нашето портфолио точно такъв инструмент, защото това е важно за диверсификацията на риска в портфейлите на нашите клиенти.      В България отношениета към инвестициите е доста консервативно, при повечето хора разбирането се свежда до имоти и банкови депозити. Капиталовите пазари не са много популярни, а инвестициите в изкуство почти липсват. Искахме да променим това. В световен мащаб изкуството намира все повече дял в портфейла на богатите инвеститори. Търсихме да дадем възможност за професионално инвестиране и за масовия инвеститор с по-скромни възможности. Това беше логиката и философията зад създаването на нашия фонд \"Експат Глобално Изкуство\"– непрофесионалисти, които не са колекционери, не разбират от този пазар, но се интересуват, биха искали да печелят от него и да диверсифицират по този начин общите си инвестиционни портфейли. Изкуството създава няколко нива на удовлетворение на инвеститора, освен финансовата част получавате и естетическа наслада. Може да се каже, че сте и меценат, защото институционалните инвеститори като нашия фонд подкрепят творците, особено младите, в опита им да се утвърдят. Помагат им да останат творци, защото често пред тях съществува дилемата дали да продължат пътя си или да намерят нещо друго, с което да се издържат. В България липсва екосистема, по подобие на страните в Западна Европа и Северна Америка, която да подкрепя младите таланти в изкуството. Поради тази причина такива таланти изоставят своето естествено поприще и се занимават с други неща или емигрират, за да могат да реализират своя талант в страни като Великобритания, Франция, Германия, САЩ, Канада и т.н. Решихме да предложим алтернатива на досегашните тенденции, като се опитаме да задържим тези хора в България и започнахме активно да ги търсим, откриваме и подкрепяме тяхното изкуство, като купуваме творби в портфейла на фонда. Това не е благотворително упражнение, а бизнес стратегия с висока потенциална възвръщаемост за нашите инвеститори. Творбите на тези творци са много евтини на фона на българския пазар, да не говорим в международен план. Нашата стратегия е да помогнем за тяхното популяризиране, да осигурим на творбите им достъп до галерии и агенти, включително и в чужбина, до публични изяви, така че да бъдат открити от широката публика и специализираните ценители. Тогава и цените на техните творби ще нараснат и от това ще спечелят нашите акционери.      Говоря за български таланти на този етап, но фондът не е ограничен само у нас. Неслучайно се наричаме \"Експат Глобално Изкуство\". Нашата амбиция е да работим и регионално, и международно, да осъществим арбитража между страните с евтино изкуство като Източна Европа, България в частност, и по-богатите пазари като Западна Европа, САЩ и Азия, където са големите колекционери и инвеститори.   Точно така, 2 до 5 години средносрочно и над 5 години дългосрочно. Нямаме намерение да държим собствена колекция с някаква физиономия. Причината фондът да съществува е, че трябва да печели за акционерите си – това не е фондация или музей. Нямаме насоченост към определен период, вид изкуство, творец, география и т.н. Имаме намерение да купуваме всичко, което си заслужава парите, което е стойностно изкуство и е на добра цена. Така е. Фондът засега се радва на добър интерес. За първите няколко месеца от създаването си успяхме да наберем около 1,5 милиона лева вложения на инвеститори, като към момента в произведения са вложени приблизително 1/3 от тях. Така че разполагаме с доста средства за нови покупки, а и желаещите да инвестират се увеличават. За последните 18 години изкуството като инвестиционен клас, базирано върху оценки от публични търгове и други продажби, за които има публична информация, дава възвръщаемост от над 8% средногодишно, спрямо под 6% за S&P 500. Освен това волатилността на този пазар е много по-ниска, отколкото тази на фондовата борса. Нашият фонд съществува от 6 месеца и за това време сме успели да добавим близо 10% доходност за нашите инвеститори.      Цялата колекция с обявени цени е достъпна на нашия сайт. Това е друг елемент от работата на фонда – прозрачността, всеки може да види какво се случва, какво се предлага, на какви цени. Нашата цел е да осветлим пазара на изкуство в България, който е изключително в сивия сектор. Смятаме, че изсветляването на пазара не трябва да се пренебрегва, това е и смисълът на петата европейска директива срещу прането на пари, която трябва да влезе в сила от януари 2020 г. Според нея пазарът на изкуство е класифициран като високорисков и участниците трябва да са регулирани и подвластни на Закона за мерките срещу изпиране на пари и актовете по прилагането му. Затова искаме да сме вече готов играч на този пазар – единственият или един от малкото, които спазват този закон. Смятаме с активното си участие да стимулираме целия сегмент да е на светло, да се декларират обороти, активи, да се публикува информация за сделките, да има сигурност в цените, да започнем да изграждаме тази екосистема на пазара на изкуство, каквато засега отсъства в България.      Това е човек, който разполага с определени ликвидни средства и търси активно възможности да инвестира. В момента сме заложили в правилата на фонда лотове от по 10 000 лв. Т.е. не може да си купите акции за1000 лева, трябва да са 10, 20, 30 хиляди лв. Има и едно допълнително условие, което следва да е ясно на потенциалните участници в този фонд – той не е отворен за ритейл клиенти, за непрофесионални инвеститори. Ако вие сте такъв, съгласно разпоредбите на Закона за пазарите на финансови инструменти, не може да купувате директно акции от фонда. Ще се наложи да минете през инвестиционен консултант или асет мениджър – какъвто е \"Експат Капитал\". Може да използвате и друг инвестиционен консултант или асет мениджър, трябва да сме сигурни, че сте консултирани професионално. Социалната отговорност е част от мисията на този фонд. Не искахме да създадем поредния фонд, който инвестира в нещо, което няма да промени живота на никого. Зад дейността ни съществуват човешки лица – това са творците, които живеят с рисуването, с мечтите си някой да види техните творби и да ги оцени. Ние им даваме шанса да извадят от ателиетата си това, което правят, и да го покажат в галериите в София и на други места, пред подбрана публика, до която ние имаме достъп, да станат обект на медийно внимание и да разкажат своите истории. Повечето хора, които създават стойностно изкуство, са ярки личности вътре в себе си, а не могат да бъдат забелязани отвън.      Хубавото е, че човек може да бъде филантроп и да печели пари в същото време. В България филантропията не е силно развита като мисловен процес и дейност. Ние даваме възможност състоятелните хора, че и не толкова, да оставят своя отпечатък в обществото и да спечелят пари от това. Смятаме, че изкуството е един от малкото конвертируеми експорти на България. Творецът в България не е с нищо по-малко от твореца във Великобритания, САЩ или Германия. Развитието на фонда тепърва започва. Ще се опитаме да даваме повече информация в публичното пространство на регулярни интервали, за да може хората, които се интересуват от изкуство и от пазара му като инвестиционен актив, да следят какво се случва. Надяваме се нашата мисия да се прегърне от повече хора, които да се включат. Защото включвайки се във фонда, вие променяте пазара на изкуство в България, осветлявате го, правите го по-интересен, прозрачен, по-активен и печеливш и помагате в същото време на българските творци. Това заслужава подкрепа. Така че надяваме се предстои се динамичен растеж на активите на фонда и постепенното му превръщане от инвестиционен инструмент в платформа за търговия на изкуство.      Картини за 1 млн. лв. от български художници бяха изложени в Балната зала на Военния клуб на първия аукцион, организиран от \"Експат Глобално Изкуство\". Първият в Източна Европа фонд за инвестиции в изкуството притежава богата колекция от произведения на признати, съвременни и все още непопулярни художници и артисти. 20 картини за около 200 000 лева бяха продадени след явен и таен търг, а огромен интерес предизвика творчеството на млади таланти, откритие на \"Експат Глобално Изкуство\".", "date": "2019.11.25", "title": "Никола Янков: \"Човек може да бъде филантроп и да печели пари\""}
{"url": "https://www.dnevnik.bg/razvlechenie/2019/11/25/3996789_victoria_shte_e_bulgarskiiat_predstavitel_na/", "text": "Певицата Виктория Георгиевa - VICTORIA, ще бъде българския представител на \"Евровизия 2020\", обявиха днес на пресконференция БНТ заедно с партньорите на проекта от Ligna Group. VICTORIA, която ще бъде 13-ият български участник в историята на конкурса, е родена във Варна. Участвала е в четвъртото издание на шоуто за таланти X-Factor България, където достига до финалните петима участници. След това записва и издава солови песни като част от музикална компания Monte Music. От пролетта на 2018 г. е независим изпълнител и издава две песни - \"Странни време\" и I Wanna Know. Втората е продуцирана в Лос Анджелис, а през през септември британската компания Ostereo подписва договор за международното й разпространение. В края на октомври БНТ обяви, че  след едногодишна пауза България ще се завърне на конкурса , чието 65-о издание  ще се проведе през май в Ротердам . Това стана възможно, след като Българската национална телевизия постигна споразумение за публично-частно партньорство за финансиране на участието от продуцентски компании от България и Великобритания.", "date": "2019.11.25", "title": "VICTORIA ще е българският представител на \"Евровизия 2020\""}
{"url": "https://www.dnevnik.bg/gradska_sreda/2019/11/25/3996786_sofiiskiiat_raion_mladost_shte_ima_miniparlament/", "text": "Столичният район \"Младост\" ще има свой минипарламент, съобщи новият кмет на района арх. Стефан Стефанов пред \"Дневник\". Сесиите ще са веднъж месечно и в тях ще участват 120 активни граждани. Тези \"районни депутати\" ще бъдат излъчени от граждански фокус групи. Съставът им се сформира сега на териториален принцип. Той е разделил \"Младост\", който е със 120-хилядно население, на шест части: \"Младост\" 1, 2, 3 и 4, плюс кварталите \"Полигона\" и \"Горубляне\". През следващите три месеца арх. Стефанов планира да се срещне с всички граждански организации и активните граждани, живеещи в тези шест \"големи квартала\", както ги нарича той. Те от своя страна като структура ще бъдат раздробени на миниквартали, колкото са каретата от три или четири блока. В \"Младост\" 2 например има 20 миниквартала, посочи той. \"От хората ще искам съдействие да сформират тези фокус групи. Живеещите сами ще преценят кои имат качества да участват в тях. В следващите три месеца ще им дам количествено-стойностна сметка, в която да изпишат от какво имат нужда\", обяснява кметът. Първата задача на фокус групите ще е да проучат кои са най-спешните проблеми на всеки миниквартал и да ги подредят по важност. Екипът на кмета също ще дава предложения на база проучена информация по даден проблем – колко автомобила паркират по тротоарите, колко тротоара изискват ремонт, колко лампи от уличното осветление не светят и трябва да се сменят. На база данните, получени от гражданските фокус групи, ще се изготви цялостната програма за действие на районния кмет. Тя първо ще бъде обсъдена и приета на общо събрание на всички фокус групи в район \"Младост\". Минипарламентът ще се събира веднъж месечно в залата на читалището в \"Младост 1\", уточнява Стефанов. \"Този минипарламент ще нареди моите приоритети през следващите четири години. Аз ще ги следвам и изпълнявам с моя екип от 80 човека. И ще се отчитам всеки месец пред този минипарламент или районен общински съвет\", обещава кметът на \"Младост\". Как той смята да спре презастрояването и да реши проблема с недостига на паркоместа – четете в интервюто утре. Стефанов се яви на местните избори през октомври като независим кандидат и спечели на балотаж срещу кандидата на ГЕРБ.", "date": "2019.11.25", "title": "Софийският район \"Младост\" ще има минипарламент"}
{"url": "https://www.dnevnik.bg/bulgaria/2019/11/25/3996799_eksperti_ot_sasht_shte_proveriavat_bezopasnostta_na/", "text": "САЩ ще изпратят експертен екип, който да провери безопасността на българската ядрена енергетика, съобщи в неделя пред Би Ти Ви новият посланик на САЩ в България Херо Мустафа. Тя подчерта, че България може да развие пълният си потенциал само с независими медии и върховенство на закона. Какво още сподели Херо Мустафа пред Би Ти Ви вижте", "date": "2019.11.25", "title": "Експерти от САЩ ще проверяват безопасността на българската ядрена енергетика"}
{"url": "https://www.dnevnik.bg/bulgaria/2019/11/25/3996782_rektorut_na_sofiiskiia_universitet_shte_gotvim/", "text": "На патронния празник на Софийския университет \"Св. Климент Охридски\" преизбраният ректор проф. Анастас Герджиков заговори за новата смела визия за бъдещето на висшето образование, свързана с развитието на технологиите и изкуствения интелект. След като отново отчете  нивото на образованието, научните постижения и финансовата стабилизация на най-голямото висше учебно заведение у нас , професорът пожела на академичната общност, изследователите и студентите да направят това, което машините не могат - да мечтаят. \"Технологичната революция променя света около нас по-бързо от всеки друг период в историята. Непредвидимо е какво ще е бъдещето на професиите, къде изкуственият интелект ще измести човека и къде - не, и кои са качествата, които един завършил висше образование специалист трябва да има, за да може да сменя професии и да учи цял живот. Необходимо е да готвим за бъдещето гъвкави и любознателни хора с интерес към новото и способни да се променят. Независимо каква специалност изучават, нашите студенти трябва да се научат да бъдат креативни и отговорни личности с оригинално, творческо мислене\", обяви проф. Анастас Герджиков в словото си по време на академичното тържество. След като отчете три центъра за изкуствен интелект в университета, ректорът призова академичната общност за усилия за развиване на естествения интелект. Той каза още, че преподавателите са 1600, а седем от петнадесетте най-цитирани български учени са от Софийския университет. Индексът на цитируемост на университета в базата данни Scopus се повишава на 76, или с цели 12 пункта. В момента в университета се обучават над 20 600 студенти, от които 1115 - чуждестранни. Специалностите са 119, а магистърските програми - над 400. Докторантите са 933.", "date": "2019.11.25", "title": "Ректорът на Софийския университет: Ще подготвяме студенти, които ще сменят професиите си"}
{"url": "https://www.dnevnik.bg/sviat/2019/11/25/3996812_belgiia_obiavi_che_e_unishtojila_agenciiata_na/", "text": "Белгия е успяла да \"унищожи\" т.нар. информационна агенция \"Амак\" на терористичната групировка \"Ислямска държава\" (ИД), съобщиха местни медии. Отбелязва се, че акцията е била предприета от белгийската прокуратура с помощта на Европол. Предстои по-късно днес европейската полицейска служба да даде подробности. Преди година белгийската прокуратура също е опитала да прекрати дейността на \"Амак\", но не е успяла да се справи сама. Този път белгийските власти са прибегнали до помощта на европейски специалисти за извършване на мащабен електронен удар по мрежите на т.нар. информационна агенция на джихадистите. Усилията за пресичането на дейността на \"Амак\" са продължили няколко дни. Сайтът на \"Амак\"  служеше за място, на което терористите разпространяваха  съобщения, включително за поемане на отговорност за извършен атентат. Основателят на \"агенцията\" бе убит при въздушен удар на международната коалиция срещу ИД в източните части на Сирия преди две години.", "date": "2019.11.25", "title": "Белгия обяви, че е унищожила \"агенцията\" на \"Ислямска държава\""}
{"url": "https://www.dnevnik.bg/analizi/2019/11/25/3996783_nevidimoto_stradanie_na_koeto_sa_jertva_i_decata/", "text": "                         \"И през 2019 г. жени бяха убивани от бивши и настоящи партньори, понякога дори и след потърсена помощ в полицията, от която не следва нищо. Сред убитите имаше и деца. Въпреки това не са открити нови кризисни центрове, в които жертвите на домашно насилие да потърсят убежище – напротив, някои от тях бяха закрити. Не са въведени обучения на полицейски служители за това как да реагират в подобни ситуации. Не са въведени програми за намеса и работа с извършителите на домашно насилие, които да предотвратят бъдеща ескалация. България все още се държи сякаш насилието, основано на пола, домашното насилие и насилието от интимен партньор не са проблеми, изискващи целенасочени действия от институциите. Все още няма мерки за превенция. Все още не се разпознава свръхуязвимата позиция, в която се намират жертвите на тези типове насилие. Докато това е така, борбата не е приключила\", се казва в съобщението за протеста. Насилието над жени расте, сочат данни, обсъдени в Страсбург по повод Международния ден през 2018. Една на всеки три жени в света е претърпяла някаква форма на физическо или сексуално насилие, казва Фериде Акар, председател на Конвенцията на Съвета на Европа за предотвратяване и борба с насилието срещу жени и домашното насилие \"Има много повече информираност относно насилието срещу жените, отколкото преди десет години или само за близките две години. Но имайки предвид бързо настъпващите промени в световен мащаб, сме свидетели на форми на насилие, за които не знаехме, че съществуват в Европа. Трябва да признаем, че нарастващото напрежение и насилие изостри конфликтите и като верига от взаимозависими реакции се увеличи насилието над жените и едновременно с това и това над децата\", казва още Фериде Акар. Сексуалното и домашното насилие все още твърде често се толерират от обществото. Не достигат и средствата за ефективната борба с този вид насилие, заявяват правозащитници и политици. Насилието срещу жените не е частен въпрос и именно това е най-често срещата форма на нарушение на човешките права. Исканията на протеста в София не са насочени само към властимащите, но и към цялото общество на страната, в което женомразството, расизмът, хомофобията и трансфобията са нормализирани вместо осъждани. Общество, в което да биеш децата си е изконна семейна ценност. В което на жени им се казва да се върнат при насилника си, да си мълчат и да търсят вината у себе си. В което всички социални услуги са в разпад, оставящ най-уязвимите – бедните, тези в неравностойно положение, малцинствата – в още по-опасна позиция. В което спадът на раждаемостта се разглежда като следствие на \"недоразумението\" жените да имат телесна автономия вместо като следствие на здравеопазване в криза, стагниращи доходи, увеличаващо се социално неравенство. Насилието срещу жените и момичетата все още твърде често се премълчава, тушира и омаловажава. И това е така в цял свят, дори в развитите страни. Жертвите за домашно насилие трудно споделят за проблема – заради емоционалната си или икономическа зависимост от насилника, заради общата отговорност за децата, заради желанието да съхранят връзката си. Страхуват се, че ако потърсят помощ, това ще бъде нежелан за тях край на брака им; че ще останат неразбрани; че ще бъдат обвинявани, че са предизвикали насилието; че ще останат без средства; че ще бъдат преследвани от насилника; че ще загубят все пак значим човек; че няма къде да отидат, че никой не може де им помогне. Освен върху жените домашното насилие се отразява и върху децата, дори и когато те не са пряко засегнати. Скандалите между родителите, изблиците на агресия и насилие рефлектират върху емоционалното и психическото развитие на децата, оставяйки трайни негативни отпечатъци. Учените са установили, че голям процент от децата, станали жертви или свидетели на домашно насилие, отключват т.нар. разстройство с прояви на агресивно поведение в зряла възраст. Те несъзнателно копират модела на поведение на своите родители и на свой ред стават агресори. Жертвите на домашно насилие могат да търсят защита на правата си по реда на бързото гражданско производство, като подадат молба в районния съд по местоживеене, припомнят от МВР. Производството по издаване на заповедта може да се образува по молба на пострадалото лице или по искане на директора на дирекция \"Социално подпомагане\". В случаите на пряка и непосредствена опасност за живота или здравето молбата (или искането за защита) се подава в съответното РПУ , като в този случай тя може да бъде подадена и от брат, сестра или лице, което е в родствена връзка по права линия с пострадалото лице. При такива случаи жертвите на домашно насилие могат да получат защита от съда до 24 часа. По повод 25 ноември \"Зонта клуб Света София\" за поредна година ще освети емблематични сгради в София в оранжево: Омбудсманът на Република България, Националната библиотека \"Св. св. Кирил и Методий\", НДК, Софийската опера и балет, Националният музикален театър \"Стефан Македонски\"", "date": "2019.11.25", "title": "Невидимото страдание, на което са жертва и децата"}
{"url": "https://www.dnevnik.bg/photos/2019/11/25/3996834_snimka_na_denia_bialo-zeleno-cherveni_laleta_v_sofiia/", "text": "Лалета от специално селектирания в Холандия сорт \"Сердика\", които цъфтят в бяло, зелено и червено, бяха посадени в градинката \"Св. Климент Охридски\" в София по повод 110 години от установяването на дипломатически отношения между България и Холандия. В церемонията участваха (от ляво надясно) кметът Йорданка Фандйкова, вицепремиерът и външен министър Еканерина Захариева и посланикът на кралство Холандия Берендина Мария Тен Тъшър. България е подарила на холандското правителство 110 рози дамасцена. Фандъкова каза, че в последните години София се е превърнала в цветен и зелен град и това е нейна лична кауза. Тя съобщи, че вече са засадени есенните луковици, които са над 600 хиляди, като над 300 хиляди са лалетата. Според кмета не става дума само за красота, а и за възпитание на децата. ", "date": "2019.11.25", "title": "Снимка на деня: Бяло-зелено-червени лалета в София"}
{"url": "https://www.dnevnik.bg/bulgaria/2019/11/25/3996805_kratki_novini_diana_savateva_e_noviiat_zam-kmet_na/", "text": "                         . Задържаният за убийство на дете в Сотиря може да получи доживотен затвор Окръжната прокуратура в Сливен предаде на съд по три обвинения задържания за убийството на малолетно момиче в село Сотиря. Той е обвинен в опит за съвкупление, съвкупление и убийство на малолетен, извършено по особено мъчителен за него начин и с особена жестокост. Престъплението стана в средата на август. Най-тежкото наказание, което може да получи обвиняемият е петнадесет до двадесет години затвор, доживотен затвор или доживотен затвор без замяна. Три работнички пострадаха в завод \"Арсенал\" Три жени са получили изгарания при инцидент в оръжейния завод \"Арсенал\" в Казанлък, съобщи БНР. Според директора на областната противопожарна служба в Стара Загора комисар Стоян Колев става дума за вещество, което се е запалило и е обгорило ръцете на жените. Няма риск за останалите работници. Браншови организации подкрепиха Симеонов Десетки граждани се събраха пред Народното събрание, за да изкажат подкрепа на зам.-председателя Валери Симеонов. Организатори на протеста са Асоциацията на българските търговци, производители, вносители и превозвачи на горива, Националното сдружение \"Българска домашна ракия\" и Националната асоциация за здравословно хранене за децата. Симеонов бе избран на ръководния пост миналата сряда. В същото време майки на деца с увреждания тази вечер планират да протестират срещу избирането на лидера на НФСБ на ръководния пост. Диана Саватева е новият заместник-кмет на Бургас      Народният представител Диана Саватева е назначена на поста заместник-кмет на Бургас с ресор \"Култура, туризъм и спорт\", съобщи общината. На нейно място в Народното събрание най-вероятно ще влезе ветеринарният лекар от Бургас д-р Стойно Стойнов, който е на следващото място в листата на ГЕРБ. Диана Саватева досега беше зам.-председател на Комисията по културата и медиите в парламента. Кметът на Благоевград ще глобява с 4000 лв. за горене на отпадъци Глоба от 4000 хил. лв. въвежда община Благоевград за фирми и граждани, които замърсяват въздуха и умишлено горят отпадъци, съобщи общината. Заповедта на новия кмет Румен Томов забранява \"нерегламентираното изгаряне на излезли от употреба гуми, отработени масла, отпадъци от текстил и други леснозапалими материали\". БНТ припомня, че Благоевград е сред градовете с най-мръсен въздух в страната като стойностите на фините прахови частици във вторник и сряда са били превишени. Стабилно е състоянието на намушканата във влак жена Стабилно е състоянието на намушканата в нощния влак Пловдив - Варна 21-годишна жена, съобщи пред \"Нова телевизия\" д-р Георги Арабаджиев от УМБАЛ \"Проф. д-р Стоян Киркович\", Стара Загора. Днес ѝ предстоят няколко операции. Инцидентът стана в събота срещу неделя близо до гара Стара Загора. Една от версиите е, че до нападението се е стигнало след спор. Извършителят е на 21 години и е задържан. Настанен е в психиатрична болница за изследвания.", "date": "2019.11.25", "title": "Кратки новини: Три работнички пострадаха в завод \"Арсенал\""}
{"url": "https://www.dnevnik.bg/sport/2019/11/25/3996919_klop_van_daik_triabva_da_specheli_zlatnata_topka/", "text": "Защитникът на \"Ливърпул\" Върджил ван Дайк е най-заслужилият футболист да спечели  \"Златната топка\" . Такова мнение изрази мениджърът на червените Юрген Клоп, който привлече холандския бранител на \"Анфийлд\". Ван Дайк, който помогна на \"Ливърпул\" да спечели Шампионската лига и е в основата на добрата игра в защита на тима, е сочен за един от фаворитите за отличието заедно с Лионел Меси и Кристиано Роналдо. Двамата петкратни носители на \"Златната топка\" бяха сред призьорите и за  наградите Best  заедно с холандеца. \"Ако \"Златната топка\" трябва да се връчва на най-добрия играч на цяло поколение, то тогава винаги трябва да отива в Меси, така мисля аз. Но ние говорим за награда, която се връчва за представянето през годината, и затова я заслужава Ван Дайк\", каза Клоп. Защитник не е печелил наградата 2006 г., когато за №1 в света беше избран Фабио Канаваро, капитан на Италия, която спечели световното първенство. Само веднъж в историята футболист на \"Ливърпул\" е печелил най-ценното индивидуално отличие, като това се случи през 2001 г., когато триумфира Майкъл Оуен. \"Най-добрият футболист от всички е Лионел Меси. Но най-добър за миналия сезон е Ван Дайк, такива са моите критерии. Ще видим какво ще се случи\", добави Клоп. Церемонията по връчването на наградата е на 2 декември в Париж. През миналата година  Лука Модрич сложи край на доминацията на Меси и Роналдо , като спечели отличието.  \"Ливърпул\" има най-много представители  сред номинираните футболисти - общо седем.", "date": "2019.11.25", "title": "Клоп: Ван Дайк трябва да спечели \"Златната топка\""}
{"url": "https://www.dnevnik.bg/zelen/2019/11/25/3996929_durjavata_shte_globi_svoe_drujestvo_zaradi_izmrialata/", "text": "Започва административно-наказателна процедура срещу държавното дружество \"Напоителни системи\", което не е осигурило достатъчно количество вода в река Въча и така е застрашило екологичната обстановка. Това съобщи зам.-министърът на околната среда и водите Красимир Живков на брифинг в областната управа в Пловдив, посветен на темата, съобщи БНР. Минималната санкция по закон е 10 000 лв. Миналата седмица риболовците сезираха прокуратурата и екоминистерството за огромно количество мъртва риба, открито в коритото на реката и поискаха оставката на ресорния министър Нено Димов, припомня медиата. Проблемът е резултат от ремонтни дейности на ВЕЦ \"Въча 1\", като за 6 часа през нощта е спряно изпускането на вода заради планов ремонт. През останалите 18 часа от денонощието са поддържани 5 кубични метра вода в секунда. Работата вече е възстановена\", каза областният управител Дани Каназирева. До 31 януари, докато тече размножителният период на рибата, ще бъдат спрени всякакви ремонти и водата няма да се спира, каза зам.-министърът. Ще бъде възложено хидроложко проучване на коритото на река Въча в рамките на град Кричим, за да се реши как да се обезпечат екосистемите в района по време на следващи ремонти. Ще се търси европейско финансиране, като бенефициент ще бъде община Кричим, тъй като ще се работи в урбанизирана територия, съобщи Каназирева.", "date": "2019.11.25", "title": "Държавата ще глоби свое дружество заради измрялата риба във Въча"}
{"url": "https://www.dnevnik.bg/sviat/2019/11/25/3996943_jubur_ostana_bez_licenz_v_london/", "text": "Лондонският транспортен регулатор не поднови днес лиценза за дейност на \"Юбер\" (Uber) в британската столица, предадоха световните агенции. Службата, отговаряща за транспорта в британската столица, Transport for London -TfL, се аргументира с това, че компанията е допуснала няколко нарушения, които са изложили на риск пътниците и тяхната сигурност, отбелязва \"Асошиейтед прес\". \"Юбер\" ще обжалва решението. Това трябва да стане в срок от 21 дни. Компанията ще може да продължи да работи, докато тече обжалването. Макар компанията да се е ангажирала с решаване на посочените въпроси, службата не е убедена, че подобни проблеми няма да се появят отново в бъдеще. По тази причина институцията е на мнение, че \"Юбер\" не отговаря на изискванията в момента. \"Юбер\" посочи в изявление, че решението да не бъде подновен лицензът в Лондон е \"необичайно и неправилно\". През 2017 година транспортната служба отхвърли искането на Юбър за подновяване на лиценза заради пропуски в докладването на сериозни нарушения и при проверката на шофьорите, което доведе до съдебно дело, припомня Ройтерс. През 2018 година съдия даде на \"Юбер\" изпитателен 15-месечен лиценз, изтичащ през септември, след като компанията направи някои промени в бизнес модела си в Лондон, който е най-важният й европейски пазар. TfL през септември удължи с два месеца лиценза на \"Юбер\" и наложи още изисквания, засягащи превоза, застраховките и проверката на документите на шофьорите. /БТА", "date": "2019.11.25", "title": "\"Юбер\" остана без лиценз в Лондон"}
{"url": "https://www.dnevnik.bg/bulgaria/2019/11/25/3996951_sudut_potvurdi_vota_v_koprivlen_vupreki_glasuvaneto/", "text": "Административният съд в Благоевград е потвърдил решението на общинската избирателна комисия (ОИК) в община Хаджидимово за избора на кмет на благоевградското село Копривлен, съобщи БТА. В мотивите на решението е отбелязано, че възпроизведеният вот от бюлетините с изчезнало мастило не променя крайния резултат, съобщават от съда. Единият от кандидатите за кмет - Ангел Зайков, е оспорил решението на ОИК, с което Лъчезар Банев е обявен за избран на първи тур за кмет на хаджидимовското село Копривлен. В производството по оспорване истинността на съдържанието на протоколите на секционните комисии в село Копривлен и протокола на ОИК - Хаджидимово, е била допусната и изготвена съдебно-техническа експертиза на сто и петдесет бюлетини, отчетени като \"неличащи се\" в секционна избирателна комисия номер 11 в село Копривлен, съобщават от съда. Зайков, издигнат от инициативен комитет, е подал сигнал в деня на местните избори, че жители на Копривлен са гласували с химикалка със симпатично мастило, което изчезва от бюлетината, съобщи \"Дарик\". По думите му при преброяването членовете на Секционната избирателна комисия установили, че върху много бюлетини има механичен натиск, но няма мастило. По-късно химикалката изчезва от тъмната стаичка. При преброяването вечерта е установено, че при 150 бюлетини има механично въздействие върху хартията, но липсва мастилото. Единодушно цялата избирателна комисия подписва протокола с особено мнение. В Административния съд в Благоевград беше внесено искане за касиране на изборите в Копривлен. Жалбата беше подписана от Ангел Зайков и от кандидати за общински съветници от различни политически формации. В мотивите на решението на съда е отбелязано, че е установено по несъмнен начин от заключението на вещото лице, че в 137 от изследваните общо 150 бюлетини, отчетени от секционната комисия като \"неличащи\", ясно личи знак \"X\" или \"V\", поставен в квардатчето за гласуване. От тях 72 са за Ангел Зайков, а за избрания кмет Лъчезар Банев - 64, както и една \"не подкрепям никого\". В мотивите на съда е отбелязано още, че \"несъмнено вотът в тези бюлетини е нанесен с пишещо средство, тип химикалка, което според показанията на свидетел е пишело със синьо мастило, тоест вотът на избирателите в тези бюлетини вероятно е упражнен с химикалка с така нареченото изчезващо (симпатично) мастило.\" Въпреки че тези бюлетини не могат да бъдат отчетени като действителни при преброяването, съдът е решил те да бъдат зачетени при проверка на оспореното решение на ОИК - Хаджидимово. Като причина се посочва, че бюлетините съдържат действителен глас и трябва да бъдат зачетени при определяне на крайния резултат за избор на кмет на кметството, иначе се игнорира законното право на глас на 137 избиратели. Прибавянето на гласовете от тези бюлетини обаче не променя крайния резултат и оспореното решение на ОИК - Хаджидимово, с което е обявен за избран за кмет на кметство Копривлен Лъчезар Банев, е правилно.", "date": "2019.11.25", "title": "Съдът потвърди вота в Копривлен въпреки гласуването със симпатично мастило"}
{"url": "https://www.dnevnik.bg/sviat/2019/11/25/3996928_niama_zabaviane_-_parnikovite_gazove_sa_s_nov_rekord/", "text": "Парниковите газове в атмосферата са достигнали нов рекорд през 2018 г., надминавайки средното годишно повишаване на концентрацията от последните 10 години и подсилвайки все по-разрушителни тенденции във времето. Това е  заключението  на Световната метеорологична организация в доклад, който е един от ключовите, разпространявани преди световната среща за климата в Мадрид през декември. Концентрацията на въглероден диоксид, създаван основно от изгарянето на изкопаеми горива и водеща причина за глобалното затопляне, се е увеличила от 405.7 части на милион (ppm) през 2017 г. на 407.8 ppm през 2018 г. В периода 2005-2015 г. средното годишно повишение е било 2.06 ppm, посочват от WMO. Независимо от това какви политики ще бъдат договорени между държавите този газ остава в атмосферата в продължение на векове и подсилва затоплянето, коментира \"Ройтерс\". Годишното повишаване концентрацията на метан е било най-бързото от 1998 г. насам. Това е парников газ, който има повече разрушителна сила от въглеродния диоксид, но и по-бързо се разсейва. Данните идват от десетки места на планетата, както и от измервания на високите части на атмосферата и на морето. За азотния оксид, който е сред разрушителите на озоновия слой и излагането на хората на вредни ултравиолетови лъчи, е регистрирано най-голямото увеличаване, откакто се правят измерванията. \"Трябва да припомним, че последният път, когато на Земята е имало подобна концентрация на CO2, е бил преди 3 до 5 милиона години\", казва Петери Таалас, генерален секретар на световната организация. Докладът измерва концентрациите, а не количеството на емисиите, изхвърлени през миналата година.      \"Няма признаци за забавяне, да не говорим за някакво намаляване в концентрацията на газове в атмосферата. Въпреки всички ангажименти, поети в Парижкото споразумение за климата\", допълва той.  В обобщението на доклада се казва още: \"Тази продължаваща дългосрочна тенденция означава, че бъдещите поколения ще бъдат изправени пред все по-тежки последици от климатичните промени, включително покачване на температурите, повече случаи на екстремно време, воден стрес, повишаване на морското равнище и кризи в морските и сухоземните екосистеми\". Таалас коментира, че все пак има основание за оптимизъм - в сравнение със ситуацията преди 10 години - преди преговорите в испанската столица, които започват на 2 декември. Причината е, че данните, процесите и изобщо темата за климатичните промени днес са много по-видими за обществата. Утре Програмата на ООН за околната среда ще разпространи годишния си доклад за разминаването между поетите обещания и реално изхвърлените вредни газове. Това е един от основните измерители дали държавите следват договорени политики за задържане на глобалното затопляне в рамките на 1.5-2 градуса по Целзий в края на века спрямо доиндустриалните времена.", "date": "2019.11.25", "title": "Няма забавяне - парниковите газове са с нов рекорд през 2018"}
{"url": "https://www.dnevnik.bg/bulgaria/2019/11/25/3997074_akademiiata_na_naukite_se_obiavi_protiv_otdelianeto_na/", "text": "След отделянето си от Българската академия на науките (БАН) Националният институт по метеорология и хидрология (НИМХ) функционира пълноценно при изпълняване на националните и международните си дейности. Това се обявява в становище на Общото събрание на БАН, след като е разгледало текстовете на законопроекта за НИМХ и мотивите към него. Демотивирането на работещите в него и липсата на постъпващи висококвалифицирани млади кадри може да доведе до загуба на капацитет в областта на метеорологията, хидрологията и агрометеорологията в България, пише в разпространената до медиите позиция  . Според БАН посочените проблеми се коренят в сегашния подход на управление и функциониране на НИМХ и не могат да бъдат решени с предлагания закон. \"Една организация да се обявява за \"научна\" със закон е грубо нарушаване на принципите на академизма и на механизма за провеждане и оценка на научните изследвания. С тази законова формулировка се изземват функциите на Националната агенция за оценяване и акредитация (НАОА) като специализиран държавен орган, който контролира дейността на висшите училища и научните организации\", отбелязват от БАН в позицията си. До отделянето на института от академията се стигна след  няколко протеста с искания за по-голямо финансиране  на работата му, както и след месеци преговори, на които посредничеше  министърът на образованието и науката Красимир Вълчев . Основният спор бе дали институтът ще излезе с цялото си имущество, като БАН настояваше  комисия да го опише и раздели, но такава не бе създадена . От началото на 2019 г. институтът е самостоятелно юридическо лице, чийто ръководител е разпоредител с бюджет по бюджета на Министерството на образованието и науката. \"Предлаганият закон превръща НИМХ при МОН в монополист на достъпа до метеорологични и хидрометеорологични данни. Натрупаните данни и архивът на НИМХ-БАН са резултат от дългогодишна дейност не само на този институт, но и на други звена от БАН и по същество актът на монополизиране на достъпа до тях представлява присвояване на интелектуален продукт\", пише в позицията на БАН. \"Монополът върху достъпа до метеорологични и хидрометеорологични данни би създал пречки за провеждане на научни изследвания и други дейности, базирани на тези данни, от други институции, стопански и неправителствени организации. Това би имало негативни икономически последици и би затруднило редица дейности, пряко или косвено свързани с националната сигурност\", се отбелязва в теста. От БАН подчертават, че \"тезата в проектозакона, че НИМХ при МОН е единственият правоприемник на закрития Национален институт по метеорология и хидрология към БАН, не отговаря на истината\".  Новосъздаденият в БАН Институт за изследване на климата, атмосферата и водите  е създаден като правоприемник на НИМХ-БАН, се отбелязва в становището. Би следвало всички права и задължения – имуществени, права по интелектуална собственост, членство в различни организации на двете институции, да бъдат уредени чрез споразумение, се посочва там. Споровете около отделянето на НИМХ в крайна сметка опряха до една сграда.  Става въпрос за двуетажна постройка от комплекс от сгради на столичния булевард \"Цариградско шосе\" 66, в която академията иска да се помещава новосъздаденият институт за изследвания на климата, атмосферата и водите, в който се очаква да останат няколко души от НИМХ. Отделящият се институт, който ще продължи да ползва останалите сгради от комплекса, обаче иска да запази и двуетажната сграда. БАН призовава Съюза на учените, Съвета на ректорите, висшите училища, всички учени в България и българската общественост да вземат отношение по предлагания законопроект. От академията са написали и писмо до министъра на образованието и науката Красимир Вълчев, можете да прочетете  тук .", "date": "2019.11.25", "title": "Академията на науките се обяви против отделянето на института по метеорология"}
{"url": "https://www.dnevnik.bg/sviat/2019/11/25/3997048_es_ima_favorit_za_specialen_pratenik_za_balkanite/", "text": "Европейският съюз търси кандидат за специален пратеник за Западните Балкани и вече \"има най-сериозен кандидат\", чието име е \"изскочило\" като най-подходящо при обсъжданията. Това е словашкият външен министър Мирослав Лайчак,  пише в. \"Вечерне новости\" . Изданието, 30% от чиито акции са в ръцете на сръбската държава, пише, че ЕС иска чрез бъдещия си пратеник да отговори на американското влияние в региона. Лайчак, който говори сръбски почти без акцент, отговаря на условията, за да заеме поста, за който от известно време (още откакто е определен съставът на  новата еврокомисия ) тече нещо като \"кастинг\" според източници на изданието. Те отбелязват, че той вече е имал двучасова среща с  бъдещия представител на ЕС за външната политика  Жозеп Борел. \"САЩ имат двама представители за Западните Балкани, докато ние нямаме нито един. Затова става така\", е казал на Борел Лайчак според източник на \"Вечерне новости\", имайки предвид твърде бавния ход на разширяването, дистанцирането и  разочарованието  от ЕС. \"Братислава спада към групата на онези столици, които се застъпват за бърз път на Западните Балкани към ЕС, а Лайчак, изглежда, е намерил общ език с Борел\", допълва изданието. Текстът продължава с обяснението, че министърът е поддръжник на идеята Западните Балкани да бъдат приети възможно най-скоро след покриването на критериите и противник на плановете на френския президент Еманюел Макрон за промяна на стратегията за разширяване.", "date": "2019.11.25", "title": "ЕС има фаворит за специален пратеник за Балканите, твърди сръбски вестник"}
{"url": "https://www.dnevnik.bg/sport/2019/11/25/3997076_v_rusiia_vidiaha_vinata_v_lekata_atletika_za_loshata/", "text": "Президентът на Руския олимпийски комитет Станислав Поздняков призова за промени в целия състав на местната федерация по лека атлетика. Според него допинг скандалът, свързан с организацията, влияе отрицателно върху реномето на руския спорт. \"Ако тази препоръка няма да бъде взета предвид, ще разгледаме въпроса за членството на федерацията по лека атлетика в руския олимпийски комитет на следващото ни заседание на изпълнителния комитет\", каза Поздняков, цитиран от \"Ройтерс\". Той допълни, че допинг скандалът в леката атлетика \"дискредитира целия руски спорт, нанася колосални щети върху репутацията на страната и подкопава основите на целостта на олимпийското движение\". През 2015 г. Русия беше изключена от международната лека атлетика по обвинения в държавно контролирана система за употреба, разпространение и прикриване на допинг. Впоследствие страната не получи достъп до игрите в Пьонгчанг през 2018 г., като спортистите й се състезаваха под неутрален флаг. Русия е заплашена да пропусне игрите в Токио  догодина. В петък  Световната антидопингова агенция обяви, че панел от експерти е препоръчал да бъде отнет лицензът на Руската антидопингова агенция (РУСАДА)  заради несъответствия в данните, които страната предаде по допинг скандала. Предоставянето на информация от Московската лаборатория беше ключовото условие при възстановяването на правата на РУСАДА преди година. ", "date": "2019.11.25", "title": "В Русия видяха вината в леката атлетика за лошата репутация на спорта"}
{"url": "https://www.dnevnik.bg/bulgaria/2019/11/25/3997091_noviiat_post_na_valeri_simeonov_dovede_do_protest_i/", "text": "Изборът на Валери Симеонов за зам.-председател на Народното събрание доведе до два протеста в София, които се проведоха на едно и също място. Миналата седмица, веднага след обявяването на новата му длъжност, майки на деца с увреждания се обявиха против назначаването му. Обединени около инициативата \"Системата ни убива\", те настояха за оставката на лидера на НФСБ или за разпускане на целия парламент.      Днес те организираха шествие с автомобили пред парламента. В късния следобед десетки коли преминаха с поставени черни знамена пред сградата на Народното събрание. За кратко беше блокирано движението по Орлов мост, като крайна точка на протеста беше 4-ти километър на \"Цариградско шосе\". Освен черните знамена, протестиращите бяха залепили стикери по колите с надпис \"Системата ни убива\". По-рано през деня от Асоциацията на българските търговци, производители, вносители и превозвачи на горива, Националната асоциация за здравословно хранене на децата и Националното сдружение  \"Българската домашна ракия\"  също използваха пространството пред парламента да заявят своята подкрепа към Симеонов. От браншовите организации подчертаха, че ще организират контрапротести, докато не убедят майките на деца с увреждания, \"че техният протест е несправедлив\".      Миналата година в разгара на протестите на майките на деца с увреждания тогавашният вицепремиер Валери Симеонов нарече майките  \"група кресливи жени \", които спекулират с \"уж болни деца\". Последваха протести с искания за оставката му, като премиерът Бойко Борисов се извини от името на заместника си, но самият Симеонов заяви, че не се отказва от думите си. Четири седмици след началото на протестите срещу него Валери  Симеонов подаде оставка  като вицепремиер.", "date": "2019.11.25", "title": "Новият пост на Валери Симеонов доведе до протест и контрапротест пред парламента"}
{"url": "https://www.dnevnik.bg/sviat/2019/11/25/3997097_razedinenieto_na_bulgarite_e_edno_ot_nai-dulbokite_v/", "text": "България 10 години не успява да направи някакъв забележим пробив в обществения напредък, сочи поредният  годишен доклад  на лондонския институт \"Легатум\". За 2019 г. той обхваща 167 държави и територии и в него страната е на 49-о място. През миналата година България е била на 48-а позиция, а през 2009 г. - на 50-а. Най-добра (36-о място) е оценката за икономиката - дали е открита за търговия и инвестиции или има силен протекционизъм, какви са макропоказателите, ефективен ли е финансовият сектор, има ли и колко солидни са основите за икономически растеж. Между 49-о и 69-о са местата, отредени на България в повечето от 12-те критерия. По-слаба (76) е позицията 76 за околна среда и полагат ли се грижи за защитата ѝ. Но най-сериозното бреме идва от един конкретен критерий - обществен капитал, под което авторите разбират силата на междуличностните отношения, имали мрежи от роднини, близки хора или институции, на които човек да разчита за помощ, както и каква е степента на гражданско участие. Тук страната е далеч надолу на 123-о място в света. \"Легатум\" се опитват да оценят отделните страни не само по икономически показатели и лични доходи, но и по по-широк спектър услуги и процеси, включително колко сплотено е едно общество и доколко хората в него са овластени да управляват настоящето и да променят бъдещето си.      Позицията на България е най-ниската за страна от ЕС, но близо пред нея са Румъния (47), Унгария (46), Хърватия 65) и Гърция (42). Няколко страни от Централна Европа има и между 36-о място (Полша) и 30-о (Италия), а най-високо в общия списък е Естония (21). Сред европейските държави България не е с най-ниската оценка за обществен капитал. Латвия е надолу в класацията на 130-о място, следвана от Хърватия (136) и Литва (141). Авторите изтъкват, че за последните 10 години всички източноевропейски държави постигат напредък в достъп до пазари, състояние на инфраструктурата и условия за живот. Дори проблемният обществен капитал се е подобрил в 17 от 23-те държави от бившия СССР и сателитите му. Но, от друга страна, това е и районът от света, в който за десетилетие е отбелязан най-сериозен спад в личната свобода (подобрение само в 8 от 23 държави), като Унгария се откроява особено силно в тази тенденция. Като цяло Централна и Източна Европа напредва, но с темпо, което е по-бавно от това на света. Като се има предвид и че между 2009 г. и 2019 г. няма никаква промяна - подобряване или влошаване - на качеството на управлението, повечето хора тук не усещат нещо значително по-добро да им се е случило през последните 30 години. Затова \"Легатум\" имат специален доклад за района, в който обясняват, че подобен песимизъм често е неоснователен.     ", "date": "2019.11.25", "title": "Разединението на българите е едно от най-дълбоките в света"}
{"url": "https://www.dnevnik.bg/photos/snimka_na_denia/2019/11/25/3997100_snimka_na_denia_stotici_izliazoha_na_protest_sreshtu/", "text": "Стотици хора излязоха на протест в центъра на София, като се обявиха против насилието над жени. Те подчертаха, че всяка форма на насилие, сред които физическо, психическо и икономическо, е неприемлива.", "date": "2019.11.25", "title": "Снимка на деня: Стотици излязоха на протест срещу насилието над жени"}
{"url": "https://www.dnevnik.bg/bulgaria/2019/11/25/3997022_asociaciia_poiska_da_se_ogranichi_izpolzvaneto_na/", "text": "Българската асоциация за електромобилност (БАЕМ) се обяви против част от предложените промени в Закона за автомобилните превози (ЗАП). С тях управляващите се опитват да въведат ред в използването на електрическите тротинетки. Миналата седмица три от компаниите, предлагащи електрически тротинетки под наем в София,  се обявиха против задължителното носене на каска при използването на подобен тип превозно средство , като днес уточниха, че това изискване трябва да е само за хора под 18-годишна възраст. Според БАЕМ в предложенията на министъра на вътрешните работи са включени ограничения, които ще създадат бюрократични спънки пред навлизането на тази форма на транспорт. \"Някои от неговите твърдения като това за наличието на каска и свидетелство за управление противоречат на публикувания за обществено обсъждане проект за изменение на Закона за движение по пътищата и биха забавили сериозно навлизането на електрическите тротинетки като един безопасен, екологичен и удобен персонален транспорт\", се казва в прессъобщението на БАЕМ. От организацията искат да отпадане предложението електрическата тротинетка да се движи по обозначени за това велоалеи. \"В момента велосипедната инфраструктура е силно недостатъчна. Приемането на тази промяна силно ще ограничи местата, където може да се използва едно индивидуално електрическо превозно средство и преминаването през например централната градска част на София ще е силно затруднено\", пише в мотивите на асоциацията. Те настояват да се добави нова забрана, която да засегне както водачите на електрически тротинетки, така и велосипедистите и шофьорите на моторни превозни средства. Според тях трябва да се забрани използването на слушалки на двете уши, тъй като \"все по-често виждаме хора, които са на косъм от причиняване на пътно транспортно произшествие, именно заради неадекватните си реакции, причинени от използването на слушалки\".", "date": "2019.11.25", "title": "Асоциация поиска да се ограничи използването на слушалки при движение по пътя"}
{"url": "https://www.dnevnik.bg/sport/2019/11/25/3997113_prezidentut_na_napoli_globi_surovo_igrachite_zaradi/", "text": "Ръководството на \"Наполи\" наложи глоби за обща стойност над 2.5 милиона евро на футболистите от първия състав, съобщи ESPN. Наказанието е по настояването на президента на тима Аурелио де Лаурентис в опит да потуши бунта на играчите. След серията слаби резултати в началото на ноември той нареди тимът да отиде на наказателен лагер. Футболистите отказаха, а треньорът Карло Анчелоти също не се съгласи с решението на Де Лаурентис, като наставникът дори пропусна задължителната пресконференция след равенството със \"Залцбург\". Голяма част от футболистите с изключение на контузения Кевин Малкюи са глобени с 25% от заплатите си, което е максималното наказание според правилата в Серия А. Полузащитникът Алан, който според италианските медии стои в основата на бунта, е глобен с половината от месечното си възнаграждениe. \"Наполи\" се намира в серия от шест поредни мача без победа във всички турнири. След 13 кръга тимът е седми в първенството с 20 точки.", "date": "2019.11.25", "title": "Президентът на \"Наполи\" глоби сурово играчите заради неподчинение"}
{"url": "https://www.dnevnik.bg/bulgaria/2019/11/25/3997116_prokuraturata_poiska_ot_evropeiskiia_parlament_da/", "text": "Българската прокуратура е поискала от Европейския парламент да свали имунитета на депутата от групата на европейските социалисти и демократи Елена Йончева. Това съобщи говорителят на държавното обвинение Румяна Арнаудова пред БНТ. Българските власти са сезирали председателя на Европейския парламент Давид Сасоли, а искането вече е изпратено официално до Комисията по правосъдие и правни въпроси на Европаламента. След свалянето на имунитета на Елена Йончева като евродепутат ще бъде образувано наказателно производство от страна на специализираната прокуратура. Тя е разследвана за пране на пари по делото за фалита на КТБ.", "date": "2019.11.25", "title": "Прокуратурата поиска от Европейския парламент да свали имунитета на Елена Йончева"}
{"url": "https://www.dnevnik.bg/bulgaria/2019/11/25/3997117_sporut_za_izplashtaneto_na_bolnichnite_nakara/", "text": "Асоциацията на организациите на българските работодатели (АОБР) обяви в писмо до медиите, че напуска Тристранния съвет за национално сътрудничество. Като причина за крайните си действия организацията посочва спора за изплащаните от бизнеса обезщетения при болнични. Според становището им чрез задължението работодателите да плащат първите три дни болнични, те биват облагани тройно - чрез осигуровки, дължими обезщетения и изплащане на допълнителни възнаграждения на заместващите работници. Те няма да се включат в заседанията на Тристранния съвет, докато не бъде направено ново предложение за болничните и тяхното изплащане. Отвореното им писмо е изпратено и до премиера Бойко Борисов. В същото време лидерът на синдикалната организация КТ \"Подкрепа\" Димитър Манолов заяви пред радиото на Би Ти Ви, че членовете ѝ ще излязат на протест под надслов \"Болните работници не са престъпници\". Той обаче няма да е съвместен с другата синдикална организация КНСБ. Манолов обясни, че в България и още две страни в ЕС работодателите най-малко участват в грижата за своите работници, когато са болни. По думите му увеличението на болничните в по-голяма част е за болнични, които са над 15 дни.", "date": "2019.11.25", "title": "Спорът за изплащането на болничните накара работодателите да напуснат Тристранния съвет"}
{"url": "https://www.dnevnik.bg/photos/2019/11/25/3996832_fotogaleriia_svetovnite_snimki_na_denia_-_25_noemvri/", "text": "Момент от програмата при раздаването на американските музикални награди в Лос Анджелис, Калифорния.", "date": "2019.11.25", "title": "Фотогалерия: Световните снимки на деня - 25 ноември 2019 г."}
{"url": "https://www.dnevnik.bg/bulgaria/2019/11/25/3997122_trump_prie_borisov_v_beliia_dom/", "text": "Президентът на САЩ Доналд Тръмп прие в Овалния кабинет на Белия дом българския премиер Бойко Борисов. Разговорът между двамата започна с поредното обсъждане за падането на визовия режим за българи, съобщава \"Нова телевизия\". Сред другите засегнати теми в присъствието на журналисти беше евентуална визита на Тръмп в България. Нарастването на българските разходи за отбрана пък накара Тръмп да заяви, че страната е пример за Германия. Причината - България отделя по-голям процент от БВП спрямо Германия. \"Грешките\" на Тръмп и Борисов \"Искам да благодаря на министър-председателя, че е тук. Имаме добри разговори. Българите поръчаха няколко американски, както и въоръжение от САЩ, което е най-доброто в света. Имаме много добра връзка. Взаимоотношенията ни с България са много силни. Има много българи тук в САЩ\", каза Тръмп. Тръмп обърка какъв модел самолети купува България - говорейки пред журналисти в Белия дом той каза, че това са F-35, докато сделката от тази година е за F-16. Разликата и като възможности, и като цена между тези две машини е значителна и се измерва в десетки милиони долара за всеки брой. Бойко Борисов каза на американския президент, че имаме 3.1% от БВП разходи за отбрана, което предизвика похвалата на Тръмп, според когото така сме можели да бъдем пример за германците. В действителност премиерът не каза за коя година говори и ако е имал предвид настоящата (а тя още не е приключила и това са прогнозни оценки разходи) този показател е еднократен и се дължи на платените наведнъж 2.1 млрд. лв за F-16. През август те вече представляваха 66.67% от разходите на за отбрана. В бюджета за тази година бяха предвидени плащания по проектите и за покупка на бойни машини за пехотата и за два нови кораба за Военноморските сили, което са още близо 2.2 млрд. лв. След като се стигна до плащането на цялата сума за F-16 накуп, проектите за машини за пехотата и за корабите остават за догодина. Затова през 2020 г. делът на отбранителните разходи отново ще е необичайно висок. От 2014 г. насам България не е успяла нито веднъж да изпълни дадените към НАТО прогнозни обещания за разходи, тъй като проектите за модернизация на армията се проваляха. Националният план за повишаване на разходите до 2% от БВП предвижда това да стане до 2024 г. Той е приет през 2017 г. и в него ясно е описано, че за 2019 г. прогнозата е за 1.772 млрд. лв. или 1.58% от БВП, а за догодина - 1.918 млрд. лв или 1.61%. До 2023 г. е предидено за отбрана да не отиват повече от 1.85% и чак в 2024 г. те да достигнат символичния праг от 2% от БВП.      \"Много е вероятно да дойда в България, само да получа покана\", добави той и уточни, че падането на визите за българи е тема, която няма как да не бъде обсъдена. Сред акцентите на разговора бяха още доставки на американски втечнен газ, проектите за газовия хъб \"Балкан\", строежа на българска територия на \"Турски поток\" и интерконекора с Гърция.", "date": "2019.11.25", "title": "След срещата си с Борисов Тръмп не изключи възможността да посети България"}
{"url": "https://www.dnevnik.bg/evropa/2019/11/25/3997107_evroparlamentut_prizova_durjavite-chlenki_da_priemat/", "text": "Всички партии в Европарламента, освен крайнодесните, призоваха държавите-членки да приемат Истанбулската конвенция. Това показа дебат на пленарното заседание в Страсбург днес. Резолюция по темата ще бъде гласувана в четвъртък. Тити Тупурайнен от финландското председателство на Съвета на ЕС определи конвенцията като \"уникален правен инструмент\", чието прилагане вече е показало, че има позитивен ефект върху правата на жените в Европа. Арба Кокалари от ЕНП припомни, че 1 от всеки 3 жени в ЕС се е изправяла пред физическо или сексуално насилие, а ЕС трябва да бъде място, където отделните личности са защитени. Ираче Гарсия-Перез от С§Д заяви: \"Независимо какво се говори, насилието, основано на пола, съществува. () ЕС трябва да разбере, че е абсолютно задължително конвенцията да бъде ратифицирана, защото това ще бъде първият европейски правен текст, който наистина ще защити жените.\" Ние не преговаряме с тях, каза тя по отношение на партиите, които твърдят, че такова насилие нямало. Мария Сорая Родригес-Рамос от \"Обнови Европа\" призова всички държави-членки, които още не са ратифицирали конвенцията, да го направят. Към цитираните от Кокалари данни за това, че всяка трета жена в ЕС е била обект на насилие, тя добави, че 1 на 20 е била изнасилена, а 137 жени по света биват убити от партньорите си всеки ден. \"Тази година 51 жени са били убити заради насилие, основано на пола, в моята държава. Зад тези цифри има имена и животи, деца сираци, останали без любовта на майките си, и без любовта на бащите си, които са убийци.\" \"На всеки три дни една жена бива убита от партньора или бившия си само в Германия. Днес, в четвъртък и в неделя. Не от ревност или защото има семейни проблеми, или по каквато и да е друга причина. А заради убийствено, токсично, насилствено разбиране за мъжествеността\", каза Тери Райнтке от \"Зелените\" и се обърна към държавите, които още не са приели документа с думите: \"Ратифицирайте конвенцията или поне бъдете откровени, че не ви пука достатъчно за насилието над жените.\" Иван Давид от \"Идентичност и демокрация\" заяви, че инструменти за защита на жените има и че тя е жизненоважна. Той даде пример с Турция, която се е присъединила към конвенцията, но въпреки това там жени са били нападани, задето не носят традиционната забрадка. Ядвига Вишневска от \"Европейските консерватори и реформисти\" (ЕКР) припомни, че около 10 000 насилствени брака се сключват с момичета под 15-годишна възраст. \"Tова се случва в Европа, макар че да е забранено от закона. Не вярвам, че повече регулации ще прекратят тези ужасни брутални проблеми. Конвенцията не е решение.\" Еухения Родригес–Палоп от \"Европейската обединена левица - Северна зелена левица\" каза, че заради крайната десница конвенцията още не е ратифицирана от много страни или някои от тези, които са я ратифицирали, не я прилагат изцяло\". Ангел Джамбазки от \"Европейските консерватори и реформисти\" каза: \"Този документ има друга цел и друга задача. В този документ са смесени легитимната тема за защитата на жените с абсурдните и противоречиви ЛГБТ и последния да затвори вратата пропаганда, еднополови бракове, социална роля на пола. Може би ще ви изненадам, само че полът не е социална роля и конструкт, той е биология. Може би ще ви изненадам, но има държави в Европа, които все още вярват, че семейството е доброволен брак между мъж, жена и техните деца и ние не желаем това да се променя. Аз съм от България, ние сме против тази конвенция, не сме я подписали и няма да го направим.\" Конвенцията на Съвета на Европа за превенция и борба с насилието над жени и домашното насилие, известна също като Истанбулската конвенция, е първият международен правно обвързващ инструмент по въпроса. Той установява всеобхватна рамка от мерки за предотвратяване на такова насилие, оказване на подкрепа за жертвите и наказване на извършителите. Въпреки, че ЕС подписа Конвенцията на 13 юни 2017 г, седем държави членки още не са я ратифицирали: България, Чехия, Унгария, Литва, Латвия, Словакия и Обединеното кралство.", "date": "2019.11.25", "title": "Европарламентът призова държавите-членки да приемат Истанбулската конвенция"}
