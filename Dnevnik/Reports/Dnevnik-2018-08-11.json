{"url": "https://www.dnevnik.bg/sport/2018/08/11/3295007_levski_oglavi_klasiraneto_v_purva_liga_sled_zrelishten/", "text": "Левски\" постигна втора поредна победа под ръководството на новия си  треньор Славиша Стоянович  и оглави класирането в Първа лига. Сините надвиха \"Дунав\" като гост с 2:1, въпреки че изоставаха в резултата. Русенци откриха в началото на втората част след точно изпълнена дузпа от Божидар Васев, но след това \"Левски\" обърна с попадения на Жерсон Кабрал и Холмар Ейолфсон. След четири мача \"Левски\" има 10 точки от три победи и едно равенство. Сините са с голова разлика 7:3 и имат с точка повече от ЦСКА, който е и с мач по-малко. През първото полувреме и двата тима имаха доста положения, но не успяха да ги реализират. Още в първата минута Светослав Ковачев можеше да изведе \"Дунав\" напред, но не уцели вратата. След това \"Левски\" пропусна три възможности чрез Обертан, Ивайло Найденов и Кабрал. Младият Найденов, който изненадващо започна сред титулярите остана сам срещу вратаря Филип Димитров, но не успя да го преодолее. Кабрал пък стреля над вратата от точката на дузпата. Втората част започна много по-добре за домакините от Русе, които откриха резултата в 53-ата. Аймен Белаид фаулира Ковачев в наказателното поле и съдията Станислав Ставров посочи бялата точка. Божидар Васев беше точен и изведе \"Дунав\" напред. Радостта на домакините обаче продължи само шест минути, след като \"Левски\" успя да изравни в 59-ата минута. Жорди Гомес центрира в наказателното поле, а Жерсон Кабрал я засече от движение. Изравнителното попадение даде голяма увереност на тима на Славиша Стоянович и сините се устремиха в атака. Треньорът предприе и промени, а влизането на Станислав Иванов усили нападателната мощ на отбора. В 78-ата минута Габриел Обертан стреля, но ударът му срещна гредата. Въпреки това топката остана в \"Левски\", Кабрал центрира и защитникът Холмар Ейолфсон се разписа с глава – 1:2.", "date": "2018.08.11", "title": "\"Левски\" оглави класирането в Първа лига след зрелищен обрат срещу \"Дунав\""}
{"url": "https://www.dnevnik.bg/analizi/2018/08/11/3294690_za_da_ne_pristignem_niakude_kudeto_ne_bihme_iskali/", "text": "Всеки следобед, точно в пет, хер Имануел Кант, философ-домошар, излиза на разходка. Неизменно, като изгрева, той преминава един и същ маршрут, по едно и също време, независимо дали вали дъжд или пече жарко слънце. Твърди се, че в малкото и забутано пруско градче Кьонигсберг са сверявали часовниците си по него. Защо Кант прави това? Със сигурност целта му не е да бъде запомнен като скучен ексцентрик. Най-великият философ на Новото време демонстрира нещо, което днес сме длъжни да си припомним и ние: \"Нужно е човек да е последователен и подреден в живота си, за да може да е страстен в работата си и прозорлив в мислите си\", казва той. И налага върху самия себе си желязна дисциплина, безкомпромисна подредба на живота. Подредба, която го предпазва от потъване в хаоса и му помага да създаде цялостен възглед за света, система от ценности, или иначе казано - култура. А от културата започва всеки друг ред и дисциплина. И когато – както през 18-ти век – заварената подредба на нещата се разпада, Около Кант – в Европа, в света – кипи, десетилетия наред. Войните, малки и големи, са всекидневие. В Америка върлува националноосвободителна революция. На всичкото отгоре избухва и т.нар. индустриална революция, преобърнала начин на живот, който хората са следвали от хилядолетия. Всичко установено непрестанно се взривява, разпада и потъва в нищото; и никой не знае, какво следва. Кант знае: за да подредиш света около себе си, първо трябва да направиш подредба на неговата основа – на културата. И той се заема с произвеждането на култура – на подредба на парчетата от разпадналите се предходни реалности. Постига култура, която поставя основата на епохата, в която живеем и която вече залязва.  В трите си фундаментални и трудноразбираеми книги, Кант изгражда подредба, описваща света ни. Разработва философска система, която разделя морала от религията, поставя човека в центъра на нещата и разума – в центъра на човешките дела. На тази основа стига до извода, че всички хора са равни по достойнство и на всички е дължимо равно признание на това достойнство. Изгражда и либерална политическа теория, която включва върховенство на правото и предвижда както ООН и ЕС, така и съвременните човешки права. Резултатът е, че имаме права, които би трябвало да се пазят от държавите, съдилищата и международното право. Свободни сме – никой няма господар. И, за разлика от предишни времена, живеем в относителен мир. Все неща, които днес са поставени под заплаха. От различни точки на света, включително и в България, се чуват все по-силни гласове атакуващи или поставящи под съмнение човешките права, правовата държава, Европейския съюз и т.н.    Жените трябва да раждат и да отглеждат деца, за да бъдат истински жени – поне според българския Конституционен съд. По повод мъжете не казва нищо, следователно – оставя ги свободни да избират какво да правят. Но е добре да не участват в София Прайд, поне ако се съди по истеричните реакции към събитието, продължващи вече 10 години. Въпреки че, законът позволява свободното къмпингуване, трима ресорни министри - на туризма (Николина Ангелкова) на екологията (Нено Димов) и вицепремиера Валери Симеонов, обявиха, че основен проблем за крайбрежието и това лято ще останат къмпингуващите. И се захванаха да узаконят забрана за палатки и хавлии върху дюни. Съвсем скоро Николай Проданов (зам. министър на правосъдието) призна, че бившият кмет на \"Младост\" Десислава Иванчева е била поставена в \"по-тежки условия от необходимото\" при конвоирането й до болница, но \"между двата стандарта\" – на Конвенцията за защита правата на човека и \"материално-финансовият\" – има \"сериозно несъответствие\". Тоест, когато не ни достигат средства и/или служители няма да спазваме правата ви. Мирът се крепи на международното право, построено върху трудовете на Кант. А днешната мода е това право да бъде подигравано и подритвано. На мода се връща силата – силата да нахлуеш в чужда държава (както Русия направи с Грузия преди 10 години) или да си вземеш парче от нея (както Русия направи с Крим преди четири години). Или: силата да бомбардираш някого, който не ти харесва, с което най-известни са САЩ.  Вместо, както е при Кант, разумът да е в центъра на човешките дела, днес ни се предлага да го изоставим, в полза на сляпа вяра, суеверия и на някакви крайно примитивни форми на религиозност. Например, да ръсим пътищата със захар (както направи кмета на Нова Загора преди 3 години), вместо да разследваме сигналите на Николай Колев – Босия. Кант поставя индивида в центъра на всички обществени структури. Днес ни се натрапва да изоставим идентификацията си на личности, за да станем част от нечие племе – да бъдем \"националисти\", \"православни\" или поне да не сме \"джендъри\". Това, разбира се, е подготовка за бъдещо сблъскване на тези племена, защото принадлежността към едно племе задължително означава да мразиш всички други племена. Алчността, въведена в последните 30-тина години едва ли не като основна човешка добродетел, разрушава всяка дисциплина, тъй като премахва всички ограничения. Там, където отсъства дисциплината на културата, инстинктите надделяват и силата замества правото като основен регулатор на човешките отношения. Това обяснява днешния натиск срещу културата. Има хора, не само в България, които искат да налагат своята сила върху останалите. Погледнете днес управляващите български политици с техните обществени поръчки, ролс-ройси, суджуци и сараи. Някои от тези хора живеят в заблудата, че ако управляваш със сила, постигаш ред и стабилност. Ако обаче бяха чели повече от една книга през живота си, щяха да са наясно, че силата, отвързана от дисциплината на културата (и на произтичащото от нея право) води единствено до произвол. А произволът води не до ред, а до хаос, в който всеки си мери силата. И винаги ще се намери някой по-силен от теб.  Всичко това са все предвестници, че нашата епоха се готви да се трансформира, защото културата, като система от ценности, е отворена система – непрекъснато прерастваща в друга или разпадаща се на образуващите я подсистеми. Проблемът днес е, че наблюдаваме целенасочени действия за подмяната на самата култура с не-култура. На мястото на самодисциплината и внимателната подредба, която виждаме у Кант, да се постави произвол,сила и диващина. В книгата си \"Ерос и Kултура\" Зигмунд Фройд дава следната дефиниция: \"...думата култура характеризира цялата сума от успехи и начинания, с които човешкият род се е отдалечил от животинските ни предшественици, и която служи на две цели: за защита на хората от природата и за регулиране на човешките взаимоотношения.\" Културата е онова, което ни оразличава от животните. Тя е изкуствено човешко творение, плод на самодисциплина, самоконтрол и съзнателно отдалечаване от базисни животински инстинкти. Бидейки изкуствено творение, тя изисква поддръжка – \"култивиране на личността\" – cultura animi, подобно на култивирането на земята – cultura agri (аналогия, която прави още Цицерон). Ако не поддържаме розите си, те ще се върнат в естественото си състояние на шипки. Ако не поддържаме собствената си култура, избираме бъдещето ни да е онова диво състояние, описвано от философа Томас Хобс като \"война на всеки срещу всеки\", в която човешкият живот е \"самотен, лош, беден, груб и кратък\". Налага се добре да помислим каква културна подредба искаме. Да свършим работата, която Кант свърши за нас преди 240 години. След което да действаме, защото иначе ще пристигнем някъде, където не бихме искали да бъдем. Можем да започнем от самодисциплината. Или пък от разходките! Хубавото на ходенето е, че след като си тръгнал, си принуден да пристигнеш.", "date": "2018.08.11", "title": "За да не пристигнем някъде, където не бихме искали"}
{"url": "https://www.dnevnik.bg/sport/2018/08/11/3294889_grigor_dimitrov_popadna_v_potoka_na_nadal_djokovich_i/", "text": "Григор Димитров изтегли тежък жребий за турнира от сериите \"Мастърс\" в Синсинати, който започва през следващата седмица.  Българският тенисист  попадна в един поток със световния №1 Рафаел Надал, шампионът от \"Уимбълдън\" и третият в ранглистата Александър Зверев. Димитров има да защитава 1000 точки в Синсинати, след като преди година спечели титлата. Световният №5  е пети поставен в схемата и ще стартира от втори кръг. Там негов съперник ще бъде победителят от срещата между Дамир Джумхур и Миша Зверев. Още в трети кръг Димитров може да се изправи срещу Джокович, който започва със Стив Джонсън, а във втория кръг го чака Адриен Манарино или Марко Чекинато. Надал е водач на основната схема, но и в неговата част е трудно. Испанецът стартира срещу Милош Раонич или квалификант във втори кръг, а след това евентуално ще чака Денис Шаповалов или Кайл Едмънд. Среща с по-малкият от двамата братя Зверев, Димитров или останалите от потока му могат да имат само на полуфинал. Преди това германецът може да играе с Джон Иснър и Пабло Кареньо Буста, които са поставените в неговата четвърт. В турнира в Синсинати ще участват всички звезди в мъжкия тенис, след като световният №2 Роджър Федерер също се завръща на кортовете. Швейцарецът си взе почивка след отпадането на \"Уимбълдън\", но сега започва подготовката си за US Open. Надпреварата от сериите \"Мастърс\" в Синсинати започва на 13 август и ще бъде предавана в каналите на \"Макс Спорт\". Жребият при мъжете можете да откриете  тук . Междувременно Рафаел Надал постигна впечатляващ обрат срещу Марин Чилич и се класира за полуфиналите в Торонто. Левичарят от Майорка се справи с хърватина след 2:6, 6:4, 6:4 след 2.21 часа. Надал ще срещне Карен Хачанов, а в другия полуфинал се изправят Кевин Андерсън и Стефанос Циципас.", "date": "2018.08.11", "title": "Григор Димитров попадна в потока на Надал, Джокович и Зверев в Синсинати"}
{"url": "https://www.dnevnik.bg/sviat/2018/08/11/3294890_muj_otkradna_putnicheski_samolet_ot_letishteto_v/", "text": "Служител на авиокомпания открадна самолет без пътници от международното летище Такома в американския град Сиатъл и излетя без разрешение, но малко след това се разби в залива Пюджит, съобщава БТА. По първоначални данни авиомеханик е откраднал двумоторен турбовитлов самолет \"Бомбардие\" Q400 на авиокомпания \"Хърайзън еър\". Самолетът бил последван от два изтребителя Ф-15, казаха от полицията, която отрича случаят да има нещо общо с тероризъм. \"Става въпрос за самоубийство. Знаем за кого става дума. Няма друг замесен\", написа в \"Туитър\" полицията в окръг Пиърс, щата Вашингтон, без да даде подробности. Американската брегова охрана е изпратила свой кораб на мястото на катастрофата, след като очевидци казаха, че са видели в небето да се издига стълб от дим. Летището временно спря работа. Властите изясняват случилото се.", "date": "2018.08.11", "title": "Мъж открадна пътнически самолет от летището в Сиатъл и се разби с него малко след излитането"}
{"url": "https://www.dnevnik.bg/sviat/2018/08/11/3294887_desetki_hiliadi_rumunci_ot_chujbina_protestiraha_v/", "text": "Десетки хиляди румънци - много от които бяха пристигнали специално от чужбина - протестираха в петък вечерта в Букурещ срещу правителството, корупцията и създаваният от политиците лош имидж на страната им по света. Според различни оценки на площад \"Победа\" е имало между 60 и 100 хиляди души. В сблъсъци с полицията, която на моменти използваше сълзотворен газ, лютив спрей и водни оръдия, са ранени поне 400 души, включително няколко униформени. Част от множеството опита да проникне в сградата на правителството, а някои хвърляха по полицията бутилки и камъни, макар че според организаторите това са били нарочно вкарани провокатори. \n     Протестът бе организиран по призив на принудените да търсят прехраната си зад граница и се проведе и в други градове на страната. Насилието продължи през нощта, а в социалните мрежи се разпространяват кадри как полицаи за борба с безредици бият хора, вдигнали ръце за защита. Президентът Клаус Йоханис написа на страницата си във \"Фейсбук\", че \"категорично осъждам бруталната интервенция на полицията, изключително несъответстваща на действията на мнозинството от хора на площада. Вътрешното министерство трябва спешно да обясни начина, по който реагира на събитията тази нощ\". По данни на Световната банка зад граница живеят между 3 и 5 милиона румънци, което достига до една четвърт от населението на една от най-бедните и най-корумпирани държави в Европейския съюз, напомня \"Ройтерс\". От лекари през шофьори до обикновени работници по фермите, те изпращат обратно в родината си близо 5 милиарда евро годишно. Един от тях е Даниел Остафи, 42-годишен шофьор на камион, който преди 15 години заминал за Италия, за да изхранва семейството си. Той бе на площада в Букурещ с 27-годишния Михай Подут, заминал през 2014 г. да работи в строителството във Франция и после в Германия. \"Заминах, за да дам на децата си по-добро бъдеще, каквото тогава не можех да им осигуря. За съжаление, това все още е невъзможно. Хората, които ни управляват, не са квалифицирани за това и са корумпирани\", казва Остафи и допълва, че се надява на следващите парламентарни избори да гласуват повече румънци. Управляващите социалдемократи предизвикаха множество протести с кампанията си за овладяване на правораздавателната система на страната и декриминализиране на някои форми на корупция. \"Искаме да ни възприемат като нормална страна, а не като втора категория хора. Правителството трябва да ни даде тази възможност - да сме нормална държава, а не да търпим унижения по цял свят\", споделя пред \"Евронюз\" една от участничките. \"Пристигнах от Билбао, защото това е протест на живеещите в чужбина румънци. Писна ни, трябва да се обединим, за да победи Румъния.\" \"Пътуването беше трудно, уморихме се, но дойдохме тук, защото стига вече! Правителството е корумпирано, трябва да подаде оставка. Нужни са ни промени, млади хора, нов манталитет\", допълва друг от протестиралите. Действията на управляващите предизвикаха критики от ръководството на Европейския съюз и партньори в НАТО и Европа, но някои политици от правителствената коалиция заявиха преди демонстрациите, че не разбират за какво е всичко това, за какво ѝ е на диаспората да идва да протестира. \"Почти целият публичен сектор не работи като хората, трябва да се промени изцяло и да се назначат способни хора\", казва 27-годишният Подут пред \"Ройтерс. \"Предлагам на тези във властта да си разменим местата, да видят как се оправяме, какво е да си работник в чужбина.\" Илеана Ангел идва от Испания със съпруга си, разказва \"Франс прес\". \"Искаме преди всичко да видим модерни пътища и училища и да не трябва да плащаме рушвети наляво и надясно\", казва тя. Румънец, представил се само като Влад, е пристигнал от Ню Йорк, където живее от 30 години. \"Корупцията и злоупотребите със служебно положение, от които се обогатява управляващата класа - това е, което не харесвам.\"", "date": "2018.08.11", "title": "Десетки хиляди румънци от чужбина протестираха в Букурещ, стотици са ранени от полицията"}
{"url": "https://www.dnevnik.bg/photos/2018/08/11/3294516_fotogaleriia_vuv_bebshkata_staia_na_spasitelniia/", "text": "В  има специална бебешка стая, където специалистите полагат грижи за невръстни животинчета. Обичайно през лятото тази стая е пълна. А обяснението е, че в летния сезон редица животински видове отглеждат малките си и много често има случаи на намерени бебета от различни видове по земята в природата или в града. При спасяването им всеки случай е индивидуален и е редно да се преценят от специалистите съвкупност от обстоятелства. Затова в тези случаи трябва гражданите да се свързват , преди да предприемат каквото и да било. На снимката: Бебе таралеж", "date": "2018.08.11", "title": "Фотогалерия: В бебeшката стая на Спасителния център за диви животни"}
{"url": "https://www.dnevnik.bg/bulgaria/2018/08/11/3294903_ot_nachaloto_na_godinata_obshtinite_sa_poiskali_300/", "text": "От началото на годината в Министерството на финансите са постъпили искания от общините за общо 300 млн. лева допълнителни средства. Това се разбира от справка на ведомството, направена за БНР. Към момента са удовлетворени около 30% от исканията. Средно на глава от населението предоставените средства са 12 лева. За общините в Северна България се падат по 18 лева на човек, а в Южна - девет лева. Заради по-слабото икономическо развитие на северната част от страната, около 40% от исканията на общините там са удовлетворени. В Южна България местните администрации са получили 20% от поисканите допълнителни трансфери, като разликата се обяснява с \"по-добрия приходен капацитет на общините в тази част от страната\". От финансовото министерство подчертават, че с постановлението на Министерския съвет се отпускат 87 млн. лева за общинските администрации. Други 111 млн. лева са предназначени за София и Пловдив, но те са предварително разчетени в централния бюджет.", "date": "2018.08.11", "title": "От началото на годината общините са поискали 300 млн. лв. допълнително"}
{"url": "https://www.dnevnik.bg/bulgaria/2018/08/11/3294904_policiiata_e_konstatirala_614_narusheniia_za_den_v/", "text": "По време на операцията, която вчера полицията започна по пътищата, и в която участва и хеликоптер, са констатирани общо 614 нарушения, като най-голям е броят на тези за превишена скорост – 512, съобщиха от МВР. Издадени са 67 фиша, съставени са 27 акта за установено административно нарушение и 8 заповеди за принудителни административни мерки. Освен това са връчени 31 електронни фиша на водачи за техни предишни нарушения, а на 3-ма са отнети свидетелствата за управление, поради неплатени задължения по Закона за движение по пътищата. В рамките на операцията служителите са установили и 15 лица от криминалния контингент. От старта на операцията вчера сутринта до 20 часа вечерта няма регистриран нито един тежък инцидент. Тя е за контрол по основните пътни направления у нас и е насочена към агресивното шофиране по пътищата. Паралелно с това се извършват проверки за употреба на алкохол, наркотични вещества и правилно превозване на огнестрелно оръжие и боеприпаси.", "date": "2018.08.11", "title": "Полицията откри 614 нарушения за ден в акция по пътищата (видео)"}
{"url": "https://www.dnevnik.bg/razvlechenie/2018/08/11/3294452_kakvo_oznachava_krugut_ili_koi_sa_novite_ljubimi_obici/", "text": "Огромни поли, копринени тюрбани и обици тип \"халки\" - с възхода на латиноамериканската музика, съответният стил на обличане също става все по-популярен. Миналата година глобалният стрийминг на латиноамериканска музика в \"Спотифай\" е скочил със 110% и това веднага се отрази и на модата. Особено видим знак са обиците – все по-големи и все по-често носени, разказва в. \"Файненшъл таймс\". Дженифър Лопес, която гордо подчертава произхода си, ги носи отдавна; Бийонсе се появи с такива бижута на фестивала \"Коачела\" и на корицата на \"Вог\" за септември. Развитието на технологиите пък помага да се произвеждат разнообразни модели разказва бижутерката Дженифър Фишър, чийто магазин е отворил през 2016 г. и оттогава търсенето непрекъснато се увеличава. Огромните ѝ обици са носени от знаменитости, сред които Емили Ратайковски, Мишел Обама, Рита Ора и Селена Гомес. Други дизайнери – сред които Алисън Лу и марката Cult Gaia побърза да пуснат свои линии. \"Халките придават сила\", коментира пред ФТ бижутерката Орит Елханати, която обича този модел бижута откакто е била на 12 и е прекарвала лятото с баба си в Тел Авив. \"Когато си помисля за тях, се сещам за силни жени, за история. Напомнят ми за места като Близкия изток, Африка и, разбира се, Латинска Америка\". Съгласна с нея е и Шехерезада Голдсмит от Loquet London, която тъкмо пусна първата си линия от такива обици. \"Жените в Латинска Америка са силни и страстни, стилът им е смел, независимо дали става въпрос за цвят или бижута\", коментира тя и посочва и други символни значения. \"Кръгът е символ на много неща – единство, безкрайност и цялост, но и на женската сила, на силата във всяка жена. Независимо дали е съзнателно или не, това е перфектната форма за силен женски глас, който възхожда политически по целия свят.\" Модата донякъде следва и духа на времето – латиноамериканската култура е навсякъде, от изложбата на Фрида Кало в музея \"Виктория и Албърт\" до премиерата на новия мюзикъл на Кристофър Реншоу Carmen la Cubana, котйо разказва историята на бедна работничка в тютюнева фабрика, която, разбира се, носи огромни халки на ушите си.", "date": "2018.08.11", "title": "Какво означава кръгът, или кои са новите любими обици на модните богини"}
{"url": "https://www.dnevnik.bg/bulgaria/2018/08/11/3294915_lovniiat_sezon_zapochna_s_2757_novi_lovci/", "text": "Новите ловци в България са 2757, а общият, притежаващи членски карти и заверили билетите си за лов за 2018 г. е 118 хил. души. Това съобщи Григор Гогов, изпълнителен директор на Изпълнителна агенция по горите (ИАГ) пред \"Фокус\". Днес се открива сезонът за лов на пъдпъдъци, гургулици, гривяк, горски бекас и обикновена бекасина. След приключване на зимния лов това е първият ден, в който ловците могат отново да се съберат заедно, обясни Гогов. Миналата 2017 г. е била черна за българския лов, статистиката посочи четири смъртни случая, съобщи председателят на Националния ловно-рибарски (НЛРС) съюз Васил Василев. Според него има известна динамика и колебания през отделните години за броя на инцидентите по време на лов. \"Преди 10-ина години имаше по седем, осем смъртни случаи на година, предпоследната 2016г. имаше един смъртен случай\", уточни той. Според него няма някаква трайно изразена тенденция, но напоследък се наблюдава едно затягане на дисциплината и през последните години инцидентите са било един- два. Според Василев инцидентите винаги се случват, когато някой подцени или умишлено наруши правилата за безопасно боравене с оръжие. \"В годините назад най-голям брой инциденти и всички завършващи с фатален край са били при лов на дива свиня или по време на индивидуален лов пак с едър дивеч\", каза Василев. Това се дължи на факта, че там боеприпасите, които се използват са много по-мощни и могат да нанесат сериозни поражения.", "date": "2018.08.11", "title": "Ловният сезон започна с 2757 нови ловци"}
{"url": "https://www.dnevnik.bg/sviat/2018/08/11/3294911_monsanto_e_osudena_da_plati_pochti_300_mln_na_bolen_ot/", "text": "Монсанто\" (Monsanto) бе осъден късно в петък в Калифорния да плати обезщетение от 289 милиона долара на мъж, който твърди, че използваното в продуктите на американският химически гигант съединение глифозат е причина за заболяването му от рак. Това е първият подобен процес, стигнал до произнасяне на присъда от съдебни заседатели и те решиха, че компанията е знаела, че веществото, използвано в популярни препарати за унищожаване на плевели като Roundup и RangerPro, е опасно за здравето и не е предупредила клиентите си. \"Монсанто\" продължава да не приема заключението и заяви, че ще обжалва присъдата. Ищецът Диуейн Джонсън е един от над 5000 души, които са отправили съдебни искове в САЩ. Според него след това решение е вероятно да последват още стотици други искове срещу компанията, която неотдавна купи германския конгломерат \"Байер\". Джонсън страда от лимфом и адвокатите му твърдат, че той често е използвал RangerPro, докато е работел в училище в Бениша, щата Калифорния. От \"Монсанто\" настояват, че съчувстват на ищеца и семейството му, но ще продължат яростно да бранят продукта си, \"който има над 40 години история на безопасна употреба\". \"Днешното решение не променя факта, че повече от 800 научни изследвания и проверки, както и заключението на американската агенция за защита на околната среда, американския здравен институт и регулаторните органи по света подкрепят факта, че глифозатът не предизвика рак и не е причината за раковото заболяване на г-н Джонсън.\" Спорът за ефекта от употребата на този изключително популярен хербицид наистина не е приключил, а неотдавна Европейската комисия даде още 5 години разрешение за използването му в ЕС. През 2015 . Международната агенция за изследване на рака (част от Световната здравна организация) стигна до заключение, че глифозатът \"вероятно предизвиква рак у хората\". Противници на това вещество поставят под въпрос методите, на чието основание други агенции са постановили, че то е безопасно.", "date": "2018.08.11", "title": "\"Монсанто\" е осъдена да плати почти $300 млн. на болен от рак заради използването на глифозат"}
{"url": "https://www.dnevnik.bg/sport/2018/08/11/3294917_mourinyo_se_obiavi_za_trenyor_na_manchestur_junaited_a/", "text": "Мениджърът на \"Манчестър юнайтед\" Жозе Моуриньо смята, че ролята му в клуба се е променилоа и в бъдеще той ще бъде треньор на \"червените дяволи\". Португалецът говори след  победата с 2:1 над \"Лестър\", която даде начало на сезона във Висшата лига . Моуриньо обяви, че се е примирил с липсата на трансферна активност от клуба през лятото. \"Червените дяволи\" привлякоха двама нови за общо 70 милиона паунда – халфът Фред от \"Шахтьор\" и Диого Далот от \"Порто\". Въпреки това Моуриньо искаше централен защитник, но опитите му да вземе Хари Магуайър, Тоби Алдервейрелд или Диего Годин, се оказаха неуспешни. \"Тук говорим за футболен мениджмънт и ролята на мениджърите се променя много. Мисля, че в бъдеще трбява дани наричат старши треньори. Ще чакаме до края на ноември, за да знаем дали можем да се борим за титлата\", каза Моуриньо. През лятото той няколко пъти критикуваше шефовете си, че не отделят средства. Моуриньо обяви, че е дал списък от петима играчи на Борда, но близо месец не е получил отговор. След това  Специалния заяви, че очаква труден сезон с настоящия състав . \"Доволен съм от победата и начина, по който играхме. \"Лестър\" е един добър отбор, който инвестира далеч повече от нас на трансферния пазар. Трябва да признаем, че много отбори са силни в Англия – забравете за името, историята или фланелката\", каза още Моуриньо.", "date": "2018.08.11", "title": "Моуриньо обяви, че ролята му в \"Юнайтед\" е различна и е само треньор"}
{"url": "https://www.dnevnik.bg/zdrave/2018/08/11/3294468_sportuvaneto_pomaga_na_psihikata_no_samo_ako_ne_e/", "text": "Физическите упражнения няколко пъти седмично подобряват  психичното здраве  – но не бива да се прекалява. Това показва проучване, публикувано в журнала The Lancet Psychiatry и цитирано от агенция \"Ройтерс\". Според резултатите хората, които  тренират няколко пъти седмично , имат по-здрава психика от тези, които не тренират, като особено полезни са  отборните спортове . Но хората, които спортуват всеки ден, показват по-ниски нива на ментално здраве. Най-полезни се оказват 45-минутните тренировки три до пет пъти седмично, пишат учените.  Физическата активност  няма значение – тя може да се простира от игри с децата и косене на трева до ходене на фитнес и на ски. Отдавна е известно, че редовните упражнения намаляват  риска от инфаркт и диабет , но засега ефектът им върху психиката не е категорично доказан. Според учените връзката може да се тълкува и в обратната посока – че  липсата на физическа активност  е и симптом, и причина за лошото психическо състояние. Изследването е използвано данни от 1.2 млн. пълнолетни американци, помолени да кажат колко често в последните 30 дни са се чувствали зле заради стрес, депресия и емоционални проблеми и колко често са спортували. Средният участник е преживял 3.4 лоши дни месечно, но сред хората, които спортуват, този брой е бил ден и половина.", "date": "2018.08.11", "title": "Спортуването помага на психиката, но само ако не е прекалено често"}
{"url": "https://www.dnevnik.bg/kultura/2018/08/11/3293956_otkus_ot_dokato_lejah_i_umirah_na_uiliam_foknur/", "text": "Излиза \"Докато лежах и умирах\", единствената творба от големия романов шлем на Уилям Фокнър, която не е представяна досега на българските читатели. \"Докато лежах и умирах\" е епична трагикомедия за едно деветдневно пътуване с каруца през 20-те години на миналия век из космоса на Фокнър, въображаемата Йокнапатофа. Семейството на изпаднал дребен стопанин на памукови ниви от изостаналия селски Юг тръгва на път да изпълни един завет, който е приело за свой божи и човешки дълг. И после да се върне честито у дома. А пътуването се оказва бурна одисея на битки с природните стихии, човешките тайни, превратностите на живота, униженията. Уилям Фокнър (1897-1962) e роден в Ню Олбани, щата Мисисипи. Работи какво ли не – пощаджия, пилот на боен самолет, писар, огняр, сценарист в Холивуд. Сам казва, че няма черна работа, с която да не може да си изкара толкова хляб, колкото му е необходимо, за да си освободи време и тишина да пише. Не е особено известен извън литературните кръгове на модернистите в САЩ и Европа, докато през 1949 година не получава Нобелова награда за литература. Два пъти награждаван с \"Пулицър\", Фокнър е смятан за един от най-влиятелните белетристи на Америка. Романите \"Врява и безумство\" (1929), \"Докато лежах и умирах\" (1930), \"Светлина през август\" (1932) и \"Авесаломе, Авесаломе!\" (1936) са сред най-великите достижения на американската литература и именно те определят мястото на Фокнър сред колосите в световната модерна класика. превод Рада Шарланджиева С Джуъл идваме от полето, вървим по пътеката един след друг. Макар да съм на петнайсетина крачки пред него, всеки, който ни наблюдава от памуковия склад, може да види, че разръфаната и очупена сламена шапка на Джуъл е с една глава над моята. Пътеката, гладко утъпкана от боси ходила и спечена като тухла от юлския месец, сече права като отвес през зелените редици буренясали памукови храсти до склада в центъра на полето, където завива и обикаля постройката под четири заоблени прави ъгъла, за да продължи нататък през нивята изгладена от стъпки с чезнещи очертания. Памуковият склад е от неодялани трупи, а пълнежът между тях отдавна е изпопадал. Квадратен, с едностранно скосен продънен покрив, складът стои килнат в празната блещукаща сипкавина на слънчевия потоп, на двете му срещуположни стени при подстъпите на пътеката има по един широк прозорец. Когато стигаме до него, аз завивам по пътеката, която обикаля постройката. На няколко метра зад мен Джуъл, вперил поглед право пред себе си, влиза вътре с едно обкрачване на прозореца. Все тъй зазяпан напред с бледите си очи като дървени топчета, побити в дървено лице, той прекосява на четири стъпки помещението с вцепенената строгост на внезапно оживяла от краката надолу шперплатова реклама на индианец в кърпен гащиризон пред тютюнопродавница и обкрачва насрещния прозорец, така че отново е на пътеката тъкмо когато аз се появявам иззад ъгъла. Един зад друг, на малко разстояние, но този път с Джуъл начело, продължаваме към подножието на речния склон. Каруцата на Тъл стои край вира, привързана за тарабата, юздите са увити около облегалото на седалката. В каросерията има два стола. Джуъл спира при водата, откачва от върбовия клон кратунката и пие. Аз го отминавам и поемам нагоре по пътеката, откъдето започвам да чувам триона на Каш. Когато излизам на равното, той вече не реже. Стои сред купчини стърготини и намества две дъски. В светлите петна между сенките те жълтеят като злато, като меко злато с плавни лъкатушни следи по плоскостите от острието на теслата: добър дърводелец е Каш. Придържа двете дъски върху дърводелското магаре и ги прилепва по ръбовете към четвъртината скован сандък. Кляка и присвива очи, за да огледа кантовете, после спуска дъските на земята и хваща теслата. Добър дърводелец е. Ади Бъндрън не можеше да си пожелае по-хубав, по-хубав ковчег, в който да легне. В този тук ще ѝ бъде спокойно и удобно. Продължавам към къщата, а подире ми Хряс. Хряс. Хряс на теслата. Тъй че заделих аз яйцата и направих вчера кифлите. Станаха чудни. Много разчитаме ние на наште кокошки. Берекетни носачки излязоха, малкото, които ни останаха след невестулките и разни такива. Че и змиите през лятото. Змията се шмугва в курника по-бързо от всичко. Понеже щяха да ни струват далеч повече от предвижданията на мистър Тъл, пък и нали бях обещала да покрия разликата с яйца, трябваше да съм по-внимателна от всякога, щото ги взехме само на мойта гола дума. Можехме да изберем и по-евтини пилци, но дадох дума, както рече мис Лоингтън, докато ме съветваше да се главя за породистото люпило, а и мистър Тъл е убеден, че в края на краищата породистите крави и прасета винаги се изплащат. Та след като ни отидоха на поразия толкова много кокошки, нямаше как да ядем от наште си яйца, защото аз нямаше да допусна мистър Тъл да ме кори заради покупката ни на мойта гола дума. Затова когато мис Лоингтън спомена за кифлите, ми хрумна, че ако изпека една фурна, ще спечеля точно колкото да вдигна с две глави нетната стойност на люпилото. И че ако всеки път спестявам по едно яйце, ами то и яйцата ще ми излязат без пари. А пък тая седмица те се скъсаха да снасят и аз не само заделих достатъчно яйца над обещаните да продам, за да направя кифли, ами спастрих още толкоз отгоре, та и брашното, и захарта, и дървата за печката ми излязоха на печалба. И тъй, опекох ги аз вчера, по-внимателно, отколкото съм пекла през целия си живот, а кифлите се получиха чудни. Но тази сутрин, като пристигнахме в града, мис Лоингтън ми каза, че госпожата си сменила решението и в крайна сметка се отказала да вдига празненство. – Така или иначе, трябваше да купи кифлите – казва Кейт. – Ами вероятно няма какво да ги прави – отговарям. – Трябваше да ги купи – повтаря Кейт. – Но богатите градски госпожи могат да се отмятат. Само беднячките не могат. Пред Бога богатството е нищо, защото Той вижда какво е в сърцето. – Дали да не ги продам на пазара в събота? – умувам. – Наистина станаха чудни. – Няма да изкараш и по два долара за парче отсича Кейт. – А те да не би да ми струват нещо – казвам. – Скътах сума яйца и размених една дузина за захар и брашно. Кифлите ми излязоха абсолютно безплатни, даже мистър Тъл проумя, че спестените яйца, далеч над бройката, която сме се уговорили да продадем, все едно сме ги намерили отнякъде или сме ги получили подарък. – След като ти е поръчала кифлите, трябваше да ги купи – упорства Кейт. Бог вижда какво е в сърцето. Ако по Негова воля едни хора гледат на честността различно от други, не е моя работа да се съмнявам в закона Му. – Вероятно няма какво да ги прави – казвам. – А те наистина се получиха чудни. Въпреки горещината юрганът е дръпнат до брадичката ѝ и отвън се подават само двете китки и лицето ѝ. Облегната е на възглавницата и изпъва врат, за да гледа през прозореца, а ние го чуваме, щом почне с теслата или триона. Ако бяхме глухи, щяхме да четем по нейното изражение, все едно го чуваме и виждаме. Лицето ѝ се е стопило, костите под кожата ѝ изпъкват като бели линии. Очите ѝ са като две догарящи свещи в чашките на железен светилник. Но сетното спасение и всевечната милост още не са я споходили. – Чудни станаха – викам, – ама не са като кифлите на Ади. – По калъфката на възглавницата си личи какви са ѝ на туй момиче прането и гладенето, ако изобщо е имало гладене. Може пък това да ѝ отвори очите колко сляпа е била да изпадне дотам, че да лежи тука на милостта и грижите на четирима мъже и едно щураво момиче. – Никоя жена в околията не може да се мери с Ади Бъндрън по печене на кифли – добавям. – Като нищо ще вземе да се вдигне да извади още една фурна, че да видиш тогава как ние с теб няма да продадем ни една от наште. Издутината от тялото ѝ под юргана не е по-голяма, отколкото на една дъска, а познаваш, че диша, само по шумоленето на сламата в дюшека. Дори кичурът коса на бузата ѝ не потрепва, въпреки че застаналото над нея момиче ѝ вее с ветрило. Докато я гледаме, тя прехвърля ветрилото в другата ръка, без да спира веенето. – Спи ли? – шепне Кейт. – Само наблюдава Каш отвън – отговаря момичето. Чуваме триона в дъската. Стърже, сякаш хърка. Както се е разположила на раклата, Юла се извръща и поглежда през прозореца. Герданът много подхожда на червената ѝ шапка. Да не повярваш, че го е взела само за двайсет и пет цента. – Трябваше да купи кифлите – държи на своето Кейт. Парите наистина щяха да ми дойдат добре. Но пък ми излязоха безплатни, като изключим печенето. Сега преспокойно мога да му кажа, че никой не е застрахован да стъпи накриво, но не всеки е способен да се измъкне без щети, ще му кажа. Не всеки може да си вземе грешката назад, тъй ще му кажа. Някой влиза в ходника. Дарл е. Когато минава край вратата, не поглежда към нас. Юла проследява движенията му, докато отново изчезне от полезрението към задната част. Ръката ѝ се вдига и леко докосва мънистата, после косата. Щом улавя, че я наблюдавам, очите ѝ се опразват.", "date": "2018.08.11", "title": "Откъс от \"Докато лежах и умирах\" на Уилям Фокнър"}
{"url": "https://www.dnevnik.bg/bulgaria/2018/08/11/3294930_firma_na_suprugata_na_shefa_na_durjavniia_rezerv_s/", "text": "Агенцията по заетостта е сключила договор за невъоръжена охрана за 3 187 944 лв. с ДДС с \"Мултифорс А.С\" ЕООД. Управител на фирмата е Магдалена Пеева - съпруга на Станимир Пеев, който е председател на Държавния резерв и военновременни запаси. За това съобщи първо offnews.bg. От документацията на поръчката се вижда, че \"Мултифорс\" е единственият участник. Договорът за охрана е за 36 месеца, а сумата ще се плаща на равни месечни вноски от 73 795 лв. без ДДС. Срещу това трябва да се осигури физическа невъоръжена охрана, която да осъществява регламентиран пропускателен режим в обектите на агенцията и да реагира по всяко време с автопатрул при получен алармен сигнал. Фирмата трябва още да извършва профилактика, ремонт и поддръжка на вече изградените СОТ системи в административните сгради. Управител на \"Мултифорс А.С\" ЕООД е Магдалена Пеева, а собственик на дружеството е от 2013 г. е \"МУЛТИФОРС ГЛОБЪЛ МЕНИДЖМЪНТ\" АД. До тогава собственик на Мултифорс А.С\" е била Пеева, според търсачката на \"Биволъ\", която работи с данни от Търговския регистър. Сайтът на регистъра в момента е недостъпен. Станимир Пеев е председател на агенция Държавен резерв и военновременни запаси 2009 г., а преди това е беше кмет на район \"Панчарево\" в Столична община. Според offnews.bg през 2007 г. Пеев е прехвърлил създадената от него \"Мултифорс\" на своята съпруга. Има данни за участие на \"Мултифорс А.С\" в 162 обществени поръчки за над 34 млн. лв. Фирмата е сключвала договори за охранителни услуги с Министерството на земеделието и храните, Министерството на транспорта, Министерството на отбраната, Министерството на икономиката, НЕК, Софийската областна администрация, \"Топлофикация София\", Националния военноисторически музей, УНСС, и \"Булгартрансгаз\". Университетът за национално и световно стопанство е сключил договори с \"Мултифорс\" на обща стойност 7 138 000 лв. без ДДС.", "date": "2018.08.11", "title": "Фирма на съпругата на шефа на Държавния резерв спечели обществена поръчка за над 3 млн. лв."}
{"url": "https://www.dnevnik.bg/sport/2018/08/11/3293093_seriinite_shampioni_koito_zadushavat_evropeiskiia/", "text": "Новият сезон в европейския клубен футбол започва с надежди. Надежди за разнообразие. Въпреки това в главната роля влизат добре познати герои. През последното десетилетие футболните фенове свикнаха да виждат едни и същи клубове на върха, като всеки пробив на тенденцията е свежа промяна с краткотраен срок. Като проблясъкът на \"Лестър\" във Висшата лига. В много европейски първенства се настаниха клубове-хегемони с усещането, че доминацията им ще продължи още дълго. От една страна, тези отбори са пример за успешен бизнес модел, но от друга - задушават първенствата, с което се увеличава дистанцията между големите и малките тимове. Най-големият пример за доминация е от Беларус, където БАТЕ (Борисов) е в серия от 12 поредни шампионски титли. Клубът, който е собственост на местната компания за производство на електрооборудване за автомобили и трактори, няма конкуренция на местно ниво. Впечатление правят седемте поредни титли на \"Селтик\" в Шотландия и на \"Ювентус\" в Италия, като с  привличането на португалската звезда Кристиано Роналдо  \"бианконерите\" гледат уверено към продължаване на превъзходството си. Българският шампион \"Лудогорец\" също е на кота седем, като претендентите ЦСКА и \"Левски\" досега  не намериха начин да се противопоставят на клуба от \"Разград\" . \"Байерн\" изглежда непоклатим с шест сребърни салатиери в Германия, докато притежаваният от концерна за енергийни напитки \"Ред бул\" - \"Залцбург\", се наложи в Австрия с пет поредни титли. В някои държави тенденцията беше нарушена единствено при непредвидени обстоятелства или с появата на богат инвеститор в конкурентен клуб. ПСЖ беше свален от трона за една година от \"Монако\", но се върна на върха. В Гърция \"Олимпиакос\" спечели седем поредни титли, преди АЕК да прекъсне серията през миналия сезон заради  сътресенията в гръцкия футбол  и отнемането на точки на няколко отбора. В Хърватия \"Динамо\" (Загреб) отказваше конкуренцията 11 поредни години до 2017 г., когато \"Риека\" наруши за малко статуквото благодарение на инвестициите на италианския бизнесмен Габриеле Волпи. В Швейцария серията на дежурният участник в Шампионската лига \"Базел\" спря на осем титли, след като \"Йънг бойс\" стъпи изненадващо на върха. (Д)Ефектът да си имаш хегемон Наличието на хегемон може да бъде пагубно за развитието за по-малките първенства при положение, че 38 от 55-те футболни асоциации получават едно място в квалификациите за големите пари в Шампионската лига. За някои клубове европейските мачове са спасителен пристан заради допълнителните приходи, които носят. Повечето от тези отбори вероятно ще отпаднат рано в квалификациите, но  тези, които стигнат групите, ще усетят финансовата инжекция . Всеки отбор в групите на Шампионската лига ще получи 15.25 милиона евро, като след това равенствата носят по 900 хиляди евро, а победите - по 2.7 милиона. Парите в Лига Европа са далеч по-малко от тези в Шампионската лига - 2.92 милиона евро за влизане в групите. Във втория по сила турнир равенството в групите се възнаграждава със 190 хиляди евро, а победата с 570 хиляди. Според проучване на \"Ню йорк таймс\" през февруари \"Олимпиакос\" е заработил 108 милиона евро от участието си в Шампионската лига за последните пет сезона. За същия период \"Базел\" е получил 58 милиона евро, \"Динамо\" (Загреб) е прибрал 47.5 милиона, а представянето на БАТЕ му е осигурило 43 милиона. Тези суми са огромни спрямо бюджетите и трансферните суми, които се дават в тези първенства. Шампионите използват средствата, за да подсилят съставите си, след което печелят отново титлата и така цикълът се повтаря. Картина, която е ясно очертана и в България с примера \"Лудогорец\".  Хегемоните печелят също от големия дял, който имат в телевизионните права, като често заемат централно място в ефира на местните телевизии. Към доминацията на пазара на тези клубове може да бъде прибавено и по-голямото желание на спонсорите да се обвържат с най-добрите, които са отлично поле за реклама на местно и европейско ниво.", "date": "2018.08.11", "title": "Серийните шампиони, които \"задушават\" европейския футбол"}
{"url": "https://www.dnevnik.bg/bulgaria/2018/08/11/3293327_krustovishteto_pred_sofiiskiia_universitet_shte_bude/", "text": "През уикенда ще бъде затворено за движение кръстовището на бул. \"Васил Левски\" и \"Цар Освободител\", което се намира пред официалния вход на Софийския университет \"Св. Климент Охридски\". За двата почивни дни строителите трябва цялостно да фрезоват пътната настилка, да асфалтират и да маркират пътя. По време на ремонта тролейбусите и автобусите ще се движат по бул. \"Евлоги и Христо Георгиеви\" и по ул. \"Гурко\".", "date": "2018.08.11", "title": "Кръстовището пред Софийския университет ще бъде затворено през уикенда"}
{"url": "https://www.dnevnik.bg/politika/2018/08/11/3294789_pravitelstvoto_planira_mashtabno_namaliavane_na/", "text": "Държавата прозря, че трябва да отмени стотици административни услуги с отпаднала необходимост, но същевременно ще създаде нови подобни. Проектът за решение на Министерския съвет за трансформация на модела на административно обслужване е публикуван на правителствения портал за обществено обсъждане. От документа се разбира, че 370 услуги от Административния регистър ще бъдат отменени, тъй като нуждата от тях е отпаднала. Общините да \"посмалят\" \"Мерки за опростяване и привеждане на услугите за бизнеса в съответствие със Закона за ограничаване на административното регулиране\" е наречен първият списък с предложения. Голяма част от тях и дадените примери се повтарят, но общото е отмяната на общински разрешителни режими, които са в разрез със законодателството. Например, сега община Каварна изисква тя да издава разрешителни за търговия с тютюневи изделия и спиртни напитки, докато по закон това е отговорност на началника на местната митница. Друго намерение е да се отмени възможността общината да разрешава или не на фирмите да удължават работното си време. Такава регулация по закон не съществува. Предлага се да отпадне и разрешението за производствена и търговска дейност в жилищните сгради и комплекси. Изискването за издаване на разрешение/уведомление за извършване на таксиметрова дейност на територията на общините Стара Загора и София е \"без правно основание, тъй като регулацията на дейността се постига със Закона за автомобилните превози, където не е предвидено общините да въвеждат допълнителен регулаторен режим\", са установили авторите на документа. Затова се предлага един от двата режима отпадне. На едно гише, но по няколко пъти В много администрации обслужването не е организирано на принципа \"едно гише\", въпреки че би трябвало да е, установява държавата. В МВР, например, подаването на документи изисква обслужващото гише да бъде посещавано по няколко пъти, тоест да продължи с часове. Т. нар. \"управление на опашките\" – система за теглене на номера за достъп до конкретен служител, компетентен за исканата услуга, пък не било съобразено с натоварването на гишетата. \"При изтегляне на номер и стартиране на обслужването заявителят се изпраща на друго гише или да заплати такса. При продължаване на процеса по обслужване, редът му е загубен, тъй като е дошъл ред на следващ номер\", описва проектът проблема на \"управляваните\" от системата. Администрацията е проумяла също, че през обедната почивка броя на гишетата е недостатъчен и е неясно кой след кого е на опашката. До деловодството на ДАНС пък няма достъп за външни лица, тъй помещенията са в т. нар. зона за сигурност. Затова всички заявления се подават или по пощата (все пак и електронна), или на входа в двора. Служител от деловодството, след като бъде уведомен от охраната, идва до караулката, за да обслужи гражданина, констатира държавната администрация. Принципът на \"едно гише\" не се спазва от всяка пета общинска администрация, се посочва в документа.  Недостъпността за хора с увреждания също е установена в голяма част от администрациите. Заявления по пощата или чрез Центъра Сред предложенията на правителството е да се даде възможност хората да подават заявления чрез лицензиран пощенски оператор или чрез централната администрация. Двете възможности и в момента съществуват по закон, но не се прилагат. \"Местата за подаване на заявленията са ограничени по постоянен адрес без да има пречка да се подават във всяко звено доколкото заявленията се разпечатват от единна система\", пише в документа. Такъв пример е системата на \"Пътна полиция\". Нова идея е гражданинът да се сдобие с правото да посочи конкретно от кое именно звено желае да получи отговор. Застраховката за ремаркетата – задължителна или не Изискването за предоставяне на документ за сключена застраховка \"Гражданска отговорност\" за ремаркета, теглени от МПС, се предлага да отпадне. Причината е, че тя така или иначе се покрива от полицата за теглещия автомобил. Лични документи ще се издават по-бързо Законът за българските лични документи предвижда, че личните карти и паспортите се издават в срок до 30 дни от датата на подаване на заявлението. Срокът е максимален и съвпада със срока на най-ниско таксуваната обикновена поръчка. За сметка на това за \"бърза\" и \"експресна\" се събират неколкократно по-високи такси. Затова се предлага за повторно издаване или подновяване на лични карти и паспорти срокът от 3 дни. За шофьорските книжки максималният срок при първоначално издаване ще е 7 дни, а при подмяна, подновяване и повторно издаване – 3 дни. Създават се 444 нови услуги Сред новите услуги са издаване на европейска професионална карта на лица, придобили професионална квалификация по регулираната професия \"медицинска сестра\", \"магистър-фармацевт\", \"рехабилитатор\" или \"кинезитерапевт\" в друга държава-членка и издаване на лиценз за извършване на дейност като клирингова къща. Предоставяне на уникален код за достъп до електронно медицинско досие, ще е друга нова услуга. Административни услуги стават вътрешни  Министерството на образованието трябва да издава служебно на университетите бележка за постигнати отлични резултати от национален кръг на олимпиада, с която спечелилият я може да кандидатства без изпит. При прекратяване на регистрацията на катастрофирало моторно превозно средство застрахователите трябва да осигуряват служебно на \"Пътна полиция\" удостоверение за изплащане на \"тотална щета\" за прекратяване на регистрацията на превозни средства.", "date": "2018.08.11", "title": "Държавата прави пореден опит да премахне реденето на едно гише по няколко пъти"}
{"url": "https://www.dnevnik.bg/sport/2018/08/11/3294855_demireva_niamam_pravo_da_sum_neblagodarna_zashtoto/", "text": "Мирела Демирева остана удовлетворена от представянето си на европейското първенство в Берлин. Там тя  защити сребърния си медал  от Амстердам 2016 в скока на височина след преодоляване на 200 см. \"Знам, че височини под 2 метра няма да ми донесат нищо. Не мога да стана първа с височина под 2 метра. Скачах за златен медал, смятам, че това ми донесе успех\", каза Демирева пред Би Ти Ви след оспорваното съревнование с шампионката Мария Лисицкене. Българката избра да пропусне опитите на 196 и 198 см и се насочи направо към 200 см. \"Реших го на момента. Винаги го решавам на момента, зависи как се чувствам физически. Предпочитам да запазя сили за важните височини\", обясни тя. \"Щастлива съм за медала, защото е първенство, на което представям страната си. Харесаха ми опитите на 204 см (тя направи три неуспешни скока на височината), а това за мен е изключително важно, защото моят скок е моето изкуство. Нямам право да бъда неблагодарна, защото положих огромен труд и в крайна сметка има резултати\", добави Демирева.", "date": "2018.08.11", "title": "Демирева: Нямам право да съм неблагодарна, защото положих огромен труд и имам резултати"}
{"url": "https://www.dnevnik.bg/video/video5/2018/08/11/3294622_video_deset_roli_na_roburt_redford_bez_koito_kinoto/", "text": "Тази седмица кинолегендата Робърт Редфорд, обяви, че  прекратява актьорската си кариера . Редфорд, който на 18 август ще навърши 82 г., има зад гърба си близо 60 годишна кариера на екрана и над 70 филма. И макар че е сред най-влиятелните и популярни актьори през 20 век, е удостоен само с една награда \"Оскар\", при това не за актьорска игра, а за режисура - за филма \"Обикновени хора\" (1980г). Академията отбелязва работата му още веднъж - през 2002 г., с почетен приз за цялостно творчество. Тази видеогалерия припомня някои от най-известните роли на Робърт Редфорд, които макар и невинаги отличавани от критиката, са му запазили място в спомените на почитателите на киното. \"Буч Касиди и Сънданс кид\" Началото е за \"Буч Касиди и Сънданс кид\" от 1969 г. , в който за първи път си партнира с друга легенда на киното - Пол Нюман. Две години по-рано името на Редфорд нашумява в \"Боси в парка\" с Джейн Фонда, но тъкмо \"Буч Касиди и Сънданс кид\" го превръща в звезда. През 1983 г., когато създава фестивал за независимо кино, актьорът го кръщава на героя си от филма - \"Сънданс\". Днес фестивалът е сред най-престижните форуми в киното, но е сочен неофициално като причина за хладното отношение на Холивуд към Редфорд. \"Ужилването\" \"Ужилването\" е втория съвместен филм на тандема Нюман-Редфорд. Двамата актьори, които в продължение на десетилетия са сред най-харесваните мъже в света, стават добри приятели. Двамата запазват близките си отношения до смъртта на Пол Нюман през 2008 г. Дори първородните им синове носят еднакви имена - Скот. Приличат си и по нетипично стабилните за Холивуд връзки, които имат, въпреки външността и успеха си. Нюман има 50-годишен щастлив брак с актрисата Джоан Удуърт. Редфорд е женен в продължение на 27 години за Лола ван Вагенен (от 1958 до 1985 г.) През 2009 г. сключва брак с дългогодишната си партньорка в живота Сибил Загарс, който продължава и до днес. \"Кандидатът\" \"Кандидатът\" (1972г.) разказва историята на предизборна кампания за Сената в Калифорния. Редфорд е продуцент и играе главната роля. Това е първият от поредицата филми, свързани с политиката, с които актьорът се ангажира. Казва, че особено цени ролята си в него, защото му е била трудна, макар да не му е донесла славата от други изпълнения. \"Каквито бяхме\"", "date": "2018.08.11", "title": "Десет роли на Робърт Редфорд, без които киното нямаше да е същото (видео)"}
{"url": "https://www.dnevnik.bg/sviat/2018/08/11/3294760_iran_moje_da_otgovori_na_sankciite_s_kiberataki/", "text": "САЩ се подготвят за кибератаки, които Иран може да извърши в отговор на възобновяването тази седмица на санкциите срещу страната от президента Доналд Тръмп, казват експерти по киберсигурност и разузнаване. Опасенията за тази киберзаплаха нарастват от май, когато Тръмп оттегли Америка от ядрената сделка от 2015 г., според която САЩ и останалите велики сили облекчиха икономическите санкции в замяна на ограничения на иранската ядрена програма. Според експерти заплахата ще нарасне след стъпката на Вашингтон във вторник да възобнови икономическите ограничения срещу Техеран. \"Въпреки че няма конкретни заплахи, станахме свидетели на засилена риторика по отношение на заплашителните действия на Иран през последните няколко седмици\", каза Присила Мориучи, директор за развитието на стратегическите заплахи в \"Рикордид фючър\", работеща в реално време глобална разузнавателна компания за борба срещу киберзаплахи. През май базираната в Масачузетс компания прогнозира, че оттеглянето на САЩ от ядрената сделка ще провокира кибер отговор от страна на иранското правителство през следващите от два до четири месеца. Американските разузнавателни служби определиха Иран като една от главните чужди кибер заплахи пред Америка, наред с Русия, Китай и Северна Корея. Вълната от атаки, която американските власти приписаха на Иран от 2012 г. до 2014 г. , бе насочена срещу банките и причини щети за десетки милиони долари. Атаките също взеха на прицел, но не успяха да проникнат в критичната инфраструктура. Иран отрича да използва киберспособностите си за нападателни цели и обвинява САЩ, че атакуват Иран. Преди няколко години използвани за спорната иранска ядрена програма. \"Стъкснет\", който според всеобщото мнение е американско и израелско творение, накара хиляди центрофуги в иранския ядрен обект в Натанз да се въртят до степен на саморазрушаване, в пика на страховете на Запада от иранската ядрена програма. \"САЩ са най-агресивната страна в света в нападателните кибер дейности и публично се хвалеха с атаките си по мишени в целия свят\", каза Алиреза Мириюсефи, говорител на иранското представителство към ООН, твърдейки че иранските кибер способности са \"изключително за отбранителни цели\". Генерал Касем Солеймани, командир на елитните бригади \"Ал Кудс\" на консервативния ирански Корпус на гвардейците на Ислямската революция, звучи по-заплашително, предупреждавайки миналия месец за иранските възможности за \"асиметрична война\", прикрита отпратка към нетрадиционната война, която може да включва кибер атаки. Администрацията на Тръмп твърди, че е възобновила санкциите срещу Иран, за да предотврати неговата агресия - лишавайки Техеран от необходимите фондове за финансирането на тероризма, ракетната му програма и силите в конфликтите в Йемен и Сирия. Подновените във вторник санкции засягат финансовите трансакции с американски долари, иранския автомобилен сектор и покупката на пътнически самолети и метали, включително злато. Още по-строги санкции ще бъдат въведени в началото на ноември. Европейските лидери изразиха дълбоко съжаление за американските действия. Те удрят Иран във време, когато безработицата там нараства, националната валута се е сринала и демонстранти излизат на улицата, за да протестират срещу социалните проблеми и ситуацията със заетостта. Норм Раул, бивш отговорник за Иран в офиса на директора на Националното разузнаване, изрази мнение, че в отговор Иран ще прибегне до кибер силите си. \"Мисля, че има голяма вероятност Иран да използва кибер средства, вероятно чрез не толкова разрушителна атака, че да отслаби останалите си връзки с Европа, но не мисля, че иранците ще сметнат, че ще им струва много скъпо да го направят\", каза Раул. \"И това е добър начин да покажат възможностите си да причиняват икономически загуби на САЩ\", добави той. \"Иранските кибер дейности срещу света са най-увреждащи, скъпи и агресивни в историята на Интернет, повече от тези на Русия... Иранците са разрушителни кибер оператори\", каза Раул допълвайки, че иранските хакери понякога се представят за уебсайт на израелска или западна фирма за киберсигурност, за да получат данните на потребителите. От офиса на директора на Националното разузнаване Дан Коутс във вторник отказаха коментар за възможността Иран да отговори на санкциите с кибер операции срещу САЩ. Когато Америка се оттегли от ядрената сделка, ФБР публикува предупреждение, че хакери от Иран \"могат потенциално да използват набор от операции във виртуалното пространство, от сканиране на мрежите за потенциални слабости до атаки за заличаване на данни срещу мрежи, базирани в Америка в отговор на излизането на американското правителство\" от ядреното споразумение. \"Аксенчър секюрити\", глобална консултантска, мениджърска и технологична компания, също предупреди във вторник, че новите санкции \"вероятно ще накарат тази страна да засили подкрепяните от държавата дейности, свързани с киберзаплахи\", особено ако Иран не успее да запази европейските си партньори, обвързани с ядреното споразумение. Джош Рей, управляващият директор на фирмата за киберзащита, заяви, че не е видял никакви доказателства, че Иран извършва някакви нови кибер операции, но каза, че и в исторически план е действал по отмъстителен начин. \"Това все още остава силно възможна заплаха от шпионски тип\", каза Рей и добави: \"Организациите трябва да възприемат тази заплаха насериозно. Те трябва да разберат как техният бизнес може потенциално да бъде засегнат\". Мориучи от \"Рикордид фючър\" прогнозира, че най-изложените на риск бизнеси са онези, станали жертва на иранските кибератаки между 2012 г. и 2014 г., включително банки и финансови служби, правителствени институции, операторите на критична инфраструктура, нефтът и енергетиката. Тогавашните кибератаки струваха на близо 50 финансови институции десетки милиони долари. Многократните атаки блокираха банкови сайтове и възпрепятстваха достъпа на стотици хиляди клиенти до техните онлайн сметки. Американските прокурори подведоха под отговорност няколко иранци, подозирани, че са работили по нареждане на иранското правителство. Един от обвиняемите е заподозрян за атака срещу компютърните системи на язовира \"Боуман\" в Рай, щата Ню Йорк. Достъп до системите не бе осъществен, но прокурорите казаха, че пробивът подчертава уязвимостта на националната критична инфраструктура. През март Министерството на правосъдието повдигна също обвинения на девет иранци, че са работили по нареждане на Корпуса на гвардейците на Ислямската революция, за да откраднат големи обеми академична информация от стотици университети в САЩ и в чужбина, както и имейл адреси на служители на държавни учреждения и частни компании. /БТА", "date": "2018.08.11", "title": "Иран може да отговори на санкциите с кибератаки"}
{"url": "https://www.dnevnik.bg/sport/2018/08/11/3294932_antuni_ivanov_e_izneveril_na_instinkta_si_za_finala_na/", "text": "Българският плувец Антъни Иванов, който участва във  финала на 200 метра бътерфлай  на европейското първенство, е доволен от представянето си. Според него единствено във финала той не е показал пълните си възможности, заради което остана осми. \"Отидох да направя финал, което не беше ставало от 20 години и изпълнихме тази цел. Не съм доволен само от представянето във финала, но пък това са неща, които за догодина ще подобрим\", каза Иванов пред Би Ти Ви при прибирането си в България. Плувецът смята, че е бил подготвен за европейското първенство, особено за коронната си дисциплина 200 метра. Той повтори резултата си от 2017 г., когато  стана осми на световното . \"На финала направихме грешка с избирането на банския и не трябваше да изневерявам на инстинкта си. Това е грешка, от която ще взема поуки. Просто тръгнах силно, но след това новият бански започна много да ми стиска, което ми спря кръвообръщението, а това е много важно на 200 метра\", каза още Иванов. Той разкри, че не е чувствал напрежение в стартовете и е плувал близо до личните си постижения без да дава всичко от себе си. \"От тук насетне предстои кратка почивка, след което заминавам за САЩ. Първите шест месеца ще тренирам и ще работя върху спецификите на малкия басейн, след това от януари започвам и да уча. Има какво още да се желае\", каза Иванов. Той ще се готви за световното първенство на малък басейн през 2019 г. в Китай. Иванов си постави за цел влизане във финал и в него, където преди две години беше 15-и.", "date": "2018.08.11", "title": "Антъни Иванов е изневерил на инстинкта си за финала на 200 метра бътерфлай"}
{"url": "https://www.dnevnik.bg/sport/2018/08/11/3294935_futbolist_na_ludogorec_e_sus_schupena_cheljust_sled/", "text": "Универсалният футболист на \"Лудогорец\" Лукас Саша е бил опериран по спешност заради счупена челюст, съобщиха от клуба. Бразилецът пострада в  двубоя с \"Жрински\" (Мостар)  от третия предварителен кръг на Лига Европа, когато получи удар от противников играч. Диагнозата на Саша е счупена долна челюст. Въпреки това халфът остана на терена до 78-ата минута, когато беше сменен от сънародника си Густаво Кампаняро. \"Операцията, извършена от д-р Дюлгеров във варненската болница \"Св. Марина\", мина успешно и в следващите дни Лукас Саша ще се възстановява. ПФК \"Лудогорец\" своевременно ще информира привържениците на клуба за състоянието на халфа и момента, в който той ще се върне на терена, съобщиха от тима. Нормалното възстановяване от счупена челюст е между 4 и 8 седмици. Саша е част от \"Лудогорец\" от юли 2015 г., когато пристигна със свободен трансфер от \"Апоел\" (Тел Авив). 28-годишният футболист, който играе еднакво добре като халф и краен защитник, има 102 мача за \"Лудогорец\", в които вкара един гол.", "date": "2018.08.11", "title": "Футболист на \"Лудогорец\" е със счупена челюст след мача с \"Жрински\" в Лига Европа"}
{"url": "https://www.dnevnik.bg/photos/2018/08/11/3294933_fotogaleriia_balonite_kato_forma_na_izkustvo/", "text": "Фестивалът на балоните в английския град Бристол е най-голямото събитие за любителите на балони с горещ въздух в Европа.", "date": "2018.08.11", "title": "Фотогалерия: Балоните като форма на изкуство"}
{"url": "https://www.dnevnik.bg/regioni/2018/08/11/3294938_voltova_duga_ot_elektricheski_stulb_ubi_50_shturkela/", "text": "Волтова дъга от електрически стълб уби 50 щъркела. Други 4 птици са в тежко състояние. Инцидентът е станал в района на село Малко Кирилово, община Елхово, съобщиха от Регионалната инспекция по околна среда и води в Стара Загора. Служители на инспекцията са извършили обход и оглед на мястото. Около стълбовете на минаващ далекопровод от село Малко Кирилово за село Гранитово са установени около 50 умрели щъркела. Ранените щъркели са транспортирани до Спасителния център за диви животни в Стара Загора за оказване на медицинска помощ.", "date": "2018.08.11", "title": "Волтова дъга от електрически стълб уби 50 щъркела край Елхово"}
{"url": "https://www.dnevnik.bg/politika/2018/08/11/3294947_karakachanov_e_pochti_gotov_s_proekt_za_dobrovolna/", "text": "Министърът на отбраната Красимир Каракачанов ще представи в средата на септември проект за закон, въвеждащ доброволна военна служба. \"Едновременно ще го представим на депутатите от комисията по отбрана и ще го качим за обществено обсъждане. Чак след това ще го внесем в парламента за гласуване\", казва Каракачанов в интервю за \"24 часа\". Той разчита, че ще дойдат и допълнителни предложения. \"Темата е доста деликатна, защото приемам доброволната служба само като стъпка към връщането на наборната военна служба\", казва Каракачанов. Според него 100 % от българите са за доброволната служба, но приблизително 35% са против връщането на наборната. Вицепремиерът е на мнение че премахването на наборната служба през 2007 г. без обществено обсъждане е довело до недокомплекта в армията и неудачите при набирането на професионални войници. Каракачанов смята, че с доброволната служба ще се попълни недостига на войници, а недостига на офицери сержанти може да се компенсира с увеличаването на випуските във военния университет и сержантския колеж, както и с възстановяването на военновъздушното училище. Увеличението на заплатите на военните тази година с 10-11% и предвиденото увеличение със същия процент за 2019 г и 2020 г. би направило военната професия доста по-сигурна в материално отношение. Нови радари и модернизация на Т-72 \"Радари трябва да закупим нови, но е доста скъпо и трябва да бъдат отделени средства\", казва Каракачанов след констатациите в доклада за отбраната, че  радарите на ВВС и ПВО са почти неизползваеми . Министърът смята, че Т-72 е един добър танк и може да бъде модернизиран, за да има по-голяма далекобойност и прецизност на изстрелите. Могат да бъдат модернизирани и комуникациите им и да се слага допълнително въоръжение, смята Каракачанов. Ако нямало санкции, можело и руски изтребители \"Като предпочитание и на ВВС, и моето лично, е да закупим нови самолети, а не втора или трета ръка\", коментира Каракачанов предстоящата процедура за нови изтребител на военновъздушните сили. \"Ако нямаше санкции срещу Русия, цените щяха да са много атрактивни, и то за МиГ-35 или нови МиГ-29. Русия би направила много добра оферта, защото се намира в неизгодна политическа ситуация. Но ние нямаме право да направим подобно предложение, защото срещу Русия има санкции\", казва вицепремиерът. \"Патриотите\" заедно и на европейските избори  Каракачанов е на мнение, че и на местните, и на европейските избори \"Обединени патриоти\" трябва да се явят заедно, \"защото разделянето ни само би объркало патриотичните избиратели и няма да е честно към хората, които гласуваха за нас на предните два избора\". Въпреки напрежението в \"Обединени патриоти\", като размяната на реплики между Волен Сидеров и Валери Симеонов, и изказванията на последния срещу ГЕРБ и правителство, Каракачанов не мисли, че това е опасност за мнозинството или заплаха за стабилността на правителството.", "date": "2018.08.11", "title": "Каракачанов е почти готов с проект за доброволна служба като стъпка към наборна"}
{"url": "https://www.dnevnik.bg/sport/2018/08/11/3294953_ronaldo_ot_dete_znaeh_che_niakoi_den_shte_igraia_za/", "text": "Кристиано Роналдо определи като сбъдната мечта трансфера си от \"Реал\" (Мадрид) в \"Ювентус\". През лятото петкратният носител на \"Златната топка\" напусна Мадрид след девет години престой на \"Сантяго Бернабеу\", за да започне нова страница в кариерата си. \"Чувствам се прекрасно тук. Щастлив съм, защото хората са много мили\", каза Роналдо пред клубната телевизия на \"бианконерите\". \"Избрах Ювентус, защото това е един велик клуб. Откакто бях дете, винаги гледах мачовете на отбора и си казвах, че някой ден ще играят там\", каза Роналдо. Португалецът заяви, че е усетил през годините топлото отношение на феновете в Италия. Според него решението да подпише с \"Ювентус\" е лесно заради историята, която тимът притежава. През миналия сезон Роналдо вкара на \"Ювентус\" със задна ножица в Шампионската лига, а след края на двубоя беше изпратен с аплодисменти от феновете на \"бианконерите\". Според него и това е наклонило везните в полза на преминаването му. \"Спомням си това всеки ден, такова нещо не ми се беше случвало. В Шампионска лига срещу \"Ювентус\", вкарваш на четвъртфинал и виждаш, че всеки на стадиона ти ръкопляска. Беше невероятно чувство. Не бих казал, че беше ключовият момент в моето решение, но всеки детайл помага. Помага, когато видиш, че хората те харесват, феновете и клубът те харесват, чувството е напълно различно\", добави португалецът. При представянето си Роналдо обеща, че ще помогне на \"Ювентус\" да се качи на следващото ниво. Всички в Торино очакват триумф в Шампионската лига, но нападателят не бърза да си поставя цели. \"Моят приоритет е да се справя възможно най-добре, да бъда професионален, да опитам да направя отбора по-добър. Това е моята работа, ще се опитам да се насладя възможно най-много. Знам, че ще бъда подготвен, но първият ми гол няма значение. Просто искам да съм готов. Искам да съм в добра форма, да помогна на отбора, да печелим трофеи. Само това искам\", каза още петкратният носител на \"Златната топка\".", "date": "2018.08.11", "title": "Роналдо: От дете знаех, че някой ден ще играя за \"Ювентус\""}
{"url": "https://www.dnevnik.bg/sviat/2018/08/11/3294954_erdogan_e_gotov_da_tursi_novi_sujuznici_sled/", "text": "Турският президент Реджеп Тайип Ердоган обяви, че отношенията на Турция със САЩ не могат да бъдат \"асиметрични\" и че страната му може да се насочи към нови съюзници. В авторски материал, поместен във вестник \"Ню Йорк таймс\" под заглавие \"Как Турция вижда кризата със САЩ\", Ердоган предупреждава, че \"едностранните действия срещу Турция от страна на САЩ, наш съюзник от десетилетия, ще послужат само да подкопаят американските интереси и сигурност\". \"Преди да стане твърде късно, Вашингтон трябва да се откаже от погрешната представа, че отношенията ни може да бъдат асиметрични и да приеме факта, че Турция има алтернативи. Ако те не променят тази тенденция на унилатерализъм и неуважение, това ще ни накара да потърсим нови партньори и съюзници\", пише Ердоган. Президентът откроява десетилетната история на стратегическото партньорство между двете държави, в което, както той изтъква, САЩ са разчитали на помощта на Турция. Той споменава конкретно Корейската война, Кубинската ракетна криза, действията в Афганистан след терористичните нападения на 11 септември. Ердоган същевременно изразява разочарование, че САЩ \"многократно и последователно не са разбирали и зачитали тревогите на турския народ\". \"През последните години нашето партньорство е подлагано на изпитание от разногласия. За съжаление, нашите усилия да променим тази опасна тенденция се оказаха безполезни. Ако САЩ не започнат да уважават суверенитета на Турция и да докажат, че разбират опасностите, пред които е изправен нашият народ, партньорството ни може да е застрашено\", посочва той. Президентът подчертава, че САЩ не са отговорили на многократните искания от страна на Турция да й предадат мюсюлманския проповедник Фетуллах Гюлен, който живее в щата Пенсилвания. \"Гюленистите се опитаха да извършат кървав преврат срещу моето правителство. В тази нощ милиони обикновени граждани се стекоха на улиците, водени от същото патриотично чувство, каквото несъмнено са изпитали американците след Пърл Харбър и терористичните атаки на 11 септември\", пише в статията турският лидер. Ердоган посочва и други причини за напрежението в турско-американските отношения напоследък - фактът, че САЩ снабдяват с оръжие свързаните с ПКК сирийски бунтовници, както и санкциите, наложени срещу двама турски министри покрай казуса със задържания в Турция американски пастор Андрю Брънсън.", "date": "2018.08.11", "title": "Ердоган е готов да търси нови съюзници след повишените мита от страна на САЩ"}
{"url": "https://www.dnevnik.bg/politika/2018/08/11/3294956_vigenin_poiska_prokuraturata_da_proveri_agenciiata_po/", "text": "Прокуратурата да се самосезира и да провери дейността на Българска Агенция по безопасност на храните (БАБХ), включително какви и как са били обявявани обществени поръчки през последните години. Това призова депутатът от БСП Кристиан Вигенин във Варна. Ако това не стане до няколко дни, ще бъде внесен сигнал, за да бъдат задействани прокурорите. \"Случващото се през последните седмици потвърждава позицията на БСП, че земеделският министър Румен Порожанов трябва да подаде оставка\", каза депутатът. Според него някой трябва да понесе политическа отговорност за ставащото в БАБХ. Естествено е ръководителят на агенцията да си ходи, но това не значи, че премиерът или министърът не трябва да понесат отговорност за случващото се, уточни Вигенин. Той каза още, че през следващия политически сезон в парламента трябва да бъдат взети мерки за отстраняване на пропуските в законодателството, защото сега няма контрол върху дейността на БАБХ. Премиерът Бойко Борисов нареди  да бъде отменена обществена поръчка  на БАБХ за доставка за набори и препарати, с които да се изследва и диагностицира чумата по дребните преживни животни. Взетите близо 8 хиляди проби в 20-километровата зона около огнищата в Ямболско и Бургаско ще бъдат изследвани в лаборатории от Европейския съюз, посочени от Генерална дирекция САНТЕ на Европейската комисия (ЕК). Финансирането на изследванията също ще се поема от ЕК.", "date": "2018.08.11", "title": "Вигенин поиска прокуратурата да провери агенцията за безопасност на храните"}
{"url": "https://www.dnevnik.bg/sport/2018/08/11/3294958_totnum_zapochna_sezona_s_trudna_pobeda_kato_gost_na/", "text": "Третият от миналия сезон във  Висшата лига  \"Тотнъм\" започна с победа участието си в шампионата през тази година. \"Шпорите\" надиграха \"Нюкасъл\" като гост на \"Сейнт Джеймсис парк\" с 2:1 като всички голове паднаха преди почивката. Ян Вертонген и Деле Али бяха точни за \"Тотнъм\", а за \"свраките\" се разписа испанецът Хоселу. Трите точки бяха най-добрата новина за лондонския клуб, който не впечатли с представянето си. В големи периоди от двубоя футболистите на Маурисио Почетино допускаха грешки, а в защита липсваше синхрон. Двата тима се срещнаха в първия кръг, както и преди година, когато срещата завърши 2:0 за \"Тотнъм\". \"Шпорите\", които станаха единственият отбор, който не привлече нови играчи през лятото, успя да стигне до успеха благодарение на класата на играчите си. Маурисио Почетино избра да започне с всичко най-добро, независимо че футболистите му се завърнаха от почивка преди седмица. Всички, които бяха на световното първенство започнаха в стартовите 11 и се видя, че все още не са в оптимална форма. Въпреки това \"Тотнъм\" се нуждаеше от едва осем минути, за да открие резултата. След центриране на Ериксен от корнер Давинсон Санчес игра с топката и я отклони към другия централен защитник Ян Вертонген, който се разписа. Първоначално съдията Мартин Аткинсън не реши да бърза, зачитайки попадение, но след сигнал от технологията на голлинията, посочи центъра. Повторенията показаха, че топката преминава зад линият с едва 9 милиметра преди стражът на \"свраките\" Дубравка да я избие. За Вертонген голът беше първи във Висшата лига от март 2013 г. Белгиецът сложи край на серия от 161 двубоя в елита без гол. \"Нюкасъл\" обаче успя да отговори много бързо и по-малко от три минути след попадението на Вертонген изравни. Точно 149 секунди бяха нужни на \"свраките\", за да се разпишат, като в 11-ата минута Хоселу изравни. Той засече с глава центриране на Мат Ричи от десния фланг, като беше изпуснат от централните защитници на \"шпорите\". Вихреното темпо през първото полувреме продължи с още един гол в началните 20 минути. В 18-ата минута Деле Али се разписа с глава след центриране на Серж Орие. Халфът на \"Тотнъм\" беше забравен от защитата в черно-бяло и изскочи непокрит, като вратарят Дубравка нямаше никакви шансове да реагира. Али се разписа в 32-и мач във Висшата лига в кариерата си, като преди двубоят на \"Сейнт Джеймсис парк\" \"Тотнъм\" никога не беше губил мач, в който халфът бележи. До почивката нови опасности пред двамата вратари нямаше. Съставите отправиха само три точни удара, но и трите се превърнаха в голове. През втората част \"Нюкасъл\" излезе малко по-напред и опита да притисне гостите. Още в самото начало Мохамед Диаме имаше отличен шанс, но удари гредата след удар с левия крак. След това последваха силни минути за \"Тотнъм\", като три пъти Муса Сисоко изскочи в наказателното поле, но при първите два случая Дубравка впечатли с ефектни спасявания. След 60-ата минута \"Тотнъм\" имаше проблем с физическата си форма, като напълно очаквано футболистите на Почетино се измориха. Те започнаха да изостават и да бъдат далеч от противниците си, а освен това се дръпнаха в задни позиции, за да бранят аванса си. Едва след влизането на Саломон Рондон на терена \"Нюкасъл\" отново започна да има преимущество, най-вече заради физическата сила на венецуелеца. Пред него се откри и най-добрият шанс за \"свраките\", след като в 85-ата минута Шелви го изведе, но ударът на Рондон рикошира във Вертонген и се отби в гредата.", "date": "2018.08.11", "title": "\"Тотнъм\" започна сезона с трудна победа като гост на \"Нюкасъл\""}
{"url": "https://www.dnevnik.bg/sviat/2018/08/11/3294961_sushata_v_germaniia_e_prichinila_shteti_na_selskoto/", "text": "Сушата, обхванала от седмици много райони в Германия, е причинили на селското стопанство до момента щети за повече от 1 милиард евро, съобщава БТА. Сумата на загубите в най-тежко засегнатите провинции е достигнала 1.1 млрд. евро. Само провинция Шлезвиг-Холщайн, най-северната в страната, търпи загуби от 422 милиона евро. Асоциацията на германските фермери призова за отпускането на помощ от 1 млрд. евро за компенсиране на загубите от съсипаната реколта. Министърът на прехраната и земеделието Юлия Кльокнер даде указания на провинциите да проучат какви са щетите и да съставят списък с предложения за облекчаване на трудностите, макар че в краткосрочен план не се очакват обвързващи решения на федералното правителство по въпроса за помощта. Кльокнер иска да се изчакат окончателните данни за реколтата в края на август. В Германия отговорността за осигуряване на помощи за фермерите в кризисни ситуации е главно в ръцете на 16-те провинции.", "date": "2018.08.11", "title": "Сушата в Германия е причинила щети на селското стопанство за над 1 млрд. евро"}
{"url": "https://www.dnevnik.bg/razvlechenie/2018/08/12/3293588_tazi_nosht_se_ochakva_pikut_na_perseidite/", "text": "От 11 до 13 август е пиковият момента тази година, в който ще може да се наблюдава метеорният поток Персеиди. Астрономическото събитие ще може да се види най-добре утре вечер след 22 ч. При ясно време ще могат да се наблюдават между 150 и 200 падащи звезди на час. Метеорният поток е светлинно явление, причинено от малки частици, които навлизат в земната атмосфера. Повечето от частиците не са по-големи от песъчинки. В зависимост от химичния си състав метеорните частици изгарят в атмосферата с различен цвят. Средно всички метеорни частици изгарят на 100 километра над земната повърхност. Метеорният поток Персеиди е бърз, движи се с около 60 километра в секунда. Персеиди е наречен така, тъй като при наблюдение мислените продължения на следите от метеорите се пресичат в една точка и като че ли излизат от тази точка, в която се намира съзвездието Персей. Астрономите препоръчват, че метеорният поток може да се наблюдава извън населените места или високо в планината, където светлините от населените места не пречат на гледката.", "date": "2018.08.11", "title": "В следващите два дни е пикът на Персеидите"}
{"url": "https://www.dnevnik.bg/evropa/2018/08/10/3294420_bulevard_biionse_v_chest_na_jenite_aktivisti_promeniat/", "text": "Активисти неофициално преименуват улици в Холандия в чест на уважавани жени, след като проучване показа, че 88% от улиците в големите градове са кръстени на мъже, разказва \"Гардиън\". Феминистка група постави знаци с имена на жени математици, писатели, музиканти и други. Движението е вдъхновено от проучване, според което едва 12% от улиците в Амстердам, Утрехт и Гронинген са кръстени на жени, обикновено богини или съпруги на известни мъже. На сайта, посветен на кампанията, групата казва: \"Имената на улиците показват кого нашето общество иска да почете и затова мислим, че е време да променим тези отношения. Какво би било, ако повече хора буквално се чувстват у дома си с името на една силна жена?\" Сред първите 12 жени, които са били почетени от групата по време на кампания в Амстердам, са Ада Лъвлейс, британски математик, известна като първия програмист в света, и Бионсе, описана от групата като \"една от най-известните икони на нашето време\", която \"е превърнала феминизма и позицията за афро-американците в категоричен обект на работата си\". Инициативата сега е пренесла в Ротердам, Утрехт, Гронинген и други градове, като целта е да бъдат преименувани хиляди улици. Групата поставя новите знаци под вече съществуващите, за да подчертае, че идеята не е мъжете да бъдат принудени да отстъпят. Обявената цел е да бъдат накарани хората да помислят по въпроса и общините да бъдат насърчени да обмислят женски имена. \"Винаги се казва, че е логично, че има толкова много мъжки имена на улици, защото историята се пише от мъже, но е имало и важни жени, казва една от основателките на инициативата. Имената на улиците са, разбира се, част от по-голям проблем, но всеки живее на някоя улица и следователно всеки разбира това.\"", "date": "2018.08.11", "title": "\"Булевард Бионсе\": В чест на жените активисти променят имена на улици в Холандия"}
{"url": "https://www.dnevnik.bg/sport/2018/08/11/3294970_video_iniesta_vkara_purviia_si_gol_v_iaponiia_s/", "text": "Андрес Иниеста  напусна \"Барселона\" след 22 години в клуба  и 16 от тях в първия тим на каталунците, за да продължи кариерата си в Япония. Испанският халф се нуждаеше само от три мача, за да открие и головата си сметка за  \"Висел\" (Кобе) . Иниеста се разписа при победата с 2:1 над \"Джубило\" (Ивата) в мач от 21-ия кръг на местния шампионат. Ветеранът откри резултата в 15-ата минута след подаване на Лукас Подолски. Испанецът пое технично топката, завъртайки се около оста си, с което финтира и защитник на съперника. Преодоля вратаря на \"Джубило\" и от малък ъгъл прати топката в мрежата. В 56-ата минута \"Висел\" удвои чрез Фурушаши, а шест минути преди края гостите оформиха крайния резултат чрез точно изпълнение на Кавамата от дузпа. След 21 мача тимът на Иниеста е на четвърто място с 32 точки, а лидер е \"Санфрече\" (Хирошима) с 48 точки.", "date": "2018.08.11", "title": "Видео: Иниеста вкара първия си гол в Япония с красиво изпълнение"}
{"url": "https://www.dnevnik.bg/regioni/2018/08/11/3294971_karnobat_shte_produlji_da_upravliava_iazovirite_si_i/", "text": "Община Карнобат ще продължи да стопанисва самостоятелно язовирите си и няма да ги прехвърли на държавата, съобщава БТА. Кметът на града Георги Димитров обяви, че като запази контрол върху съоръженията, местната власт ще помогне на зеленчукопроизводители, овощарите и рибовъдците, осигурявайки им поливането на обработваемите площи. Той обясни, че общината ще отговаря за целостта и изправността на всичките си 72 язовира. Приходите от отдаването им под наем годишно възлизат на около 100 хил. лева.", "date": "2018.08.11", "title": "Карнобат ще продължи да управлява язовирите си и няма да ги прехвърля на държавата"}
{"url": "https://www.dnevnik.bg/sport/2018/08/11/3294974_trump_iska_novi_nakazaniia_za_sustezatelite_v_nfl/", "text": "Новият сезон в Националната футболна лига (НФЛ) е близо до началото си, а още преди започването на двубоите отново се разрази скандал между състезателите и  американския президент Доналд Тръмп . През миналата година държавният глава критикуваше много футболистите, които протестираха по време на американския химн, коленичейки на тревата. Ситуацията се повтаря и сега, след като няколко от състезателите в НФЛ го направиха преди част от двубоите от предсезонната подготовка. Не закъсня и реакцията на Тръмп, който използва профила си в \"Туитър\". \"Играчите в НФЛ го направиха отново – коленичат, когато трябва да са изправени гордо за националния химн. Няколко състезатели от различни тимове искат да покажат възмущението си от нещо, което самите те не могат да определят\", написа американският президент. Протестите на футболистите започнаха след полицейско насилие над представители на малцинствата. Първият, който изрази несъгласието си по този начин беше бившият куотърбек на \"Сан Франциско 49ърс\" Колин Каперник. По-късно това стана масово явление, а Тръмп призова за уволнение на играчите. Преди началото на новия сезон  ръководството на НФЛ  заяви, че футболистите трябва да останат прави по време на химна. Ако не искат, могат да бъдат в съблекалните. \"Футболните мачове са за хората, които плащат много пари да ви гледат и да се наслаждават. Повечето от парите, които вие получавате са точно от феновете. Затова си намерете друг начин да протестирате, останете прави по време на нашия химн или получете наказание, като бъдете лишени от пари\", добави Тръмп. През тази седмица се играха няколко мача от предсезонната подготовка, в които имаше протестни действия. Малкълм Дженкинс и Де’Ванте Босби от \"Филаделфия ийгълс\", заедно с Маркис Гудуин от \"49ърс\" и Робърт Куин от \"Маями долфинс\" вдигнаха юмрук по време на химна. Кени Стилс и Албърт Уилсън от \"делфините\" пък решиха да коленичат. Двамата бяха подкрепени от  Колин Каперник  в \"Туитър\". Стилс обясни, че ще продължи да изразява позицията си. \"Важно е да продължим да говорим за това и да има диалог. В момента 60% от затворниците в САЩ са цветнокожи\", каза уайд ресийвърът на \"делфините\".", "date": "2018.08.11", "title": "Тръмп иска нови наказания за състезателите в НФЛ, които протестират на американския химн"}
{"url": "https://www.dnevnik.bg/bulgaria/2018/08/11/3294978_stolichna_obshtina_s_kampaniia_da_ne_se_kara_po_bus/", "text": "Столична община започва информационна кампания да не се кара по бус лентите. Мотото е \"Всеки да си знае лентата\", а нейни лица са актьорите от трупата на Младежкия театър Божана Мановска и Севар Иванов. Техните лица са на автобуси с номера 280 и 304. \"Подкрепете ни и Вие, за да може ВСЕКИ ДА СИ ЗНАЕ ЛЕНТАТА и да пристига навреме!\", написа във фейсбук профила си кметът Йорданка Фандъкова Само преди седмица стартира и изграждането на нови бус ленти на територията на София, напомнят от общината. Първата от тях е по бул. \"Васил Левски\" от Ректората до бул. \"Патриарх Евтимий\". Предстои да се направят още нови бус ленти по бул. \"Сливница\", \"Данаил Николаев\", по бул. \"България\" и \"Евлоги и Христо Георгиеви\". Нова бус лента ще има и по бул. \"Константин Величков\" в участъка, в който се изграждат перони за споделеното трасе между трамваи и автобуси. Инфраструктурните ремонти в столицата, с изключение на този по ул. \"Граф Игнатиев\", ще приключат до 15 септември, каза заместник-кметът на Столична община с ресор \"Транспорт\" Евгени Крусев след като инспектира ремонта на кръстовището при Ректората на Софийския университет. Ремонтите по бул. \"България\", бул. \"Арсеналски\", бул. \"Васил Левски\", Източната тангента и ул. \"Резбарска\" трябва да приключат до 15 септември 2018 г., каза Крусев пред \"Фокус\". Той нямал информация някоя от ремонтните дейности по улиците в София да е изпълнена некачествено.", "date": "2018.08.11", "title": "Столична община започна кампания да не се кара в бус лентите"}
{"url": "https://www.dnevnik.bg/sport/2018/08/11/3294982_chelsi_specheli_ubeditelno_v_debjuta_na_sari_vuv/", "text": "Челси\" започна сезона във Висшата лига с убедителна победа 3:0 като гост на \"Хъдърсфийлд\". Сините от Лондон стигнаха до трите точки след много ефективна игра, въпреки че в големи периоди от срещата изпитваше някои затруднения. Н’Голо Канте и Жоржиньо дадоха аванс на \"Челси\" с две попадения преди почивката, а десет минути преди края се разписа и Педро. Срещата беше първа за мениджъра на сините Маурицио Сари във Висшата лига. Преди седмица италианецът дебютира начело на отбора в двубоя за \"Къмюнити шийлд\", който беше загубен от \"Манчестър сити\" с 0:2. Сари направи три промени от състава, който започна срещу \"Сити\". Последното ново попълнение Кепа Арисабалага стартира на вратата вместо Вили Кабайеро, а Уилиан и Канте започнаха на местата на Одой и Сеск Фабрегас. В началните минути нито един от двата отбора не успя да наложи надмощието си, като домакините започнаха вдъхновено, но играеха предпазливо в предни позиции. Футболистите на \"Челси\" също показаха някои слабости, но успяха да се разпишат при първата си по-сериозна възможност. В 34-ата минута сините организираха бърза контраатака, която завърши с пас на Уилиан към Канте и французинът се разписа с удар от въздуха с левия крак. Попадението е първо за Канте с екипа на \"Челси\" от септември 2017 г. и общо четвърто във Висшата лига от общо 107 мача, които той има за сините и бившия си тим \"Лестър\". Малко след гола за \"Челси\" \"териерите\" можеха да отговорят. След корнер Муние стреля, но топката срещна гредата. \"Челси\" се възползва мигновено и в последната минута на редовното време на първата част получи дузпа. Комбинация между Жоржиньо, Рос Баркли и Маркос Алонсо изведе последния в наказателното поле, където той беше съборен от Кристофър Шиндлер. Реферът Крис Каванах посочи бялата точка, а с много хладнокръвно изпълнение от 11-те метра Жоржиньо удвои аванса на сините. Италианският национал стана 19-ият футболист на \"Челси\", който вкарва още в дебюта си във Висшата лига. В историята на английското първенство никой друг клуб няма подобно постижение. През втората част темпото на игра спадна, като \"Челси\" се прибра в собствената си половина и изчакваше шансовете си на контраатака. В няколко случая Кепа Арисабалага трябваше да се намесва, най-вече при статичните положения за домакините. След влизането на Лоран Депоатър \"териерите\" станаха по-опасни в предни позиции, като високият нападател надделя в битката със защитата на сините. В крайна сметка \"Хъдърсфийлд\" не успя да отправи нито един точен удар след почивката и трябваше да се задоволи със загубата. В края на мача \"Челси\" стигна до трети гол, дело на Педро. Той дойде след контраатака и прекрасно извеждащо подаване от резервата Еден Азар. Белгиецът се появи на терена за последния четвърт час, но присъствието му веднага се усети, след като Азар създаде няколко опасности. Сините можеха да вкарат дори и четвърти гол, но изстрелът на белгийския нападател премина встрани от целта.", "date": "2018.08.11", "title": "\"Челси\" спечели убедително в дебюта на Сари във Висшата лига"}
{"url": "https://www.dnevnik.bg/bulgaria/2018/08/11/3294984_padna_chast_ot_troleibusnata_mreja_v_plovdiv/", "text": "Метални елементи и жици от неизползваната от години тролейбусна контактна мрежа в Пловдив са рухнали и са създали риск за пешеходци и коли, съобщи БГНЕС. Инцидентът се е случил около 14.30 часа днес на колело на бул. \"Освобождение\" в най-големия пловдивски квартал \"Тракия\". Предполага се, че камион е закачил жиците на неизползваната от години мрежа. Наклонени са стълбове, паднали са железа, жиците са увиснали опасно ниско на стотици метри от инцидента. Взети са временни мерки от полицаи от близкото РПУ, които ограничават движението. На място са пристигнали и пожарникари. Собственик на тролейбусната мрежа, част от градския транспорт в Пловдив, който още от началото на 90-те бе даден изцяло в частни ръце, е Ангел Батаклиев. \"Който го е бутнал, да го оправя\", е коментирал Батаклиев. Преди пет години при подобен инцидент камион с висок товар закачи жиците, които са повлекли тежки елементи от окачването на мрежата и паднаха върху пресичаща на пешеходна пътека жена, която загина.", "date": "2018.08.11", "title": "Падна част от тролейбусната мрежа в Пловдив"}
{"url": "https://www.dnevnik.bg/razvlechenie/2018/08/11/3294985_bencho_benchev_mityo_ochite_i_kak_se_izpolzvat/", "text": "В края на седмицата \"Дневник\" представя традиционната класация на десетте най-четени статии. Справката е направена в 19.00 часа на11 август. 1.  Бенчо Бенчев срещнал случайно Димитър Желязков и му помогнал, защото бил болен  - 22634 прочитания 2.  Снимките в интернет не може да се използват без разрешение, реши Съдът на ЕС  - 21649 прочитания 3.  След ареста на общинар от БСП с Митьо Очите Цветанов си пожела гущерът да си откъсне опашката  - 17504 прочитания 4.  Регионалният министър е разрешил строителството върху плаж край Варна  - 17430 прочитания 5.  Как китайците построиха на Черна гора \"магистрала към нищото\"  - 17005 прочитания 6.  Болните амбиции, \"Станфорд\" и затвореното общество - погледът на златен медалист  - 15557 прочитания 7.  Исканият от феновете на \"Левски\" Васил Панайотов подписа с \"Черно море\"  - 15373 прочитания 8.  Турция попадна в първата си модерна валутна криза, докато е в остър спор със САЩ  - 15058 прочитания 9.  Разрешеният строеж във Варна бил върху змиярник, а не върху плаж, увери Борисов  - 13938 прочитания 10.  САЩ санкционираха Русия и за \"Новичок\", в Москва се усетиха, че идат още по-тежки мерки  - 13827 прочитания", "date": "2018.08.11", "title": "Бенчо Бенчев, Митьо Очите и как се използват снимките в интернет - най-четеното в \"Дневник\""}
{"url": "https://www.dnevnik.bg/photos/2018/08/11/3294639_fotogaleriia_pravoslavie_ili_smurt/", "text": "Православие или смърт. Това е мотото на православно националистическо движение в Русия. Членовете му вярват, че страната трябва да бъде управлявана отново от цар и завръщането на този тип управление е неизбежно. На снимката е Леонид Симеонович-Никшич, лидер на православното националистическо движение. То организира протести, шествия и дори изгаря публично книги, за да пропагандира вижданията си.", "date": "2018.08.11", "title": "Фотогалерия: Православие или смърт"}
{"url": "https://www.dnevnik.bg/bulgaria/2018/08/11/3294988_borisov_dunav_i_cherno_more_stavat_zona_na/", "text": "Дунав и Черно море стават зона на изключителен конфликт и много усилия трябва да полагаме - българските политици на всички нива, да не се допуснат в Черно море военни действия. Подготвени сме, но ролята на тази подготовка е да бъде възпирана възможността за конфликт. Ще използваме цялата си дипломация и енергия да ги запазим и само да участваме в учения\". Това каза министър-председателят Бойко Борисов на тържественото събрание по случай 139-годишнината от създаването на Военноморските сили на България във Варна, цитиран от правителствената пресслужба. \"Силен е този политик, който върне живи и здрави войниците и не ги вкарва във война. Добра война няма, има герои – да си ги запазим живи и здрави\", каза още Борисов. Той добави, че международната обстановка е много сложна и призова политиците на всички нива да работят за недопускането на военни действия в Черноморския регион. В него има няколко тлеещи конфликта. Полуостров Крим бе незаконно анексиран от Русия през 2014 г., а част от Грузия бе завладяна преди 10 години, пак от Русия. За слагане на край на окупацията в Грузия  призоваха 11 държави преди дни.  Санкциите на ЕС срещу Русия заради Крим пък  бяха разширени. \"Страната ни е горда с Военноморските ни сили и с всички, които служат в българската армия\", каза Борисов и отбеляза отличното представяне на българските военни в мащабните учения с международно участие и в съюзническите операции. \"Провеждат се международни учения, които се поверяват в ръцете на български офицери и те се справят повече от прекрасно\", допълни Борисов, като имаше предвид учението  Platinum Lion , което завърши миналата седмица. В тържественото събрание участваха командирът на Военноморските сили контраадмирал Митко Петев и началникът на отбраната генерал-лейтенант Андрей Боцев.", "date": "2018.08.11", "title": "Борисов: Дунав и Черно море стават зона на изключителен конфликт"}
{"url": "https://www.dnevnik.bg/sport/2018/08/11/3294990_beroe_vze_regionalnoto_derbi_s_botev_sled_obrat_s/", "text": "Берое\" взе втора победа от началото на сезона, надигравайки с 2:1 \"Ботев\" в регионалното дерби на Тракия. Съставът на Александър Томаш продължава да няма загуба в първите четири кръга, след като е с два успеха и две равенства. Трите точки, които спечели съставът от Стара Загора, го изкачиха на второ място в класирането с осем точки, като има с една по-малко от ЦСКА. Успехът на домакините обаче не дойде никак лесно, след като те изоставаха до 83-ата минута. \"Ботев\" поведе чрез Стивън Петков в 78-ата минута, но с две късни попадения \"Берое\" открадна победата. В 83-ата минута се разписа резервата Румен Бригидо, а две по-късно Костадин Ничев си вкара автогол. За \"Ботев\" загубата е втора, след като съставът отстъпи на \"Левски\" с 0:1 във втория кръг. Пловдивчани започнаха сезона с равенство и загуба, но след това бяха в серия от две поредни победи. След четири кръга \"Ботев\" заема четвърто място с шест точки.", "date": "2018.08.11", "title": "\"Берое\" взе регионалното дерби с \"Ботев\" след обрат с късни голове"}
{"url": "https://www.dnevnik.bg/tehnologii/2018/08/11/3294106_avtonomni_dronove_shte_regulirat_dvijenieto_na_ptici/", "text": "Автономни дронове ще патрулират в района на летищата и ще контролират движението на птиците в района. Върху такъв проект работят изследователи от Калифорнийския технологичен институт, като в момента изработват алгоритъм, който ще позволи на летателните апарати да навигират птиците, точно както овчарските кучета правят със стадата овце. Целта е да се предотвратят случаи, при които самолетите засмукват при излитането си птици и по този начин може да се стигне до сериозен инцидент. Идеята на изследователите дошла именно след един такъв случай. През 2009 г. самолет на американските авиолинии удари стадо гъски малко след излитането си и загуби мощност. Това наложи аварийно кацане в река Хъдсън в Ню Йорк. Инцидентът се размина без загинали. Тази година  Великобритания прие закон,  с който се ограничава движението на дронове около летища. Наказанието при неспазване на забраната достига 5 години затвор. В момента разпространените методи за ограничаване на движението на птици около летищата включват премахването местата за гнездене, използване на обучени соколи или ръчно пилотирани дронове. Всички те обаче са скъпи, а ръчно контролираният дрон може да разпръсне ятото птици, тъй като управляващият го не може да предвиди поведението им. Новият алгоритъм събира данни и изгражда динамичен модел на поведение на птиците и позволява на дрона да управлява ятото като едно цяло.", "date": "2018.08.11", "title": "Автономни дронове ще контролират движението на птици около летищата"}
{"url": "https://www.dnevnik.bg/bulgaria/2018/08/11/3294993_uchastnici_v_opita_za_svetoven_rekord_za_horo_nagaziha/", "text": "В опит за поставяне на световен рекорд на Гинес за най-голямото планинско хоро част от участниците нагазиха в петото от Седемте рилски езера – Бъбрека. Над 400 танцьори, както и много граждани се включиха в събитието. Организатори са от фондация \"Нашият дом е България\". В инициативата участваха 7 фолклорни танцови състава, облечени в носии от 7-те етнографски области в страната. От друга снимка се вижда, че джиповете, каращи участници в хорото и туристи, са направили задръстване в националния парк. На поляната край езерото имаше и български трибагреник, дълъг 25 метра.", "date": "2018.08.11", "title": "Участници в опита за световен рекорд за хоро нагазиха в защитено езеро"}
{"url": "https://www.dnevnik.bg/sport/2018/08/11/3295000_novakut_uulvurhemptun_i_everun_zavurshiha_naravno_v/", "text": "Уулвърхемптън\" и \"Евертън\" завършиха 2:2 в последния мач от съботната програма на Висшата лига. Двата тима не успяха да се победят, но четирите гола и множеството положения пред двете врати задоволиха феновете. \"Карамелите\" два пъти повеждаха с голове на Ричарлисон, но \"вълците\" стигнаха до точката с точни изпълнения на Рубен Невеш и Раул Хименес.  Вторият най-скъп играч в историята на \"Евертън\"  беше най-голямата заплаха за домакините, като освен двата си гола, се отличи с няколко опасни положения. \"Евертън\" игра повече от 45 минути с човек по-малко, след като капитанът Фил Джагиелка беше изгонен преди почивката. Подкрепяни от горещите си фенове на \"Молиню\" \"вълците\" направиха добър мач при завръщането си във Висшата лига. Футболистите на Нуно Еспирито Санто показаха атрактивна игра, действаха на висока скорост и се понравиха с изявите си. От другата страна \"карамелите\" също показаха добро, особено в началото на мача. В 17-ата минута гостите откриха резултата след точно изпълнение на Ричарлисон. Бразилецът се разписа с първия си удар като футболист на \"Евертън\", след като беше точен при разбъркване след свободен удар. Майкъл Кийн игра с топката, тя попадна в Ричарлисон и нападателят не сгреши от два метра – 0:1. След попадението \"Евертън\" играеше по-добре, но в края на първата част ситуацията се обърна. Капитанът Фил Джагиелка сгреши, губейки топката, след което фаулира Диого Жота, докато беше последен в защитата. Съдията Крейг Поусън изгони капитанът на \"карамелите\" с директен червен картон, а това наложи и промени в състава на Марко Силва. Мениджърът извади най-креативния си играч Гилфи Сигурдсон, за да пусне централния защитник Мейсън Хоугейт. Червеният картон беше 90-и за \"Евертън\" в историята на Висшата лига. По този показател клубът от Ливърпул е №1 в негативната класация сред участниците в елита. В 44-ата минута \"Уулвърхемптън\" се възползва от численото си предимство и изравни. Португалецът Рубен Невеш се разписа от пряк свободен удар на около 18 метра от голлинията. Той стреля мощно в горния десен ъгъл и не остави никакви шансове на Джордан Пикфорд. През втората част \"Евертън\" прие играта в своята половина и разчиташе на контраатаки, но това донесе успех за хората на Марко Силва. В 67-ата минута \"карамелите\" се разписаха за втори път, като автор на гола отново беше Ричарлисон. Бразилецът направи двойно подаване с Дженк Тосун и нахлу мощно в наказателното поле, след което с плътен удар по тревата изненада Руй Патрисио. От този момент нататък \"вълците\" се активизираха и заиграха много по-добре в минутите до края. Футболистите на Нуно Еспирито Санто наложиха натиск и това даде резултат. В заключителните 10 минути \"Уулвърхемптън\" успя да изравни. Невеш центрира, а централният нападател Раул Хименес се разписа с глава. Мексиканецът се пласира много добре в наказателното поле и беше изпуснат от Майкъл Кийн.", "date": "2018.08.11", "title": "Новакът \"Уулвърхемптън\" и \"Еверън\" завършиха наравно в зрелищен мач"}
{"url": "https://www.dnevnik.bg/sport/2018/08/11/3295001_ivet_lalova_zavurshi_peta_vuv_finala_na_200_metra_na/", "text": "Ивет Лалова завърши на пето място във  финала на 200 метра на европейското първенство  по лека атлетика в Берлин. Българката остана с време 22.82, а титлата отиде очаквано в британката Дина Ашър-Смит. Тя единствена слезе под 22 секунди в бягането – 21.89 секунди. Втора и трета се наредиха представителките на Холандия – Дафне Схипърс (22.14) и Джамил Самюъл (22.37). Четвърта в бягането завърши швейцарката Муджинга Камбунджи с 22.45 секунди. След Лалова пък останаха британките Бианка Уилямс и Бет Добин. Последна във финала се нареди Лаура Мюлер от Германия (23.08). Времето на българската лекоатлетка се оказа по-слабо от постигнатото от нея в полуфиналите (22.65). Лалова не успя да повтори представянето си от предишното европейско първенство в Амстердам. Тогава тя беше втора на 100 и 200 метра след Дафне Схипърс. В късия спринт Лалова  избра да не стартира заради контузия , която имаше преди началото на шампионата.", "date": "2018.08.11", "title": "Ивет Лалова остана пета във финала на 200 метра на европейското"}
{"url": "https://www.dnevnik.bg/sviat/2018/08/11/3295004_zemetresenie_v_albaniia_se_useti_v_oshte_chetiri/", "text": "Трус с магнитуд 5.1 беше регистриран днес в Северна Албания и причини щети на някои сгради, съобщава БТА. Албанският Институт по науките за Земята съобщи, че трусът е регистриран в 17:38 ч. и е с бил с епицентър на около 40 км северно от столицата Тирана, а огнището е било на дълбочина от 24 км, недалеч от град Булкиза. Там се съобщава за напукани стени на сгради. Трусът е бил усетен силно в Тирана и в по-голямата част на страната, както и в съседните Македония, Косово, Черна гора и Босна и Херцеговина. Имало е 15 вторични труса. Според първоначални данни на Геофизическия институт на САЩ огнището е било на 10 км дълбочина.", "date": "2018.08.11", "title": "Земетресение в Албания се усети и в още четири държави"}
{"url": "https://www.dnevnik.bg/sviat/2018/08/11/3295005_protestite_v_rumuniia_produljavat_hiliadi_sa_se/", "text": "Хиляди румънци се включиха за втори пореден ден в антиправителствени протести, след като  по време на вчерашната демонстрацията се стигна до сблъсъци  между протестиращи и полиция и 455 души, включително трийсетина полицаи за борба с безредиците, имаха нужда от лекарска помощ, съобщава БТА. И тази вечер протестиращи се събраха пред сградата на правителството в Букурещ, на същото място, където вчера се стигна до насилие. Те носеха румънски знамена и знамето на ЕС и скандираха: \"Не се страхувайте! Румъния ще се надигне!\". Полицията ограничи движението на коли в района. Критици на управляващите казват, че Румъния е престанала да се бори с корупцията, откакто през 2016 г. на власт е дошла социалдемократическата партия. Недоволните призовават правителството да подаде оставка и да насрочи нови избори. Полицията защити използването на сила вчера срещу демонстрантите и каза че столичните власти са им казали да разчистят площад \"Виктория\", че демонстрантите няколко пъти са били предупредени да се разпръснат, но не са се подчинили. Силите на реда използваха сълзотворен газ и водни струи срещу протестиращите, някои от които замеряха полицаите с камъни, бутилки и димки. Вътрешният министър Кармен Дан каза, че силите на реда са действали не срещу мирните демонстранти, а само срещу опасни хулигани, които атакували \"държавната власт\". Но президентът Клаус Йоханис, който е критик на лявото правителство, осъди \"жестоката намеса\" на силите за борба с безредици. Трима журналисти казаха, че също са били жертва на полицейско насилие. Сред тях е и оператор на австрийската обществена телевизия, който отразявал вчера протеста и бил ударен с палкат.", "date": "2018.08.11", "title": "Протестите в Румъния продължават, хиляди са се събрали в Букурещ"}
