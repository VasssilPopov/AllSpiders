{"url": "https://www.dnevnik.bg/sport/2018/10/13/3327008_germaniia_preturpia_tejka_zaguba_kato_gost_na_holandiia/", "text": "Четирикратният световен шампион Германия беше разгромен от Холандия с 0:3 в мач от група 1 на Дивизия А на Лигата на нациите. Германският състав, който се намира в труден период след световното първенство в Русия, продължи да се представя неубедително. Тимът на Йоахим Льов игра хаотично и разпокъсано, докато Холандия наказа всички грешки на германците. Победата е 11-а за Холандия в класическия сблъсък с германците, но \"лалетата\" остават с отрицателен баланс, имайки 15 поражения, а 16 срещи са завършили наравно. Успехът е първи за Холандия от 2002 г., след което четири мача бяха завършили наравно, а два пъти Германия спечели. \"Лалетата\" откриха на \"Йохан Кройф арена\" в Амстердам в 30-ата минута чрез Върджил ван Дайк. Първоначално Райън Бабел удари гредата след удар с глава, но защитата на Германия не се ориентира, а Ван Дайк притича и се разписа. След почивката Германия заигра много активно, държеше топката в близо 70% от времето и отправиха общо 14 удара. Играта се подобри след влизането на Лерой Сане и Юлиан Дракслер, но от всички удари само един попадна в очертанията на вратата. За сметка на това холандският състав се възползва в края на двубоя, когато вкара още два гола. В 87-ата минута Куинси Промес се откъсна при една контраатака и намери Мемфис Депай в наказателното поле, а нападателят удвои аванса на домакините. В третата минута на добавеното време именно Депай беше в основата на третия гол. Нападателят намери Джорджиньо Вайналдум и той с плътен удар по тревата оформи крайния резултат. В група 1 на Дивизия А лидер е Фрнация с четири точки, докато Холандия взе първа победа. Германия е на последното трето място със само една точка. При това отборът на Йоахим Льов все още не е вкарал гол. След три дни Бундестима гостува на световния шампион на \"Стад дьо Франс\" в Париж.", "date": "2018.10.13", "title": "Германия претърпя тежка загуба като гост на Холандия"}
{"url": "https://www.dnevnik.bg/sport/2018/10/13/3326935_djokovich_pobedi_zverev_za_61_minuti_i_stigna_finala_v/", "text": "Новак Джокович продължава пътя си към рекордна четвърта титла на турнира от сериите \"Мастърс\" в Шанхай, след като се класира за финалния двубой. Сръбският тенисист разби Александър Зверев с 6:2, 6:1 за само 61 минути. Победата е първа за Джокович над Зверев, като те имат само два мача един срещу друг. Сърбинът си върна за загубата от германския тенисист на финала в Рим преди година. Успехът изкачи Джокович до №2 в световната ранглиста, като той остава близо до това да се върне на върха в класацията. Преди изиграването на финала сърбинът е на 615 точки зад Рафаел Надал. Срещу Зверев носителят на 13 титли от Големия шлем беше много уверен и не допускаше никакви грешки за разлика от съперника си. Зверев завърши с два аса, но допусна и три двойни грешки. Джокович спечели 79% на своя първи сервис и 54% на втори. Във финала сръбският тенисист ще чака победителя от втория полуфинал между Роджър Федерер и Борна Чорич.", "date": "2018.10.13", "title": "Джокович победи Зверев за 61 минути и стигна финала в Шанхай"}
{"url": "https://www.dnevnik.bg/sport/2018/10/13/3326942_fifa_nakaza_spas_delev_da_ne_igrae_chetiri_meseca/", "text": "Нападателят Спас Делев получи наказание от ФИФА и няма да играе в продължение на четири месеца. Футболистът на полския \"Погон\" (Шчечин) ще трябва да плати и обезщетение на бившия си клуб \"Берое\". Причината за наказанието е преминаването на Делев от \"Берое\" в \"Погон\". През 2016 г. той прекрати договора си едностранно и премина като свободен агент. От ФИФА съобщиха, че това се е случило в разрез с разпоредбите за договорна стабилност. \"Погон\" получи забрана да прави трансфери през следващите две години. Причината е именно нерегламентирано преминаване на футболиста в полския клуб. Делев и \"Погон\" имат право да обжалват. Наказанието им обаче остава в сила дори и да се обжалва в срок. То ще бъде валидно до окончателното решение след обжалването. В момента Делев не е част от националния отбор, след като лекува контузия.", "date": "2018.10.13", "title": "ФИФА наказа Спас Делев да не играе четири месеца"}
{"url": "https://www.dnevnik.bg/bulgaria/2018/10/13/3326946_fandukova_govorila_s_borisov_i_banov_obshtinata_ili/", "text": "Къщата на Яворов е част от културно-историческото наследство на София и ценен архитектурен паметник. След новината, че тя от вчера е  обявена за продажба  от частен съдебен изпълнител, разговарях с министър-председателя Бойко Борисов и министъра на културата Боил Банов затова общината или държавата да я придобият.\" Това написа кметът на София Йорданка Фандъкова в социалната мрежа \"Фейсбук\", след като стана известно, че къщата на столичната улица \"Раковски\" 136 е обявена за публична продажба за 1 628 758.08 лв. Къщата на Яворов трябва да бъде отворена свободно за граждани и пълноценно да изпълнява функцията на музей на един от най-великите български поети. Нашата задача е тя да бъде съхранена като архитектурен паметник, заедно с всички изключително ценни сбирки от ръкописи, книги и вещи на поета Пейо Яворов. Къщата от десетилетия е частна собственост. Поради отказ на собственика да я реставрира и поддържа съм налагала най-високата глоба от 100 хил. лв. Преди години беше направен ремонт на фасадата, но състоянието на конструкцията остава тежко\", написа още Фандъкова. И двата ремонта, които бяха направени по къщата, бяха за сметка на собственика - Васил Панчев, който купи имота през 2016 г. Още тогава започнаха преговори между него и Министерството на културата  за замяна на имота , като къщата, в която се помещава музеят на Яворов, да стане държавна собственост. Процедурата обаче се забави заради оставката на правителството, а от отговор на Боил Банов през юли се разбра, че ще е трудно тя да се осъществи. \"На къщата са направени множество ипотеки, да не кажа свръх ипотеки. Докато тя не бъде освободена от тях, няма как да направим замяната\", каза Банов.", "date": "2018.10.13", "title": "Фандъкова говорила с Борисов и Банов общината или държавата да купи къщата на Яворов"}
{"url": "https://www.dnevnik.bg/sport/2018/10/13/3326945_tieri_anri_e_noviiat_trenyor_na_monako/", "text": "Тиери Анри беше обявен за старши треньор на елитния френски \"Монако\" с договор за три години. 41-годишният бивш нападател за пръв път ще води отбор, след като до момента е бил само помощник. \"Изглежда, че \"Монако\" е отборът, в който ще започна моята треньорска кариера. Винаги съм обичал отбора и съм много развълнуван, че ми се дава възможност да работя\", каза Анри. Той заменя на поста Леонардо Жардим, който беше уволнен заради лошото начало на сезона. \"Монако\" е на 18-о място след девет кръга, като има едва 6 точки. Тимът е с едва една победа и в последните си пет срещи няма успех. Първият мач на Анри начело на \"Монако\" ще бъде на 20 октомври срещу \"Страсбург\", а четири дни по-късно той ще дебютира и в Шампионската лига срещу \"Брюж\". Нападателят игра за монегаските между 1994 и 1999 година, като записа 141 мача и вкара 28 гола. Той е продукт на школата на \"Монако\", след като се присъедини към тима още през 1992 г., когато беше на 15 години. Анри е шампион с тима от 1997 г. В кариерата си Анри игра още за \"Ювентус\", \"Арсенал\", \"Барселона\" и \"Ню Йорк Ред булс\". След като се отказа той се насочи към треньорството и през 2016 г. беше назначен за асистент на Роберто Мартинес в националния отбор на Белгия. Паралелно с това французинът беше анализатор на Висшата лига за \"Скай спортс\". През лятото световният и европейски шампион беше свързван и с \"Арсенал\". Анри е близък до сина на собственика Стан Крьонке, но в крайна сметка до привличането му не се стигна. За \"артилеристите\" Анри има 228 гола в 376 мача.", "date": "2018.10.13", "title": "Тиери Анри е новият треньор на \"Монако\""}
{"url": "https://www.dnevnik.bg/sport/2018/10/13/3326948_borna_chorich_detronira_federer_v_shanhai_i_si_osiguri/", "text": "Новак Джокович срещу Борна Чорич е финалът в турнира от сериите \"Мастърс\" в Шанхай. Хърватинът победи миналогодишния шампион Роджър Федерер и стигна своя първи финал в най-високата категория 1000 на АТП. Чорич стигна до успеха с 6:4, 6:4 за час и 13 минути. Той направи много силен двубой, в който не допусна почти никакви грешки. За сметка на това Федерер беше пробит два пъти. Шампионът от 2017 г. не успя да се спаси подобно на предишните си мачове в турнира. Хърватинът вече има две победи над Маестрото в четири мача. Той го побеждава за втори път през годината  след финала на турнира в Хале . Тогава Чорич го спря към десета титла в германския град, с което пък свали и Федерер от първото място в световната ранглиста. Двамата тенисисти направиха по 19 уинъра, но грешките на Чорич бяха в пъти по-малко. Хърватинът допусна едва 13 непредизвикани грешки, докато за Федерер те бяха 24. По отношение на асовете Маестрото записа осем, а Чорич с един повече – девет. Двубоят започна тежко за Федерер, който беше пробит още в първия гейм. След това играта на швейцареца не вървеше и Чорич се възползва, успявайки за 35 минути да затвори първия сет. Ситуацията се повтори и във втория сет, когато Чорич отново проби в първия гейм на сета. Федерер продължи да бъде колеблив и беше близо до това да загуби още веднъж подаването си, но се справи. Все пак Чорич имаше предимство и до края не изпусна водачеството. В продължение на целия мач Федерер не стигна до нито една точка за пробив. Във финалния мач Чорич ще се изправи срещу  Новак Джокович, който по-рано през деня победи Александър Зверев . Дотук в съперничеството им сърбинът има две победи от два мача.", "date": "2018.10.13", "title": "Борна Чорич детронира Федерер в Шанхай и си осигури финал с Джокович"}
{"url": "https://www.dnevnik.bg/sport/2018/10/13/3326957_tibo_pino_pokori_za_pruv_put_koloezdachnata_klasika/", "text": "Французинът Тибо Пино спечели 112-ото издание на една от най-големите колоездачни класики Обиколка на Ломбардия. Френският състезател на FDJ надви двукратният шампион и победител от 2017 г. Винченцо Нибали. Пино записа дубъл през седмицата, след като няколко дни по-рано триумфира в Милано – Торино, а преди това беше и втори в Тре Вали Варезине. Победата е 26-а в кариерата на Пино и пета през 2018 г., в която той взе и  два етапа в Обиколката на Испания . Победителят в Ломбардия завърши с време 5.53:22 часа. Нибали финишира с 32 секунди зад Пино, а трети се класира белгиецът Дилан Тьонс от ВМС на 43 секунди. В Топ 10 попаднаха още Ригоберто Уран, Тим Веленс, Йон Исагире, Рафал Майка, Доменико Поцовиво, Дан Мартин и Джордж Бенет. Успехът е 12-а за Франция и първа от 1997 г., когато спечели Лоран Желабер. Надпреварата в региона на езерото Комо е едно от петте най-значими еднодневни състезания, сочени за монументи. Милано – Санремо, Обиколка на Фландрия, Париж – Рубе, Лиеж – Бастон – Лиеж и Обиколка на Ломбардия. През тази година монументите бяха спечелени от петима различни колоездачи.  Нибали триумфира в Милано – Санремо ,  Ники Терпстра във Фландрия ,  Петер Саган в Париж – Рубе , а най-старото състезание  Лиеж – Бастон – Лиеж беше спечелено от Боб Юнгелс . Около 50 километра преди финала тимът на \"Бахрейн Мерида\" подкара много активно в основната група, увеличавайки драстично темпото. Това се случи преди тежкото изкачване Муро ди Сормано (1.9 километра със среден наклон 15.8% и максимален 27%). Франко Пелицоти подготви атака на Винченцо Нибали и двукратният шампион успя да се откъсне от голямата група. Той увлече със себе си Тибо Пино и двамата много бързо успяха да хванат атакувалия по-рано Примож Роглич. Нибали и Пино поставиха и нов рекорд на Муро ди Сормано – 8:48 минути. В спускането към тях двамата се присъедини и Роглич, а малко по-късно със силна езда пристигна и  Еган Бернал от \"Скай\" . Четиримата влязоха заедно в последнто сериозно изкачване Чивилио. От самото начало на изкачването Двукратният шампион и Пино успяха да се откъснат. Малко преди преодоляването на Чивилио Пино продължи сам и до края не беше догонен от Нибали и останалите преследвачи.", "date": "2018.10.13", "title": "Тибо Пино покори за пръв път колоездачната класика Обиколка на Ломбардия"}
{"url": "https://www.dnevnik.bg/biznes/2018/10/13/3326959_durjavata_shte_poeme_do_50_poemane_ot_razhodite_za/", "text": "До дни ще изпратим за нотификация в Европейската комисия държавна помощ за малки мандри и кланици с поемане на 50% от разходите. Това съобщи министърът на земеделието, храните и горите Румен Порожанов при откриването на изложението \"Фермер Експо\" в Раковски, цитиран от пресцентъра на министерството. След това се очаква до около 2 месеца схемата да започне да функционира и да бъдат изготвени правилата за участие в нея. Целта е да се подпомогнат малки и средни фермери и организации на производителите да преработват и реализират сами продукцията си. Министърът припомни, че в новия европейски бюджет след 2020 г. за българските земеделци няма да има намаление. \"Подобни животновъдни изложения като това в Раковски са обречени на успех при съчетанието на животни с традиционните храни и прекрасното вино от пловдивския регион. Министерството винаги ще подпомага подобни събития\", заяви още министър Порожанов.", "date": "2018.10.13", "title": "Държавата ще поеме до 50% поемане от разходите за разкриване на малки мандри и кланици"}
{"url": "https://www.dnevnik.bg/kultura/2018/10/13/3326952_novoto_kino_kultura_-_miasto_za_izkustvo_i_sreshti/", "text": "Новото място за кино, музика и сценични събития \"Кино Култура\" отвори врати вчера вечерта в София. Не случайно името му напомня един от емблематичните киносалони в града - \"Култура\", което е било между улиците \"Солунска\" и \"Граф Игнатиев\". Идеята на новото \"Кино Култура\" на ул. \"Сан Стефано\" 22, е да създаде място както за културни събития от всякакъв характер, така и за срещи с приятели. В сградата има три киноекрана, а на една от стените са поставени 50 филмови клапи с подписи на известни кинорежисьори. \"Кино Култура\" беше открито с концерт на групата \"Обичайните заподозрени\", които бяха подготвили специална програма с филмова музика. Първото събитие след откриването е още утре, на 14 октомври, и е посветено на френския певец и композитор Шарл Азнавур, който почина на 1 октомври. Ще бъдат прожектирани негови концерти, а журналистът Георги Тошев ще представи част от интервюто си с певеца от дома му във Франция.", "date": "2018.10.13", "title": "Новото \"Кино Култура\" - място за изкуство и срещи"}
{"url": "https://www.dnevnik.bg/photos/2018/10/13/3326778_fotogaleriia_turski_iazovir_shte_ostavi_stotici_bez_dom/", "text": "Турция скоро ще завърши новия язовир Илису, съобщава \"Ройтерс\". А с това ще настъпи смъртта на древния град Хасанкейф. Скални пещери, старинни минарета и една антична крепост ще потънат под водата. Жителите са принудени да се изселят.", "date": "2018.10.13", "title": "Фотогалерия: Турски язовир ще остави стотици без дом"}
{"url": "https://www.dnevnik.bg/sviat/2018/10/13/3326961_trump_shte_nakaje_sauditska_arabiia_ako_e_otgovorna_za/", "text": "Президентът на САЩ Доналд Тръмп допусна, че е възможно Саудитска Арабия да е отговорна за изчезването на журналиста Джамал Хашокжи. Той каза, че ако това се окаже така, страната му ще наложи сурово наказание на кралството. В същото време Тръмп потвърди, че изключва възможността за ограничаване на оръжейните продажби, предадоха Франс прес и Ройтерс. \"Засега (саудитците) отричат (да са замесени) и го отричат енергично. Би ли могло да са те? Да\", каза Тръмп в записано в четвъртък и излъчено днес интервю за Си Би Ес. Тръмп заяви, че случаят е особено важен, \"защото този човек е бил журналист\". Но на въпрос за обмисляните варианти за реакция президентът на САЩ повтори позицията си, че не подкрепя идеята за ограничаване на продажбите на оръжие на Саудитска Арабия и не е склонен да отмени сключената сделка за продажба на оръжие за 110 милиарда долара на Саудитска Арабия. \"Ще ви дам пример - те поръчват военно оборудване. Всички по света искаха да получат тази поръчка. Искаше я Русия, искаше я Китай, искахме я ние. Ние я получихме, и то изцяло. Ще ви кажа какво не искам да направя. Не искам да навредя на заетостта в Боинг, Локхийд, Рейтиън. Не искам да загубя такава поръчка. Има и други начини за наказание\", заяви Тръмп. Турското разследване на изчезването на известния саудитски журналист Джамал Хашокжи е открило записи, направени с неговия часовник \"Епъл\", които показват, че той е бил измъчван и убит, пише днес проправителственото издание \"Дейли сабах\", цитирано от агенция Ройтерс. Информацията, която предстои да бъде проверена, бе публикувана, след като делегация от Саудитска Арабия пристигна в Турция за съвместно разследване на изчезването на журналиста, посочва агенцията. Вестникът твърди, че саудитски служители са опитали да изтрият записите първо като опитали да отгатнат ПИН-кода на часовника, а след това използвали пръстов отпечатък на Хашоги. Асошиейтед прес отбелязва обаче, че часовниците на \"Епъл\" нямат функция за отключване с пръстов отпечатък, както телефоните айфон. Турски официални лица не са отговорили на въпросите на АП за часовника на журналиста. Според турските власти 15-членен саудитски \"отряд за убийства\" е убил Хашокжи в консулството. Турските представители твърдят, че разполагат и с видеозапис на убийството, но не обясниха как са го получили. Турция все още не е публикувала доказателства за предполагаемото убийство на журналиста, макар че от камери за наблюдение около консулството се вижда конвой от дипломатически автомобили да напуска консулството към дома на консула около два часа след влизането на журналиста в сградата. Саудитска Арабия твърди, че няма нищо общо с изчезването на Хашоги, но не е обяснила или представила доказателства за това как журналистът напуска сградата и изчезва в Истанбул без да бъде забелязан от годеницата му, която го чака отвън. Саудитският министър на вътрешните работи принц Абдул Азиз бин Сауд определи медийните съобщения за убийство на журналиста като \"лъжи\" и \"безпочвени обвинения\" срещу саудитското правителство, което по думите му \"спазва международното право и конвенции\".", "date": "2018.10.13", "title": "Тръмп щял да накаже Саудитска Арабия, ако е отговорна за изчезването на журналист"}
{"url": "https://www.dnevnik.bg/zdrave/2018/10/13/3326962_pochina_chakasht_za_transplantaciia_muj_zdravnoto/", "text": "От близо месец Министерството на здравеопазването работило по създаването на нова Национална програма за донорство и Пътна карта към нея. Това съобщи зам.-министърът Бойко Пенков на брифинг, след като почина млад мъж, който чакаше за белодробна трансплантация. Пенков каза, че 29-годишният мъж е трябвало да пътува в началото на следващата седмица до най-големия трансплантационен център в Рим, където да се консултират възможностите за трансплантация при неговото състояние. Българските лекари били посочили, че трансплантация е невъзможна заради наличие на редица противопоказания. \"Проблемът с донорството е сериозен. От началото на 2018 година, след присъединяването на 115 държави на декларация срещу трафика на органи и трансплантационен туризъм, все повече европейски държави отказват достъпа на чужди пациенти до своите трансплантационни центрове и програми\", каза Пенков. По думите му това е причината осемте държави членки на Евротрансплант – Германия, Австрия, Белгия, Холандия, Словакия, Хърватия, Люксембург и Унгария – да отказват трансплантация на български пациенти. За да може те да бъдат лекувани в тези държави, България трябва да отговаря на критерия десет донора на милион население годишно. \"Трансплантациите са приоритет и на правителството, и на Министерството на здравеопазването, средствата за тях са налични, а в случай на необходимост, ще бъде осигурен и допълнителен ресурс\", заяви Пенков. По думите му преговорите с международни специалисти са в напреднал етап. \"Вече бяха извършени първите посещения от чужди лекари, които се запознаха с възможностите на страната ни\", каза Пенков. Изпълнителният директор на агенцията по трансплантации Михаил Христов посочи, че от началото на 2018 година досега трупните донори в България са едва десет. Според данните за донорството в Европейския съюз България е в дъното на класацията, подчерта той. Мерките за насърчаване на донорството включват спешни законодателни и нормативни промени, активна работа с координаторите от центровете по донорство, подготовка на екипи, които да извършват трансплантации, и провеждане на мащабна национална кампания за донорството. Христов зае поста преди по-малко от месец на на на два пъти  оттеглилата се д-р Марияна Симеонова . От думите й на пресконференция след оставката й се разбра, че част от причините да се откаже от поста са и  проблеми с комуникацията сред администрациите и институциите  в сферата, бюрократични спънки и тромави процедури. Работата по Националната програма и Пътната карта към нея е със срок до шест месеца, информираха още от ресорното министерство.", "date": "2018.10.13", "title": "Почина чакащ за трансплантация, а здравното министерство обяви, че готви нова програма"}
{"url": "https://www.dnevnik.bg/sport/2018/10/13/3326964_sinut_na_mihael_shumaher_specheli_titlata_vuv_formula_3/", "text": "Мик Шумахер, син на седемкратния световен шампион във Формула 1 Михаел Шумахер, спечели титлата в европейската Формула 3. Германският пилот, който е само на 19 години, е недостижим едно състезание преди края. Шумахер влезе във финалния уикенд на домашната си писта \"Хокенхайм\" с аванс от 49 точки пред Дан Тиктъм от тима на \"Моторпарк\". Първото състезание на германската писта беше спечелено от съотборника на Шумахер в \"Према\" Гуаню Жоу, който потегли от полпозишън. Във второто състезание на \"Хокенхайм\" Шумахер се представи много силно и завърши на по-малко от 3.5 секунди от победителя Юри Випс от \"Моторпарк\". Тиктъм остана едва седми и взе само шест точки, с 12 по-малко от германеца. От първото състезание Тиктъм беше взел десет точки, но преди последния старт е с пасив от 51 точки и вече не може да измести Шумахер от първата позиция. Германецът е във Формула 3 за едва втори сезон. През миналата година най-доброто му класиране беше стъпване на подиума, а в крайното класиране беше 12-и. През юли Мик Шумахер спечели първата си победа във Формула 3,  триумфирайки на \"Спа\" 26 години след легендарния си баща . Преди това най-доброто класиране на 19-годишния германец беше стъпване на подиума. След \"Спа\" Шумахер стартира от полпозишън в следващите шест от девет състезания (пет поредни). Той спечели и още шест победи. Очаква се през следващата година Шумахер да участва във Формула 2, което е последното стъпало преди Формула 1. Наскоро и тимът на \"Ферари\", с който баща му спечели пет от титлите си,  обяви че се интересува от младия германец . В последните години шампионите във Формула 3 често получават шанс да попаднат и във Формула 1. През 2014 г. титлата спечели Естебан Окон, който в момента кара за \"Форс Индия\", през 2016 г. това стори канадецът Ланс Строл част от \"Уилямс\", а преди година титлата беше за  Ландо Норис . От следващия сезон британецът ще бъде титуляр в \"Макларън\".", "date": "2018.10.13", "title": "Синът на Михаел Шумахер спечели титлата във Формула 3"}
{"url": "https://www.dnevnik.bg/bulgaria/2018/10/13/3326968_samoosiguriavashtite_se_lica_shte_plashtat_po-golemi/", "text": "Самоосигуряващите се ще плащат повече следващата година, твърди Би Ти Ви, като се позовава с проектобюджета на Държавното обществено осигуряване за 2019 г. В него се предвижда минималната сума, върху която се начисляват вноските, да се увеличи. Най-голям е ръстът при земеделските стопани. Минималната работна заплата през следващата година трябва да стане 560 лв. Предвижда се такава да е и най-малката сума, върху която самонаетите ще се осигуряват. За земеделските стопани обаче увеличението е значително, а оттам и вноските им ще са по-високи. Изчисленията показват, че ако през тази година вноските за социално и здравно осигуряване, включително и за общо заболяване и майчинство, са били почти 110 лв. на месец, то с планирания ръст на минималния осигурителен доход – догодина ще плащат със 65 лв. повече на месец. Икономисти изчисляват, че у нас самоосигуряващите се земеделски стопани са около 60 хиляди души. Препоръчват плавно увеличение на осигурителната тежест, за да не се стимулира свита икономика.", "date": "2018.10.13", "title": "Самоосигуряващите се ще плащат по-големи осигуровки през 2019 г."}
{"url": "https://www.dnevnik.bg/sport/2018/10/13/3326820_pluvkiniata_diana_petkova_ostana_shesta_vuv_finala_na/", "text": "Българската плувкиня Диана Петкова се класира шеста във финала плувния спринт 50 метра свободен стил на младежките олимпийски игри. Родената през 2000 г. състезателка плуваше малко по-слабо от  резултата си в полуфиналите . Петкова завърши с 25.56 секунди, а златният медал с 25.14 взе чехкинята Барбора Сееманова. Среброто остана за японката Маюка Ямамото (25.39), а бронзовите медали са два. Те са за китайката Янг Джунхуан и Неза Кланчар от Словения, които завършиха с равно време 25.47. В полуфинала Петкова постави нов национален рекорд в дисциплината 25.53 секунди. Предишното най-добро българско постижение в тази дисциплина беше 25.77 сек. То се държеше от Петкова и Нина Рангелова. Рангелова го постави през 2015 г., а Петкова го изравни през 2017 г. В крайна сметка с плуването си във финала Петкова вече държи първото и второто най-добро време на 50 метра свободен стил.", "date": "2018.10.13", "title": "Плувкинята Диана Петкова остана шеста във финала на 50 метра на младежката олимпиада"}
{"url": "https://www.dnevnik.bg/politika/2018/10/13/3324647_shte_ima_li_diasno_obedinenie_predi_evropeiskite_izbori/", "text": "Обединението \"Демократична България\" (ДСБ, \"Да, България\" и \"Зелените\") подготвя листа за евроизборите през май 2019 г. Негови представители казват, че са почти готови с модел за общо явяване на демократичната опозиция, но това не означавало обединение на дясното. В същото време заместник-председателят на СДС Емил Кабаиванов е сигурен, че демократичните десни партии ще намерят общ път и обединение ще има. А неотдавна председателят на БЗНС Николай Ненчев предложи демократичните сили да създадат единен политически субект, което да стане чрез вътрешни избори за лидер в демократичната общност. Идеята му обаче не среща разбиране. Според най-новото социологическо проучване на \"Алфа Рисърч\" \"Демократична България\" събира подкрепа от 2,9%, което е най-добрият резултат сред партии от бившия \"Реформаторски блок\". Тъй като резултатите на партиите не са преизчислени, не е изваден процентът на тези, които няма да гласуват (36.6%), реалният резултат на \"Демократична България\" на парламентарни избори би бил по-висок, смятат в обединението. В интервю за \"Сега\" социологът Добромир Живков - управител на \"Маркет линкс\", казва, че \"Демократична България\" има потенциал да влезе в Народното събрание и се очертава към този момент най-голямата извънпарламентарна опозиция в страната. Политиците тълкуват данните като знак, че са близо до резултат на евроизборите, който би гарантирал техен представител в европарламента. Към момента не се очертава по-голяма дясна коалиция за европейските избори или поне не такава като \"Реформаторския блок\". Как се стигна дотук Реформаторският блок беше основан на 20 декември 2013 г. от Демократи за силна България (ДСБ), Движение \"България на гражданите\" (ДБГ), Съюза на демократичните сили (СДС), Народна партия \"Свобода и достойнство\" (НПСД) и Българския земеделски народен съюз (БЗНС), както и безпартийни, организирани в граждански съвети. На парламентарните избори през 2014 г. спечели 23 места в Народното събрание и подписа коалиционно споразумение с ГЕРБ, което беше подкрепено от \"Патриотичния фронт\". Началото на разпада на блока започна в края на 2015 г. Тогава парламентът отхвърли промени в конституцията, смятащи се за основополагащи за съдебната реформа на правосъдния министър Христо Иванов и той си подаде оставката. Лидерът на ДСБ Радан Кънев заяви, че ДСБ остава в РБ, но ще бъде опозиция на управлението. През ноември 2016 г. премиерът Бойко Борисов подаде оставката на втория си кабинет, след като Цецка Цачева не можа да стане президент. НПСД напусна РБ, за да се яви на избори съвместно с ДОСТ. Христо Иванов основа партия \"Да, България\" и въпреки анонсите за коалиция с ДСБ това не стана. \"Да, България\" се яви на изборите със \"Зелените\" и ДЕОС. Радан Кънев говореше за \"нов десен проект\", а накрая ДСБ създаде \"надпартийното обединение\" \"Нова република\". Останалите партии в Реформаторския блок направиха коалиция с \"Глас Народен\". В крайна сметка нито една от формациите не успя да премине 4%, за да влезе в парламента. \"Демократична България\" ще предложи модел за явяване на избори, но не и коалиция \"Има обединение на демократичните партии. То работи добре. Имаме много ясен план, много ясна цел, това са европейските избори. Всяко отклонение от тази цел, вместо да концентрира енергията, може да я разпилее\", коментира пред \"Дневник\" председателят на \"Да, България\" Христо Иванов. Атанас Атанасов, председател на ДСБ, разказа, че преди създаването на \"Демократична България\" през март и април тази година Ненчев е поканен да влезе в обединението, но е отклонил поканата със същия аргумент - трябва да се мине през избори за лидер. \"Доближават европейските избори. Ние вече сме в подготовка и не виждам съвместимостта на двете неща. Готвим листа с кандидати, програма, ако се занимаваме с тази идея, ще обречем евроизборите\", каза Атанасов. \"Ние обсъждаме много наши действия, които да доведат до това демократичната общност да има листа и кандидати, за които да се гласува като общо, а не се занимаваме с интересите на един лидер или една политическа сила. Ще предложим модел за общо явяване с обща листа на демократичната общност и политическите субекти, които се определят като опозиция на тази власт\", каза Атанасов. Не съм упълномощен, отговори той, помолен да разкаже какъв точно ще е моделът при съставяне на листите, така че да бъдат представени и останалите партии. Разговорите продължават Димитър Делчев, който е председател на Движение \"България на гражданите\", смята, че в предложението на Ненчев има доза разум. \"Докато не се получи обединение върху принципи, няма да има резултат\", каза още Делчев. Той добави, че са водени разговори с други от партиите в бившия Реформаторски блок, но не се е стигало до детайли. Според него, за да има голямо дясно обединение, трябва да се започнат конкретни действия по преизграждане на доверието. \"Това е най-важното, а после да се върви към консолидация около теми и каузи. Целта може да е промяна на модела, каузата по-добър стандарт на хората в България\", каза Делчев. Ако от ДБГ не бъдат поканени да участват в обединение около \"Демократична България\", те ще участват на европейските избори с друга листа, като се водят преговори и с други партии. Обединението е неизбежно според СДС Емил Кабаиванов, който е кмет на Карлово и заместник-председател на СДС, каза, че предложението на Ненчев е коментирано. Той посъветва председателя на БЗНС първо да приложи формулата си за вътрешни избори за обединение на останалите партии БЗНС в името си. Кабаиванов е убеден, че обединението на десните партии е естествен процес, който ще бъде завършен\". \"Единият вариант е да се върнем към формулата на СДС, все пак от СДС са произлезли всички останали партии\", каза Кабаиванов, припомняйки, че в началото на демократичните промени съюзът беше коалиция. Той също каза, че се водят неформални разговори с лидерите на всички партии и са в добри отношения. Кабаиванов уточни, че казва, че СДС не е нещо повече от останалите партии и обединението е невъзможно, ако някоя партия претендира да е нещо повече от другите. На няколко пъти Кабаиванов изрази убеденост, че няма как да не се стигне до дясното обединение, тъй като политиката не търпи вакуум. Според него това е възможно само на основата на истинско и равностойно партньорство и общи идеи. Кабаиванов каза, че пред СДС не стои темата за коалиция с \"Патриотичен фронт\" на Валери Симеонов. Според него това е идея на бившия председател Божидар Лукарски, която така и не била поставена за обсъждане в партията. БЗНС иска един лидер Николай Ненчев каза пред \"Дневник\", че е получил уверения, че призивът му ще бъде разгледан на партийни форуми. Той е убеден, че неговата идея за вътрешносъюзни избори, на които всяка партия да излъчи голям брой членове (между 10 000 и 20 000), които да изберат лидер и програма. Всички пререкания в Реформаторския блок бяха заради това, че не постигнахме излъчване на един лидер, каза Ненчев.", "date": "2018.10.13", "title": "Ще има ли дясно обединение преди европейските избори"}
{"url": "https://www.dnevnik.bg/bulgaria/2018/10/13/3326938_kushtata_na_iavorov_e_obiavena_za_prodan_za_nad_16_mln/", "text": "Къщата, в която е живял поетът Пейо Яворов на столичната улица \"Раковски\" 136, е обявена за публична продажба от съдия изпълнител Мирослав Колев. Цената на къщата е определена на 1 628 758.08 лв. Обявата е публикувана на 11 октомври. Търгът ще бъде отворен на 15 октомври и затворен на 15 ноември. На къщата са направени много ипотеки, което  пречи на преговорите  между Васил Панчев, който купи имота през 2016 г. и Министерството на културата за замяна на имота, за да стане музеят държавна собственост. Имотът е ипотекиран няколко пъти от предишните собственици - финансистът Емил Хърсев и бизнесменът Володя Лозанов. Малко по-късно кметът на София  Йорданка Фандъкова обяви  чрез социалната мрежа \"Фейсбук\", че е говорила с премиера Бойко Борисов и министъра на културата Боил Банов държавата или общината да купи къщата. Яворов живее под наем в къщата от ноември 1912 г. до 30 ноември 1913 г., заедно със съпругата си Лора Каравелова, която се самоубива. От 1963 г. къщата функционира като музей. В сградата се съхраняват ценни сбирки от ръкописи, оригинални фотографии, личната библиотека на поета, първите му издания с автографи, оръжейната му колекция, както и лични вещи на Пейо Яворов, Мина Тодорова, и Лора Каравелова, живописни платна, графични листове и произведения на пластичното изкуство от бележити български творци.", "date": "2018.10.13", "title": "Къщата на Яворов е обявена за продан за над 1.6 млн. лв."}
{"url": "https://www.dnevnik.bg/politika/2018/10/13/3326940_danukut_na_kolite_sus_sertifikat_pod_evro_4_shte_se/", "text": "Средно 30 % ще се повиши данъкът на колите със сертификат \"Евро\" 1, 2 и 3, ако се приемат предложенията за промени в данъчното законодателство, предложени от Министерството на финансите. Това каза пред \"Фокус\" председателят на бюджетната комисия в парламента Менда Стоянов (ГЕРБ). Тя обясни, че евросертификатът е този, който показва екологичността на даден автомобил. Новият \"екологичен\" компонент представлява коефициент, по който ще се определя данъкът спрямо досегашния \"имуществен\" компонент (годината на производство и мощността на двигателя). Например автомобил в екологична категория \"Евро 4\" и нагоре (спрямо европейските стандарти за вредните емисии от изгорели газове) ще дължи по-малко данък, а тези с по-ниска - по-висок. Теоретично това означава, че от повишаването на данъците ще бъдат засегнати колите произведение преди 2005 г., когато влиза в сила стандартът \"Евро 4\". Няколко години след това обаче, са продавани коли и с Евро 3\". За по-мощните автомобили данъкът остава по-висок, но в сравнение с досегашния ще има намаление около 10-20% на най-екологичните автомобили от категория \"Евро 6\", каза Стоянова. Както и досега общинските съвети имат възможността да регулират данъчната ставка. \"Съответните общински съвети могат да определят конкретната данъчна ставка и в частта имуществен компонент и в частта екокомпонент по свое решение в диапазон, предварително определен от закона. По този начин е въведена възможност общините да регулират данъчните си постъпления и да имат дял във формирането им. На този етап не можем да кажем колко точно ще бъде данъкът за различните градове\", добави Стоянова. Тя обясни, че екостандартът замества катализатора за определяне на данъците. Голяма част от катализаторите не работят, независимо, че ги има в автомобилите и са декларирани от собствениците. Стоянова изрази надежда през следващите години да се направят още стъпки в посока стимулиране на екологичните автомобили. \"Държавата не обмисля вариант за въвеждане на данъчно облагане на автомобилите на принципа \"замърсителят плаща\", защото хората са бедни\",  каза в началото на годината  финансовият министър Владислав Горанов, но явно е сменил мнение си от тогава.", "date": "2018.10.13", "title": "Данъкът на колите със сертификат под \"Евро 4\" ще се повиши средно с 30%"}
{"url": "https://www.dnevnik.bg/evropa/2018/10/13/3324596_stranite_v_es_sa_pritesneni_ot_plana_za_burzo/", "text": "Планът на Европейската комисия да се премахне смяната на времето преди европейските избори през май догодина среща съпротива сред държавите членки, заявиха петима дипломати, цитирани от \"Политико\". Юнкер  представи идеята  в речта си за състоянието на съюза през септември, като обеща още през 2019 г. да се сложи край на смяната на часовото време два пъти годишно. Според дипломати обаче  на предложението  му липсват ключови детайли и с него се определя труден за изпълнение краен срок до април, в рамките на който страните трябва да решат кое време да оставят. \"Комисията хвърля незавършено законодателство в ръцете на държавите и казва: \"Ние си свършихме работата, сега вие свършете вашата\", коментира дипломат от държава в Западна Европа. По думите на друг някои държави членки смятат, че комисията е трябвало да запази координиращата си роля, вместо просто да им предложи да изберат да запазят  зимното или лятното часово време . Според плана те трябва да уведомят Брюксел до 31 март 2019 г. какво искат да направят, което означава, че трябва да действат бързо в избора си на позиция. Еврокомисарят по транспорта Виолета Булц каза през септември, че Полша, Кипър и Португалия клонят към лятното часово време, а Финландия, Дания и Холандия предпочитат зимното, въпреки че все още няма окончателни позиции. Гърция е единствената държава, която иска да запази смяната на времето, твърдят два източника. Предложението на еврокомисията обаче изключва тази опция. На среща на работна група на националните делегации миналата седмица 16 страни са говорили против плана, разказват официални лица. В края на месеца в Грац ще се проведе неформална среща на транспортните министри, чиято цел е да се постигне консенсус. Държавите членки обаче казват, че се нуждаят от време, за да проведат национални консултации по предложението, което ще отнеме седмици, а след това да се координират със съседите си, за да избегнат трансгранични проблеми, ако една държава избере постоянно лятно, а друга – зимно часово време. Комисията защитава бързането си с огромния интерес към  обществената консултация по въпроса . Около 84% от 4.6 милиона отговорили на анкетата подкрепят премахването на сегашната система, която съществува в ЕС от 1996 г. Дипломати отбелязват, че резултатите в блока силно варират. В Германия например около 3 милиона човека са дали мнението си, докато в Италия едва около 20 хил. са се включили в анкетата. Западноевропейският дипломат свързва бързането на Юнкер с евроизборите следващата година. Страните от ЕС освен това искат по-подробна оценка на ефекта от промяната върху всичко – от транспорта до финансовите пазари. Железопътните оператори например ще трябва да променят системите си за определяне на графици месеци по-рано. \"Това да се реши за или против е едно нещо, но съществува и въпросът за прилагането\", отбелязва друг дипломат. Четвъртък  бе последният ден , в който българите можеха да гласуват за избор на часово време. Междувременно проучване на социологическата агенция \"Екзакта Рисърч Груп\" показа, че 48% от  българите предпочитат  в страната да се приеме като постоянно зимното часово време, а 32% искат лятното часово време.", "date": "2018.10.13", "title": "Твърде бързо: страните в ЕС не са доволни от планирания край на смяната на времето"}
{"url": "https://www.dnevnik.bg/skorost/2018/10/13/3326387_audi_sq2_razchita_na_300_konski_sili/", "text": "Ауди\" представя на автосалона в Париж, който продължава до 14 октомври, спортна версия на модела си Q2. Модификацията SQ2 разчита на двулитров бензинов двигател с турбо, който генерира 300 конски сили. Съчетан с автоматична трансмисия с двоен съединител и задвижване на четирите колела, той предлага спринт от място до 100 км/ч за 4.8 секунди. Максималната скорост е 250 км/ч. \"Ауди\" SQ2 е оборудвано със спортно окачване, което намалява просвета с 2 см. Водачът може да избира между пет режима на шофиране – автоматичен, комфортен, динамичен, екологичен и индивидуален. При всеки от тях се променя работата на волана, скоростната кутия и някои допълнителни системи. За спирането си спортната версия на Q2 разчита на дискове с размер 340 мм отпред и 310 мм отзад. По отношение на асистиращите системи автомобилът разполага с всичко най-съвременно.", "date": "2018.10.13", "title": "\"Ауди\" SQ2 разчита на 300 конски сили"}
{"url": "https://www.dnevnik.bg/sport/2018/10/13/3326850_futbolnite_nacionali_izlizat_sreshtu_kipur_v_tursene/", "text": "С две победи от два мача и в ролята на фаворит националният отбор по футбол се изправя срещу Кипър в третото си препятствие в Лигата на нациите. Съставът започна отлично в новия турнир на УЕФА и при трети успех ще увеличи драстично шансовете си да спечели група 3 от Дивизия С. Новото в отбора на Петър Хубчев е, че двете победи дотук поставят България в позицията на фаворит. Роля, която е толкова избягвана заради по-голямото напрежение, което носи със себе си. Точно за очакванията говори и  Хубчев преди двубоя . \"Пределно сме наясно, че очакванията към нас след две победи ще са по-големи. Тук ще изникне въпроса и за напрежението. Аз обаче не мога да гарантирам нищо, затова и не обещавам. Усещам по приказките, действията и живота на футболистите в лагера, че има малко по-голямо напрежение\", обясни Хубчев. Дотук Кипър има победа и загуба, след като отстъпи с 0:2 на Норвегия като гост и победи на свой терен Словения с късен обрат. Българският национален отбор се изправя за 14-и път срещу Кипър, като дотук има 12 победи и само едно поражение, което дойде през 2009 г. в световна квалификация. Футболистите на Петър Хубчев могат да разчитат и на доброто си представяне като домакин напоследък. Тимът загуби в София само веднъж в последните си пет мача, при това от настоящия световен шампион Франция през октомври 2017 г. В останалите си срещи на \"Васил Левски\" България победи Беларус, Холандия, Швеция и Норвегия. Балансът в петте срещи е четири победи и една загуба. \"Кипър е един много техничен отбор. Ние гледаме противника доста детайлно. Ако погледнем и клубовете, в които играят играчите на Кипър, няма как да подценим противника. Нямаме никакви поводи да го правим\", добави Хубчев. Двубоят е в 21.45 часа на Националния стадион \"Васил Левски\" и ще бъде предаван по БНТ1.", "date": "2018.10.13", "title": "Футболните национали излизат срещу Кипър в търсене на трета победа в Лигата на нациите"}
{"url": "https://www.dnevnik.bg/sport/2018/10/13/3326852_fia_utvurdi_nai-dulgiia_kalendar_v_istoriiata_na/", "text": "Международната автомобилна федерация (ФИА) прие календара във Формула 1 за сезон 2019 по време на срещата на Световния моторспорт съвет в петък. На събитието в Париж не бяха направени никакви промени в  представения през август предварителен календар  от собствениците на Формула 1 \"Либърти медиа\". Сезон 2019 ще бъде най-дългият в историята на Формула 1, като ще започне на 17 март и за пръвт път ще завърши през декември. Последният старт е на пистата \"Яс Марина\" в Абу Даби на 1 декември. За втора поредна година състезанията ще са 21. Традиционно надпреварата ще стартира от Австралия на трасето \"Албърт парк\". Европа ще приеме 11 състезания, пет ще са в Азия, четири в Северна и Южна Америка и едно в Австралия. Гран при на Китай на 14 април пък ще влезе в историята като юбилеен №1000 след създаването на Формула 1 през 1950 г. Късният финал на сезона се дължи на желанието на отборите да няма провеждане на състезания в три последователни уикенда. Подобно нещо се въведе през 2018 г., когато Гран при на Франция, Австрия и Великобритания се проведоха между 24 юни и 8 юли. Тогава всички отбори изпитаха логистични проблеми, като някои трябваше да назначават допълнително служители. Освен календара за следващия сезон ФИА прие и някои промени в правилата на Формула 1. Сред най-важните, които се обсъждаха през цялата година са промяната в позицията на огледалата за обратно виждане. Освен това дизайнът на  задните крила на болидите ще бъде променен , за да се подобри видимостта на пилотите. Въпросът за сигурността беше повдигнат няколко пъти през сезона и за последно в Белгия. В състезанието на \"Спа\" Щофел Валдорн с \"Макларън\" беше изблъскан извън пистата от Валтери Ботас, като пилотът на \"Мерцедес\" заяви, че не е могъл да види бързото приближаване на белгиеца. В допълнение ще бъдат добавени и светлини на задните крила. Някои от по-малките промени са козметични изменения на системата за сигурност \"ореол\", която беше въведена през този сезон.", "date": "2018.10.13", "title": "ФИА утвърди най-дългия календар в историята на Формула 1"}
{"url": "https://www.dnevnik.bg/analizi/2018/10/13/3324532_dva_tipa_ruska_istoriografiia/", "text": "Тези сведения, напълно в стила на соцвица \"Я Иван Иваныч, первый человек!\", получаваме от \"Сказания за Руската земя\" - книга, излязла през 1909 г. Това е време довоенно и дореволюционно, когато по мнението на мнозина Русия (и Европа) са на върха на културното си развитие; по-специално в Русия вече има високопрофесионална историческа школа (да споменем само Соловьов и ученика му Ключевски) и още няма никакви комунистически привиквания към историческа неистина, подготвили посткомунистическите. От същата книга можем да научим и че руснаците произхождат от библейския Яфет; че гърците, като ги видели колко хубаво яздят, измислили мита за кентаврите; че варягите са славяни, а амазонките – славянки... И тези \"Сказания\" са получили личната благословия на императора, и са били препоръчани от Светия синод на Руската православна църква (РПЦ), от военните и военноморските власти, от Министерството на просвещението и пр., и пр. инстанции на всички възможни библиотеки за назидание на юношеството и целокупния народ. Така че тук не говорим за самозван историк маргинал, а за държавна политика. Но освен митотворческа историография в Русия има и професионална, макар и официозна. Първата \"голяма\" история на Русия е \"История на Руската държава\" от Николай Карамзин. Както заявява авторът й, той е писал с желание \"никога да не се измени твърдата основа на нашето величие\" – \"мъдрото Самодържавие и Светата Вяра\". Така стремежът на историка да разкрие истината за миналото е превърнат в стремеж да възхвали настоящето. Не случайно гимназистът волнодумец Саша Пушкин зашлевява мастития автор с една епиграма: този опус изящно и безпристрастно доказвал \"необходимостта от самовластието и прелестите на бича\". Но по-късно Пушкин прозира и ужаса на руския бунт - \"безсмислен и безпощаден\". И решава сам да стане историк: събира материали, прицелва се в ключова тема: сблъсъка народ-държава в бунта на Пугачов и начина на потушаването му. Но такива теми в Русия са табу: като разбира, що работи, самодържецът забранява на неудобния самоук достъп до архивите. Познато. Главният проблем обаче не е дори в съзнателния стремеж към изопачаване на истината с цел апологетика, а в самия подход към историята като история на Държавата. Ето какво разбиране за руската държава ни дава той – дори авторът да е най-обективният учен и да се стреми единствено към историческата истина: Но англичаните например (за да не влизаме в споровете около славяните и \"прабългарите\") са могли да направят нация от норманския завоевателен елит и местните (главно саксонски) племена. Щом те са могли, защо руснаците не са успели? Идват и най-лесните отговори от расистки тип: \"Защото са генетично увредени!\", или тип \"историческа предопределеност\": \"не е могло да бъде другояче\". Или пък се гмуркаме в мистиката на \"руската душа\". . Но след разпадането на СССР започват да се появяват открито хора, които не гледат на руската история като на държавовъзвеличителен материал. Например Дмитрий Лихачов, чиято иновация е общокултурният поглед към руската история. Заветът му е да бъде написана руската история като \"история на човешката личност\". Отговор на този призив дава Андрей Зубов, историк и религиовед, с фундаменталния труд  , излязъл под негова редакция през 2009 г. Той пише: \"Когато принуждават човека – а не доброволно – заради колективизацията, заради геополитическото разширение да си дава живота, силите, благополучието, свободата и т.н. – това винаги е историческа несполука. Историята се определя не от това колко силна и велика е държавата, а колко щастлив, свободен и благополучен е човекът.\" Двата тома – близо 2000 страници голям формат - са написани от над 40 души специалисти, след което са обединени в окончателен текст от Зубов, отговорния редактор на изданието. В момента, когато историкът смени оптиката и на фокус дойдат хората, които са правили държавата – и \"горните\", и \"долните\" - разказът става интересен, драматичен, понякога суров, но циничен никога. В този подход не става дума в центъра на вниманието да дойдат \"обикновените хорица\" и всекидневието, в което те се преживявали \"големите исторически събития\", а и \"големите дейци\" да бъдат видени като хора с присъщите им цели (често себични) и характерни действия (често погрешни). Отдава се почит на самопожертвувателните герои – но не се героизират властниците просто защото са били на власт. Нито пък народът, защото бил потиснат. Този \"човешки\" подход отваря вратата за  оценка на човешките действия. Историкът на държавата (особено на собствената) предполага, че тя винаги е права; историкът на човеците знае, че те просто невинаги са прави. В преобладаващата руска традиция за това начало се пише благоговейно – просто защото е  ; варягите, славяните и фините, каквото и да се правили, са представени като герои - начинатели на велика държава: добрите, но безпорядъчни славяни поканили добрите скандинавци варяги да ги управляват, последните се съгласили и ето ти Русия! Но нали по същата схема ни преподават и за българската държава: има един \"правилен\" (и едва ли не \"праведен\") Аспарух, който преминал Дунава, за да си направи държава, но неправилните византийци почнали да му пречат, той не се дал и добрата България просъществувала векове, въпреки че лошата Византия й се бъркала постоянно, докато дошли още по-лошите османлии и поробили и двете... А Зубов пише за Русия, основавайки се на летописи, известни на историците, но традиционно пренебрегвани и неосмисляни, и виждаме, че много преди \"поканването\" варягите са идвали да грабят славяни и фини, но последните \"изгониха варягите оттатък морето и не им дадоха данък, и започнаха сами себе си да управляват\". Образът на презморските рицари, поканени да въдворят ред, отстъпва пред образа на типични морски разбойници. Но защо ли местните жители изгонили разбойниците, а после ги повикали отново? Зубов заключава, че като се освободили, славяните и фините са влезли в безкрайна междуособица. За какво? Явно не за земя – тя била \"голяма и обилна\". \"Най-вероятно жестокото братоубийство започнало заради робите. Всеки род, особено родовата върхушка, живеел от търговията с хора – с челядта (...) И в това взаимно ожесточение и грабеж те стигнали до такова разорение, че си спомнили за бившите си поробители и отново поискали да са под тяхната власт.\" Сурово, на правдиво: \"От патриотични съображения руските историци от ХІХ-ХХ век предпочитали да говорят, че славяните са призовали варягите за охрана от набезите на външни врагове, като наемни дружинници, а варягите вече след това, възползвайки се от силата си, коварно завладели държавната власт. Но нито един летопис не казва нищо подобно.\" Всички летописи обаче говорят за беззаконието и насилието сред местните племена.   поглед към началото на държавата съзира и характеристики на руската държавност, които впоследствие се развиват и съпровождат Русия в историческия й път до днес: – което официално приключва с освобождаването на крепостните селяни през 1861 г., но е останало формиращ фактор в поведението и на днешните руснаци: \"... [народът] нямал изгода от варяжката власт – а само безкрайни данъци, че и робство. Селяните били принуждавани да вземат под аренда бившата си собствена земя от княза и едрите земевладелци\". При татарското господство се засилва разцеплението елит-народ и се подготвя крепостната система. Обеднелите князе започнали да заплащат на своите велможи със земя, която \"вървяла\" заедно с данъкоплатците селяни. Така се оформили \"крепостни отношения на земеделците към княза и към  на княжеска земя, за да се изхранят, велможи – бъдещите    \"Когато на викингите им се приисквало повече, те викали презморските си съплеменници, набирали войска сред славяните и фините и тръгвали на поход към Константинопол, грабейки без пощада всичко по пътя си. Патриарх Фотий е оставил свидетелство за безчинствата на руските ратници, предвождани от Асколд и Дир [героизирани от официозната историография] под константинополските стени през 866 г. Лаврентиевският летопис е запазил описание на варварските жестокости на Олег [също герой] и неговите варяжко-славянско-фински войскари през 907 г. Тук си спомняме, от една страна, че СССР винаги се бореше за мир и преди, и след Афганистан. А Русия винаги се бори за мир и преди, и след Крим, 2014. От друга страна, кървавите походи на варяга Святослав из Българско (967-972) стават по-разбираеми, щом ги включим в така трасираната грабителска линия.  \"Главното задължение на всяка власт – опазването на правовия ред – било превърнато в постоянен извор на доходи.\" Властта налагала на престъпника компенсация в полза на ищеца, но и \"сама взимала от престъпника голяма глоба –  по правило равна, но и по-голяма от компенсацията на пострадалия.\" Очевидно лисват данни дали ищецът е давал на властта, за да се задейства тя изобщо. В това отношение днес нещата са отишли далеч напред. резултат от опита да се управлява обширна земеделска земя, както се управлява разбойническа чета. Четата се рои, когато се окаже, че плячка има предоволно за добруването на всички. Но естествено \"с всяко поколение князете ставали все-повече. Владимир [конунг Волдемар] имал 9 внуци, 14 правнуци и не по-малко от 30 праправнуци, които в началото на XII в. били достигнали пълнолетие. А към началото на XIII в. броят на Рюриковичите се утроил. Родовите линии се забъркали, наследствените земи се раздробили, споровете за старшинство все по-често добивали характер на военни сблъсъци.\" \"Човешкият поглед\" на Зубов вижда и други руски характеристики, които се оформят в по-късни години: : \"Жесток с нисшите, угодничещ пред ония, които определят живота и съдбата му\" – възникнал по време на 250-годишното татарско господаруване. С него е свързан и един друг комплекс, който аз бих нарекъл : Възвеличаване на престъпника, за да прикриеш себе си като съучастник в неговото престъпление. \"... за цар Иван Грозни двайсет години след смъртта му си спомняли със симпатия (...) като \"цар народолюбец\", укротител на алчните боляри. Народът, не пожелал да види собствената си вина за ужасите на опричнината, предпочитайки да забрави, че се е съгласявал със злото (...) скланял сърцето си на страната на Иван, а не на жертвите му.\" : \"При Василий ІІ Източна Рус започва да се затваря в оградената от цял свят Московия, а духовната й култура, така ярко разцъфтяла през ХІV – началото на ХV век – да деградира в самоизолацията си.\" : \"При Иван ІІІ в Рус се въвежда онази държавна идеология, която в същината си се запазва в цялата й последвала история. Русия е обявена за обсадена крепост на истинната вяра, а руският властник – за единствен пазител на светинята на православието. На измяната спрямо Московския княз започват да гледат като на национално предателство и светотатство (което преди не е било никога) и затова да я наказват жестоко.\" За да няма \"критика отвътре\", духовенството отхвърля правото на лично мнение: \"Мнението е майка на всички страсти. Мнение – второ падение\" - пише влиятелният Волоколамски игумен Йосиф. Същевременно именно йосифлянските манастири \"първи се обръщат към [Иван ІІІ] с прошения за пълно закрепостяване на селяните, обработващи техните земи\". Зубов обобщава: \"Те съзнателно превръщат Църквата в държавно учреждение с имуществени права и наказателни функции.\"  \"При Иван ІІІ тръгва поток от съчинения, убеждаващи, че Московската държава е единственият законен наследник на Рим и Константинопол, Третият Рим, както ще го нарече малко по-късно Елеазаровският старец Филотей. Авторите на съчиненията не се спират понякога и пред преки фалшификати и лъжи в своите доводи.\"", "date": "2018.10.13", "title": "Два типа руска историография"}
{"url": "https://www.dnevnik.bg/intervju/2018/10/13/3326355_ispanski_policai_istanbulskata_konvenciia_ni_pomaga_v/", "text": "- Моят професионален опит като полицай винаги е бил свързан с тези полицейски функции, които са свързани с общността и грижа на жертвите. Когато станах отговорен за мрежата за полицейско сътрудничество в Общността, започнах да се интересувам от престъпленията от омраза, и особено от въздействието на тези престъпления върху жертвите им. - Трябва да разграничаваме престъпленията от омраза от инциденти с омраза и реч от омраза. Престъпленията от омраза са включени в испанския Наказателен кодекс. В Наказателния кодекс са заложени няколко утежняващи вината обстоятелства при тези престъпления. Те включват защитени характеристики като полова или сексуална ориентация и идентичност, етническа принадлежност, раса и т.н., както и някои специфични членове, свързани с омразата. Престъплението трябва да отговаря на два критерия, за да бъде считано за престъпление от омраза: на първо място, то трябва да е престъпление съгласно испанското наказателно право, а на второ място то трябва да е мотивирано от пристрастност. В Каталуня има административен закон (Закон 11/2014, 10-X), който влезе в сила през 2014 г., за да защити правата на ЛГБТИ хората и включва редица граждански \"престъпления\". Този административен закон обхваща така наречените инциденти с омраза. Инцидентът от омраза е акт, който включва предразсъдъци и пристрастия, но това не е престъпление. Въпреки че инцидентите с омраза не включват престъпления, такива инциденти могат да предхождат или да осигуряват контекст за престъпления, свързани с омраза. - Министерството на вътрешните работи на Испания публикува своя годишен доклад за престъпленията от омраза, който също е публикуван в уебсайта на Службата на ОССЕ за демократичните институции и правата на човека. През 2016 г. полицията е регистрирала 1272 престъпления от омраза. Тези данни включват всички престъпления, записани от Националния полицейски корпус, Гражданската гвардия, местните полицейски сили и автономните полицейски сили като Полицейските сили на Каталуня. - От тези 1272 престъпления от омраза, в 416 случая, мотивацията от пристрастност се дължи на расизъм и ксенофобия. На второ място, има пристрастие към други групи - хора с увреждания в 264 случая, а на трето място има пристрастие към други групи - сексуална ориентация и полова идентичност при 230 случая. - Моделът на полицейската служба на Каталуня се основава на работата ѝ в рамките на общността, подкрепата на жертвите и последващите действия. Нашата стратегия се фокусира върху пет групи по интереси: уязвими групи, институции, заинтересовани страни, граждански и социални асоциации и социалните медии. Жертвите на престъпления от омраза са една от тези уязвими групи заедно с други групи като жени или възрастни хора. Това означава, че каталунската полиция има конкретна насока за дела, свързани с омраза, които ръководят нашите действия по отношение на превенцията / откриването, разследването и подкрепата на жертвите, според правната рамка, но и според конкретните въпроси на всяка група: бариерите за разследване на престъпления, свързани с омраза (като например липсата на докладване от жертвите или трудностите при определяне дали доказателствата установяват, че извършителят е действал поради пристрастие и т.н.), или последиците от това, че сте жертва на престъпление от омраза (страх, изолация, отричане и т.н.). Офицерите за връзки с обществеността са тези, които отговарят за семинарите за превенция и беседите; има и полицейски служители, които отговарят за подкрепата и защитата на жертвите, след като престъплението е съобщено на полицията. - Това, че все още има хора, които са жертви на престъпления от омраза и не сигнализират полицията. - Когато можеш да помогнеш на някого, който страда. - Уебсайтът на ОССЕ за демократични институции и права на човека представя информация от участващите в ОССЕ държави, гражданското общество и междуправителствените организации за престъпленията, свързани с омраза. - Мисля, че испанското общество е толерантно; но винаги може да стане по-добре, поради което е толкова важно да продължаваме да преподаваме върху културните компетентности, разнообразието и т.н., за да научим повече за престъпленията, свързани с омразата, за въздействието им върху жертвите, за последиците, ако те се толерират и т.н. - Както казах по-рано, трябва да продължим да работим усилено, за да подобрим знанията ни за престъпленията от омраза, нашите компетенции по отношение на многообразието и нашите умения за правилно справяне с тези случаи. - Мисля, че Истанбулската конвенция като други правни инструменти е полезна и необходима за изкореняване на насилието срещу жени и домашното насилие. В този конкретен случай е полезно да се преодолеят престъпленията от омраза, тъй като се въвеждат въпросите за равенството между половете и се признава, че има други жертви на домашно насилие като момчета и мъже. Това може да включва гей мъже, транссексуални мъже или мъже, които не отговарят на това, което обществото счита за \"подходящо\" поведение. Прилагането на подход, свързан със социалните измерения на пола\", за тези групи жертви е еднакво важно. - Не.  - Престъпленията от омраза са проблем, свързан със сигурността. Полицията има задължението да защитава гражданите, затова трябва да разработим ефективни превантивни стратегии и трябва да разследваме правилно, така че накрая съдебната власт да може да осъди нарушителите. Подобряването на познанията ни за престъпленията от омраза ще подобри работата ни и по този начин доверието на гражданството в нашите организации.", "date": "2018.10.13", "title": "Испански полицай: Истанбулската конвенция ни помага в работата"}
{"url": "https://www.dnevnik.bg/sviat/2018/10/13/3326687_te_smiatat_che_turchinut_triabva_da_bude_gospodar_na/", "text": "Ръката е изпъната, показалецът и кутрето са изправени като уши, а палецът, средният и безименният пръст образуват един вид муцуна. Това е т.нар. вълчи поздрав - опознавателният знак на турското ултранационалистическо движение \"Сиви вълци\", за което се твърди, че извършва насилия, мотивирани от расистки подбуди. Искат империя като Османската Вълчата глава символизира стремежа към великотурско господство, като за образец е смятана някогашната Османска империя. При това \"Сивите вълци\" са активни не само в Турция, а и в Германия. И то отдавна. Така те носят отговорност за пренасянето в Германия на вътрешнотурски конфликти като този с кюрдите. А особено обезпокояващ е фактът, че не само надъхани привърженици на Ердоган без задръжки се поздравяват взаимно с т.нар. вълчи поздрав. Оказа се, че поддръжници на ултранационалистическите \"Сиви вълци\" са и близки сътрудници на турския президент. Вълчият поздрав разбуни духовете в Германия още миналия март, когато външният министър Мевлют Чавушоглу изпъна ръка във вълчи поздрав пред турското генерално консулство в Хамбург. Твърди се, че в миналото Ердоган също е показвал вълчия поздрав. Много от въодушевените му поддръжници го посрещнаха именно с този поздрав, когато в края на септември Ердоган пристигна в германския град Кьолн, за да присъства на тържественото откриване на главната джамия на турско-ислямското сдружение \"Дитиб\". Сега в Германия се надига сериозна съпротива. След като Австрия взе решение за забрана на вълчия поздрав, политици от ХДС и от Лявата партия настояват Германия да наложи пълна забрана на ултранационалистическото движение. Кристоф де Фрийс от ХДС обяснява, че за това има както политически, така и юридически причини. \"В Германия може да се наложи забрана на противоконституционни символи само ако преди това е била забранена и самата организация. Друг начин няма\", казва Де Фрийс и подчертава спешната необходимост от забраната на тази организация. По неговите думи \"Сивите вълци\" са \"дясноекстремистка фашистка организация, която със своите 18 000 членове е три пъти по-голяма от германската Националдемократическа партия NPD\". Тази организация представлява сериозна заплаха за нашия демократичен ред, подчертава политикът от ХДС. Сходно мнение застъпва и зам.-председателката на Лявата фракция в Бундестага Севим Дагделен. Според нея вълчият поздрав не само може да бъде сравняван с хитлеристкия, но и \"Сивите вълци\" се оказват една от най-големите дясноекстремистки организации в Германия. \"Те имат един идеал и това е нова великотурска империя. \"Сивите вълци\" пропагандират етнически национализъм и смятат, че турчинът трябва да бъде господар на човечеството\", казва Дагделен. \"Сериозна опасност\" Сега на ход е германското вътрешно министерство. Тъй като става дума за сдружение, забраната му е в компетенциите не на Конституционния съд, а на вътрешното министерство. \"Аз съм оптимистично настроен и смятам, че предпоставките за забрана са налице\", казва политикът от ХДС Кристоф де Фрийс и дава пример със забраната на рокерската банда \"Османци Германия\". \"Те също са ултранационалисти и също поддържат връзки с Турция, като паралелно с това имат структури в организираната престъпност\", казва Де Фрийс. Тъй като \"Сивите вълци\" поддържат контакти с турската политика и са смятани за важни пропагандатори на Ердоган сред живеещите в Германия 1,4 милиона турски избиратели, процедурата по забраната им може да усложни още повече и бездруго разклатените германско-турски отношения. Но Кристоф де Фрийс е убеден, че в случая Германия трябва да се съобразява единствено със собствената си конституция: \"Нашето убеждение е, че фашизмът в каквато и да е форма е една човеконенавистна идеология, която представлява сериозна опасност. Затова не можем да правим никакви компромиси\", казва Де Фрийс. При това, допълва той, \"в случая си имаме работа с една организация, за която се твърди, че е отговорна за множество политически убийства, атентати и терористични нападения в Турция\". \"Затова външнополитическите въпроси не бива да доминират\", заключава Де Фрийс.", "date": "2018.10.13", "title": "Те смятат, че турчинът трябва да бъде господар на човечеството"}
{"url": "https://www.dnevnik.bg/sport/2018/10/13/3326306_nacional_na_42_godini_ekzotika_ili_lipsa_za_kadri_v/", "text": "Във футбола няма млади и стари, има можещи и немощежи\". Тези думи се бяха превърнали в крилата фраза на почти всеки малко по-възрастен футболист, който играе в българското първенство и се представя по-силно от по-младите си колеги. Репликата излиза на преден план и днес, когато  42-годишният Георги Петков попадна в списъка на националния отбор  за мачовете от Лигата на нациите срещу Кипър и Норвегия. Близо десет години след последния си мач за България и на възраст, в която повечето му връстници са се отказали отдавна, Петков продължава да играе на високо ниво. Това пък подтикна селекционера Петър Хубчев да го повика за отговорните срещи. Така и обаче не става ясно дали присъствието на Петков в момента се приема като екзотика или се дължи на липсата на кадри в българския футбол. След като преди година отпадна правилото поне един българин до 21 години да започва като титуляр, то клубовете от вътрешното първенство отново се обърнаха към чужденците. Това пък блокира любимата на някои тема подмладяване, която е винаги актуална в националния отбор. Понякога се подхвърля от селекционери, които се презастраховат от евентуален провал, друг път пък от хората на ръководните постове. От няколко месеца обаче Хубчев прави изключение, като отсече, че \"подмладяване заради самото подмладяване няма да прави\". \"В националния отбор не можем да говорим за подмладяване. Младите момчета, които са повикани, са тук, защото имат качества и са заслужили. Има и по-стари. В никакъв случай подмладяване на национален отбор не може да е самоцел. Целта е да сглобим един боеспособен отбор\", каза още треньорът. Ситуацията в Първа лига От първите четири тима в класирането на Първа лига \"Левски\", \"Лудогорец\", ЦСКА и \"Берое\", нито един от тях не е използвал български вратар дотук през сезона. Капитан на сините е Божидар Митрев, но той игра само в квалификациите на Лига Европа, след което се превърна в резерва на Мартин Полачек. В Разград разчитат на бразилеца Ренан и аржентинеца Хорхе Броун, а на \"Българска армия\" също нямат българи, където вратари са Витаутас Черниаускас и Данте Стипица. В \"Берое\" титуляр е Душан Перниш (Словакия), а негова резерва без нито една изиграна минута е Георги Аргилашки. Несменяем титуляр българин има единствено в състава на \"Локомотив\" (Пловдив), където Мартин Луков игра в десет от 11-те мача, запазвайки мрежата си суха в шест случая. Играчът на черно-белите беше повикан в националния отбор за предишните мачове от Лигата на нациите. От всички, които играят и на база на представянето им Петков е този с най-добри показатели, като девет двубоя е допуснал едва три гола във вратата си. В \"Ботев\" е Иван Чворович, който в миналото имаше мачове за националния тим, но той няма нито една записана минута от началото на сезона. Титуляр за пловдивския отбор е полякът Даниел Кайзер. Къде отидоха вратарите Само преди няколко години се смяташе, че българският футбол дори и да не успява да произвежда футболисти, които да отиват във водещи отбори в света, поне ще \"вади\" вратари. И това беше факт, след като в рамките на едва три години Николай Михайлов и  Владислав Стоянов  бяха избрани за Футболист №1 на България, след като като в продължение на 25 години друг играч на този пост не беше избиран за най-добър. Изведнъж обаче се появи криза за вратари. В момента  Михайлов  е без отбор, докато Стоянов лекува контузия и не се знае кога ще бъде завръщането му на терена. Вратарят на \"Лудогорец\" се контузи на тренировка на националния отбор на 22 март 2017 г., a последният мач, който изигра беше преди 574 дни. При Михайлов положението е още по-неясно, след като синът на президента на Българския футболен съюз (БФС) Борислав Михайлов е свободен агент. 30-годишният вратар напусна кипърския \"Омония\" (Никозия) и не е играл официален мач от 21 април. В момента титуляр на националния отбор е единственият играещ в чужбина Пламен Илиев, който е част от румънския \"Астра\" (Гюргево). През настоящият сезон вратарят има осем изиграни мача за клубния си тим, като в три от тях не е допуснал гол. Именно след идването на Петър Хубчев той се наложи като №1 в представителния отбор, записвайки всичките си девет мача за България точно при този селекционер. Място в историята Ако запише дори минута в предстоящите два мача на националния отбор срещу Кипър и Норвегия, Петков може да влезе в историята на световния футбол. Дотук най-възрастният вратар, който е записвал мач за своя национален отбор е египтянинът Есам ел Хадари. На световното първенство през лятото той записа мач на 45 години и 161 дни. Петков обаче може да стане най-възрастният в Европа. Засега рекордът на Стария континент се държи от шотландеца Елиша Скот, който през 30-те години на 20 век играе двубой, когато е на 42 години и 200. В момента Петков е на 42 години и 212 дни. През това лято  Петков се превърна в най-възрастния вратар  с мачове в българското първенство. В двубоя с \"Лудогорец\" от шестия кръг на Първа лига, завършил 0:0, Петков измести от първото място Йордан Филипов.", "date": "2018.10.13", "title": "Национал на 42 години: екзотика или липса на кадри в българския футбол"}
{"url": "https://www.dnevnik.bg/zdrave/2018/10/13/3326361_za_edna_invalidna_kolichka_za_usmivkata_i_ot_kakvo_da/", "text": "За първи път за 16-те си години Пасионария може да седи с изправен гръбнак, без да се наклонява на една страна, без главата й да клюма, без някой прешлен да притиска болезнено вътрешен орган. Без майка й да се чуди как да я нагласи, за да е позата й близо до естествената. Пасионария има нова инвалидна количка. Която не е просто удобство. Това помощно средство я намества така, че да коригира многото й изкривявания и дори предотвратява бъдещи сложни и опасни операции. След 16 години опити да се пребори със системата в България преди по-малко от година майката на Пасионария  Красимира Обретенова взима дъщеря си, която е с множество увреждания, и заминава в Холандия . Където, макар и емигранти от България, веднага влизат в системата за подпомагане на деца със сериозни увреждания – специализирано училище, рехабилитация, съвременни и лесни за употреба медикаменти за овладяване на епилептичните припадъци на детето, подкрепа на детето, подкрепа на майката. И лично отношение, подход към конкретните проблеми на Пасионария. \"Дори не знам какво да кажа. Просто ви изпращам сърцето си, на всички. Една количка само. Която......\", написа преди дни във \"Фейсбук\" Красимира. И публикува снимка на дъщеря си в новата й количка, предоставена безплатно от холандската страна. А познаващите детето бяха истински шокирани от коренната разлика как изглежда в новата придобивка. Извън поздравленията за новата количка и за това колко е променена Пасионария някои приятели на Красимира също с деца с увеждания, живеещи в България, изразиха и \"благородна завист\". \"Изпитвам благородна завист! Ах, да имам и аз такава количка! Просто мечта!\", написа Кристиян Йовчев. \"Бях направила хиляди приспособления на количката на моята мама, включително дунапренени пришити отдолу и обвиване с чорапогашници на ръбовете на поставките за краката, за да не й режат кожата на краката, отзад минава артерия и имахме инцидент...... и ...\", написа пък Димитрина Цачева. От няколко месеца Красимира разказва за количката и какво са направили холандските власти, за да осигурят на дъщеря й най-доброто помощно средство. Още с пристигането им в Холандия социален работник видял количката от България, която Красимира купува с пари от социалното министерство и додава още половината – общо около 2000 лв., за да може да вземе нещо по-добро, по-удобно. \"Но това не е подходящо за дъщеря ви, откъде я имате\", възкликнал социалният работник с тон, даващ да се разбере, че изключва вариант холандските власти да са предоставили подобна количка. И без да трябва Красимира да ходи където и да било, да посети каквато и да било институция, задействали процедурата по получаване на нова количка. А преди това пригодили за Пасионария друга, оборотна. \"Три дни по няколко часа за нея, за дъщеря ми! - българската бежанка, се гъзурчиха ерготерапевт, рехабилитатор, техник - зяпат в един монитор с рентгеновите прелести на сколиозата й преди и след имплантите, въртят някакъв шублер по таз, стави, сухожилия и сглобяват и разглобяват. Колани през таза, каишки за където трябва, докато й натаманят жизнеутвърждаващото помощно средство\", разказа Красимира. \"Заветната цел на тея, гъзурчещите се, е да направят количката така, че да изправят на дъщеря ми всички криви чаркове, от врата до петите, включително според посоката на гравитацията, че да не играе скалпелът... пак\". Разказвам ви това, защото ви прахосват бюджета, отбеляза Красимира. И това изглежда наистина така, ако се погледнат сметките. Пасионария беше оперирана преди около две години за пореден път. Операцията, направена в българска болница, се наложи, тъй като гръбначният й стълб беше толкова изкривен, че притискаше вътрешни органи и сериозно застрашаваше живота й. Първоначално фондът за лечение на деца отказваше да финансира операцията за поставяне на импланти за изправяне на гръбнака, като твърдеше, че е твърде рискована. А Красимира заплаши, че ще се пренесе да живее пред Министерския съвет, докато не получи финансиране. И понеже държавата е длъжна да й го осигури, няма да търси средства от дарители. След множество скандали, като случаят стигна до най-високо държавно ниво, все пак фондът отпусна пари. 36 000 лева. Без допълнителните нужди от лекарства, рехабилитации и множество съпътстващи разходи. Сметнете, дори само елементарната финансова сметка не излиза – тази количка, която я изправя, коригира, компенсира недостатъци, която е пригодена специално за нуждите на детето, тя не струва повече от 3-4 хиляди лева, коментира Красимира. Самите колички са стандартни, просто се допълват където е необходимо, слагат се колани и стеги. \"Едни мънички детайли - като това как е подпрян кракът й и гърбът - нещо, дето не струва и 50 евро!!! А прави света различен за нея и за теб!\", допълва тя. Според Красимира, ако дъщеря й от ранна детска възраст е имала такива помощни средства и рехабилитацията, която получава в момента в Холандия, е било много вероятно да не се стигне до сериозните гръбначни увреждания на Пасионария и съответно до рискованата и скъпа операция. Поредната операция всъщност. \"В България ония дни измислиха някакви лимити за помощни средства. Разбирате ли за каква отчайваща административна тъпота говоря, за какво прахосване на пари обяснявам? Да го кажа и с друг фасон - тоя грабеж на данъкоплатците, вместо да източат едни хиляди левове по клинични пътеки в някоя клиника за хирургия, тук комбинират едни чаркове, полипропилени, дунапрени, винтчета, болтчета и предотвратяват източването на клинични пътеки. За тормоза от кълцането на децата изобщо даже не намеквам, че го спестяват\", отбелязва Красимира. Нейната история много наподобява тази на Анелия Димова, която пък емигрира преди време в Германия. \"Виждате ли детето на снимката? Това е моето дете. Едно от двете. Виждате ли, че то е с увреждания? Сигурно виждате. Но може би преди всичко виждате усмивката... Да, тя е важна. И не, тя не е следствие на 150-те милиона, които сега обещава правителството... Тя съществува и се вижда, и усеща, защото детето живее в страна, където системата работи и където #систематанеубива! И не, това не е страната на 150-те милиона! Виждате ли количката? Мдаа... инвалидна е... а виждате ли, че отдясно на детето това, което подпира главата й, е по-дълго? Ами вижте...! А знаете ли защо? Защото специфичното ми дете се накланя/криви повече надясно и за да се компенсира това, й е изработено това нещо! Просто е, нали? А спестява много мъки сега и за в бъдеще. Благодарение на този елементаризъм тя няма да \"кривне\" надясно и може би никой данъкоплатец няма да плати след време за някоя операция, станала необходимост поради липсата на ей това нещо! Защото иначе щеше... като част от системата... Та така... Просто е... Когато системата работи! Индивидуална оценка питате какво е.... Еми ей това е! Не е сложно, нали? А усмивката... е...\", разказа Анелия.", "date": "2018.10.13", "title": "За една инвалидна количка, за усмивката и от какво да се пести"}
{"url": "https://www.dnevnik.bg/sport/2018/10/13/3326883_vezenkov_pomogna_za_pobeda_na_olimpiakos_v_purviia/", "text": "Александър Везенков се включи много силно от пейката и помогна на  своя нов отбор \"Олимпиакос\"  да започне с победа участието си в Евролигата. В среща от първия кръг на турнира гръцкият тим победи с 87:66 като гост руския \"Химки\". Везенков записа 17 минути, в които реализира 13 точки, овладя четири борби и даде две асистенции. Крилото успя да открадне и една топка. Българският баскетболист реализира четири от шестте си опита в стрелбата за две точки, а също така реализира и една тройка. Везенков застана два пъти и на наказателната линия. Най-резултатен в мача беше лидерът на \"Химки\" Алексей Швед, който реализира 34 точки. Усилията му обаче не бяха подпомогнати от неговите съотобрници. Докато за \"Олимпиакос\" осем играчи завършиха с над 8 точки, като гърците надделяха с отборна игра. Везенков премина в \"Олимпиакос\" през лятото, след като се  раздели с \"Барселона\" . В Евролигата по баскетбол първите осем отбора се класират за плейофите. Тимът на Везенков е трикратен шампион – 1997, 2012 и 2013 г.", "date": "2018.10.13", "title": "Везенков помогна за победа на \"Олимпиакос\" в първия кръг от Евролигата"}
{"url": "https://www.dnevnik.bg/sviat/2018/10/13/3326564_sdelkata_dodon_-_zashto_upravliavashtite_v_moldova_ne/", "text": "Протестите са един от крайъгълните камъни в молдовската политика. Явлението съпътства основните събития в политическия живот на Молдова от 2009 г. Протестира ту лявата, ту дясната опозиция  с различно усърдие и продължителност . Големи народни вълнения се очакват и  в най-близко бъдеще  преди изборите за парламент през февруари 2019 г. Митинги готви проевропейската десница начело с Андрей Нъстасе и Мая Санду. Според слухове май ще излязат на улиците и социалистите на президента Игор Додон. През последните години в Молдова имаше толкова протести, че можем да ги наречем по-скоро елементи от политическия спектакъл, отколкото ефикасен начин за въздействие върху властта. Още повече че ключовите институции фактически са узурпирани. Протестите обаче изпълняват надлежно \"ритуалната\" си функция, създавайки известна илюзия за свобода и демокрация (докато на властта не й омръзне). Сред основните интриги на текущия политически сезон е дали Игор Додон ще изведе на улиците симпатизантите си и кои звезди трябва да се подредят благоприятно за целта. Президентът отдавна е обещал \"да вдигне хората на крак\", но не го е правил, откакто пое висшия пост. По-точно от пролетта на 2016 г., когато Конституционният съд върна президентските избори с пряко гласуване. Според експерти фактическото ръководство на Молдова  начело с Влад Плахотнюк  е предприело маневрата с връщане на прекия вот тъкмо за да обезсили протеста. При всяко положение Плахотнюк постигна точно това - Партията на социалистите (ПСРМ) и Додон отпаднаха от \"големия протест\" и се насочиха към президентската надпревара. На 5 октомври Игор Додон говори в ефира на телевизия \"РТР Молдова\" и отново прикани привържениците си \"да излязат на улиците\", щом ги свикат. В светлината на локалните сензации от миналия месец, по-специално на \"промолдовския завой\", изпълнен от Демократическата партия на Плахотнюк (ДПМ), възможните протести на социалистите добиват принципно нов смисъл. След 14 септември, когато Влад Плахотнюк провъзгласи, че демократите сменят политическата си фирма, поемайки \"промолдовски\" курс, между социалистите и демократите в бъдещия парламент. Предположението съвсем не е безсмислено: социалистите отдавна експлоатират центристката идейна платформа и се позиционират като \"промолдовска\" политическа сила - същата идеология вече следват и демократите на Плахотнюк. Споровете за евентуална коалиция на ДПМ и ПСРМ не стихват и до днес, още повече че функционери от двете партии или не опровергават слуховете за бъдещо обединяване, или го правят неубедително. Понякога дори създават усещане, че водачите на демократите и на социалистите говорят буквално на един и същ език. При всяко положение подобен съюз - формално между \"идеологически противници\", едва ли е възможен без солиден повод; очаква се той да е кулминацията в някакъв сценарий, който ще видим в близките месеци. Тук вече ще е крайно уместен обичайният театрален похват в молдовската политика - протестите. Сигурно е, че щом бъде обявен резултатът от парламентарните избори, по улиците на Кишинев ще излязат най-малкото всички, подкрепящи Мая Санду и Андрей Нъстасе - проевропейската десница, опонент и на Додон, и на Плахотнюк, ще е недоволна от вота независимо как се развият нещата. При това Нъстасе вече се видя ограбен, когато му отнеха безспорната победа на изборите за кмет на Кишинев. Възможно е в протеста на проевропейците от Партията за действие и солидарност и от \"Достойнство и истина\" да се включи и по-многобройният актив на ПСРМ. Тогава протестът вече няма да е само проевропейски, затова няма да бъде и толкова почтен и демократичен в очите на западните партньори. Освен това през 2016 г. значи нищо не пречи действащата власт в Молдова да повтори сценария отпреди три години. След неколкоседмични протести управляващата група на Плахотнюк ще склони на отстъпки за протестиращите, после ще им предложи - в името на Молдова и стабилността ѝ - да формират някакво коалиционно правителство. През 2016 г. Игор Додон прие такава сделка. През 2019-а няма да има нито причини, нито възможности да постъпи другояче. Ако погледнем по-широко на ситуацията, за Додон днес няма вариант да бъде изключен от бъдещата властова конфигурация. Сегашният президент на Молдова, харесван или не, наистина разполага със сериозна електорална подкрепа, както и неговата Партия на социалистите. Въпреки редовните критики срещу ПСРМ и нейния лидер, упреквани в популизъм и липса на реални действия, риториката им все още намира отклик у широките маси в Молдова. Главният ресурс на Игор Додон е легитимността, дори неосигуряваща сериозни практически пълномощия. Молдовският президент искрено се гордее с това и в същото интервю за \"РТР Молдова\" отново заяви, че президентската институция \"единствена има подкрепа от хората\". Демократите щом той пое президентския пост през 2016 г., властовата конфигурация значително се стабилизира заради присъствието на легитимна, избрана с гласуване фигура в държавното ръководство. През 2019 г. управляващата коалиция, чийто рейтинг гони нови антирекорди, ще страда от още по-силен недостиг на легитимност. Това превръща сътрудничеството с ПСРМ в условие за политическо оцеляване на демократите. От своя страна Игор Додон иска реална власт, а тя днес изцяло е в ръцете на ръководството на Демократическата партия. Допълнителни пълномощия за президента - такава може да е отстъпката, на която ще склони действащият кабинет, за да \"обезвреди\" протестите догодина и да запази сегашната властова конфигурация, макар и в доста променен формат. Шансовете за такава \"Сделка 2019\" ще се обсъждат от експертите още дълго време, със сигурност чак до самите избори. Както и да се развият в крайна сметка събитията, ясно е отсега: молдовската политика си остава спектакъл с режисьори, сценаристи и продуценти. И тъкмо те ще определят бъдещите сюжетни обрати, а не молдовският народ, както случайно би се сторило някому. /БТА", "date": "2018.10.13", "title": "Сделката \"Додон\" - защо управляващите в Молдова не могат без президента"}
{"url": "https://www.dnevnik.bg/sviat/2018/10/13/3326800_nai-bednata_durjava_v_tihiia_okean_kupi_40_luksozni/", "text": "Правителството на Папуа-Нова Гвинея, която миналата година обяви извънредно положение заради епидемия от полиомиелит, купи 40 луксозни автомобила \"Мазерати\" заради международен форум. Идния месец в страната ще се проведе среща на Азиатско-тихоокеанското икономическо сътрудничество (АТИС или АПЕК). Министърът за организацията Джъстин Ткаченко обясни, че автомобилите, модел Quattroporte, на цена 100 хил. долара всеки, ще послужат за стандартния транспорт за срещи на АПЕК. Според кабинета частният сектор е \"обещал\" да плати, съобщава Би Би Си. Колите могат да вдигнат до 240 км/ч, но пътищата на Папуа-Нова Гвинея са лошо поддържани и скоростта на движение по тях е ограничена до 80 км/ч. Ткаченко е обяснил, че правителство е платило пари като \"депозит да получи всичко\", но че колите \"се продават като топъл хляб\" и няма да бъдат в тежест на държавата. Папуа-Нова Гвинея е една от най-бедните държави в организацията. 40% от населението ѝ живее с по-малко от долар на ден, а през юни властите обявиха национално извънредно положение заради епидемията от полиомиелит. Австралия се очаква да отпусне помощ от около 100 млн. долара за срещата, като в тях ще бъдат включени войници и охрана на въздушното пространство.", "date": "2018.10.13", "title": "Най-бедната държава в Тихия океан купи 40 луксозни коли за международна среща"}
{"url": "https://www.dnevnik.bg/politika/2018/10/13/3326924_cvetanov_vidia_hibridna_ataka_v_otraziavaneto_na_zapad/", "text": "За пореден път се показва, че фалшивите новини могат да изиграят водеща роля за формирането на мнение на политици в Европа и по света\". Това заяви пред Би Ти Ви лидерът на ГЕРБ в парламента Цвета Цветанов. Основната версия, тиражирана от западните медии, беше, че Виктория Маринова е била убита заради работата си преди залавянето на заподозрян. ( Всичко по темата ). Според Цветанов хибридната атака е била подкрепена и от \"немалко хора, които смятат, че биха могли да извлекат политически дивидент или създаването на хаос да им гарантира някакъв политически път\". Цветанов обясни, че не е имало как разследващите да подават на медиите информация, защото това би компрометирало разследването и би поставило в риск още хора. \"Мога да кажа, че това беше изключително неприятен повод да бъде очернена страната ни и аз съм убеден, че във времето всички трябва да си направят извода, че когато говорят срещу страната ни, европейските и българските политици трябва да преброят до 10, преди да кажат мнението си по даден казус\", заяви Цветанов. Според Цветанов Бойко Борисов е направил \"емоционално изказване\" за българската подкрепа за Манфред Вебер (ЕНП) като кандидат за шеф на еврокомисията, който ядоса Борисов със свои изказвания в Туитър. Според Цветанов публикациите за злоупотреби със средства от ЕС от \"Джи Пи груп\" също са част от хибридната атака, тъй като не било вярно, че корупцията генерира всички процеси за развитието на страната. Цветанов отбеляза, че ОЛАФ е давала за пример България като държава, която обработва най-много сигнали за злоупотреби. Вчера премиерът Бойко Борисов нареди да се намери начин  \"Джи Пи груп\" да бъдат извадени  от всички европейски и държавни проекти. Атака\" няма да вземе МВР Цветанов заяви, че \"Атака\" няма да вземе Министерството на вътрешните работи, защото даже вътре в \"Обединени патриоти\" няма подкрепа за подобно ротационно завъртане на отговорностите в управлението. Новият главен секретар на МВР ще бъде избран измежду 2-3 имена, но все още процедурата не е стартирана и само се обсъждат възможните варианти, съобщи Цветанов. Сред тях не е вече работилият на тази позиция бивш координатор на \"Атака\" Светлозар Лазаров. В БСП има проблеми, за които ГЕРБ им е виновен Цветанов нарече опозицията е \"креслива\" и според него няма алтернативи на управлението и политиките му. ГЕРБ има своя лидер и има подкрепа на своите членове, около 100 000 души, които дават безрезервна подкрепа за лидера Бойко Борисов, каза Цветанов. Според него в БСП има недоверие към лидера и вътрешните противоречия се опитват да ги изнесат сякаш ГЕРБ са виновни. От БСП обвиниха управляващите, че се опитват да \"купят\" вътрешната опозиция в редиците на социалистите, а за пример бе посочено решението на варненската община да плати на бизнесмена Георги Гергов, който е с влияние в БСП, милиони за пространство за универсален магазин в центъра на града. \"Защо никой не задава въпроса как Георги Гергов стигна до този имот във Варна, как придоби Пловдивския панаир – по времето на управлението на СДС с мощната подкрепа на зам.-министър Корнелия Нинова, във Варна местната власт е била на СДС\", попита Цветанов.", "date": "2018.10.13", "title": "Цветанов видя хибридна атака в отразяването на запад на убийството в Русе"}
{"url": "https://www.dnevnik.bg/sport/2018/10/13/3326878_rali_chili_vliza_vuv_wrc_ot_2019_g/", "text": "Рали \"Чили\" влиза в календара на Световния рали шампионат (WRC) от следващия сезон, обяви Световната автомобилна федерация (ФИА). Новината беше съобщена на срещата на Световния моторспорт съвет към ФИА в петък в Париж. Тогава беше утвърден и официалният календар за 2019 г. във WRC, който ще включва 14 старта. За пръв път от 2008 г. сезонът във WRC ще бъде толкова дълъг. Преди това стартовете бяха по 15, но в последните години се спазваше календар с 13 старта. Всички досегашни домакини обаче запазват мястото си във WRC, а Чили влиза като нова надпревара. Рали \"Чили\" ще бъде едва второто в Южна Америка в цялата история на Световния рали шампионат. Другото е в Аржентина, което също остав в календара. Надпреварата в Аржентина се провеждаот 1980 г., като се завърна във WRC през 2011 г. и догодина ще има своето 38-о издание. Страната ще бъде 32-ата, която приема кръг от световния шампионат. \"Нашата стратегия в последните години е да разширяваме географията на WRC, затова сме много доволни, че Чили влиза в календара. Турция вече доказа, че завръщането в Азия е успешно\", каза Оливър Сиесла, който е част от ръководството на WRC. Рали \"Чили\" ще се проведе между 9 и 12 май, като ще включва отсечки изцяло на макадам. Надпреварата ще е точно след Аржентина (25-28 април) и логистично ще улеснява отборите. Сезонът ще започне традиционно в края на януари с рали \"Монте Карло\" (24-27 януари), а последният старт ще бъде в Австралия между 14 и 17 ноември. От WRC обявиха, че се водят преговори с Кения и Япония, които искат да се завърнат в шампионата. С двете страни ще бъдат проведени срещи, за да се види каква е тяхната готовност. Кения беше част от WRC между 1973-94 и 1996-2002 г., докато Япония е приемала шест ралита – 2004-08 и 2010 г. Една от промените, които Световният моторспорт съвет утвърди беше ограничаването на максималната дължина на ралитата от 500 на 350 километра. Тя на практика е само козметична, защото в много редки случаи надпреварите преминават границата от 350 състезателни километра в рамките на един уикенд. Друга от промените е намаляване на тестовите дни. Заводските отбори ще имат право на 42 километра изпитания вместо на досегашните 55 в тестовите дни. Също така пилотите вече сами ще избират своите състезателни номера.", "date": "2018.10.13", "title": "Рали \"Чили\" влиза във WRC от 2019 г."}
{"url": "https://www.dnevnik.bg/photos/2018/10/13/3326873_fotogaleriia_58_potunali_koraba_razkazvat_istoriiata/", "text": "Екип изследователи откри 58 кораба на дъното на Егейско море. Останките, много от които датират от античността, се намират в близост до малкия архипелаг Фурни Корсеон в Гърция, в източната част на Егейско море.", "date": "2018.10.13", "title": "Фотогалерия: 58 потънали кораба разказват историята на древногръцките търговски пътища"}
{"url": "https://www.dnevnik.bg/kultura/2018/10/13/3322796_nejniiat_glas_na_frenskata_pesen_lara_fabian_predstavi/", "text": "Трудно човек остава безразличен, когато веднъж чуе нежния, но силен гласа на белгийската певица Лара Фабиан. Тя не слиза от светлината на прожекторите и е една от най-известните френскоезични певици в света. На  официалната си страница във Фейсбук  Фабиан съобщи за излизането на най-новия си сингъл. Песента се казва Papillon (Пеперуда) и е част от 14-ия й студиен албум, който за разлика от предишния ще бъде изцяло на френски език. Почитателите й могат да очакват представянето му през 2019, а сингълът вече е достъпен в повечето познати платформи за музика като  Spotify ,  iTunes  и  Deezer . В Youtube канала си pewicata представи и клипа към новата си песен, а на Фейсбук страницата си показа своята нова визия за предстоящия проект. Въпреки че на българската публика е позната повече с песента си Je t'aime (Обичам те), творчеството и талантът й далеч не спират до тук. Още през 90-те години успява да достигне продажба от над 3 млн. копия на третия си студиен албум Pure, десетки хиляди души присъстват на концертите й през 2009 и 2010 г. в Алжир, Израел, Русия, Украйна и Източна Европа, а в рамките на шест години издава три изцяло нови албума, с авторска музика, на английски и френски език. Родена е в Белгия, но нарича Канада също своя родина, тъй като това е страната, която й помага повече хора да чуят творчеството й. В България Фабиан има изнесени четири концерта. Последният беше през март тази година, когато представи най-новия си албум Camouflage пред пълната зала 1 на НДК. На предишните посещения певицата изпълни едни от най-популярните си песни, сред които Je t'aime, Je suis malade, I will love again и Adagio.", "date": "2018.10.13", "title": "Нежният глас на френската песен Лара Фабиан представи нов сингъл"}
{"url": "https://www.dnevnik.bg/kultura/2018/10/13/3319794_otkus_ot_piianite_misli_na_edna_trezva_glava_na/", "text": "Ана-Мария Герасимова споделя за \"Пияните мисли на една трезва глава\". \"Пияните мисли на една трезва глава\" е дебютната ми стихосбирка. Макар да съм само на 19 години, тя е моята изповед, моят бунт към реалността и нейните забравени ценности. Потъпканите идеали в любовта са факт, срещу който борбата е \"безмилостно жестока\". Едно от стихотворенията ми гласи: \"За да запълниш празнотата в сърцето Трябва да имаш сърце...\" И е вярно. Аз искам да запълня празнотите в сърцата на хората с вяра, надежда и любов. Трите магични думи, чрез които стават чудеса. (НА)СИЛА без да искам не те искам вече (ИМАШ ЛИ) ОГЪНЧЕ в свят като този е невъзможно да се стоплиш ако отвътре не гориш", "date": "2018.10.13", "title": "Откъс от \"Пияните мисли на една трезва глава\" на Ана-Мария Герасимова"}
{"url": "https://www.dnevnik.bg/photos/2018/10/13/3326921_fotogaleriia_bakhus_fish_fest_za_purvi_put_v_sofiia/", "text": "Първият рибен фестивал Бакхус Fish Fest в София посветен на рибата, рибните деликатеси, разнообразни ястия приготвени с риба днес може да бъде посетен в градина на Grand Hotel Sofia.", "date": "2018.10.13", "title": "Фотогалерия: Бакхус Fish Fest за първи път в София"}
{"url": "https://www.dnevnik.bg/zdrave/2018/10/13/3326881_durjavata_iska_poveche_vlast_pri_opredeliane_na/", "text": "Вкарване на онкологичните лекарства в клиничните пътеки, стягане на финансирането на лекарствата и ограничаване на плащаните от здравната каса медикаменти до тези с най-голяма \"разходна ефективност\", закриване на фонда за лечение на деца и вливането му към здравната каса, нова комисия за регулиране и контрол на медицинските дейност. Това са част от законодателните изменения, които здравните власти ще се опитат да прокарат с преходните и заключителни  разпоредби на бюджета на здравната каса за догодина, съобщи \"Капитал\" . Измененията от над 40 страници, подготвяни от ръководството на Националната здравноосигурителна каса /НЗОК/ са все още в суров работен вариант, но са почти готови, се вижда от документа, с който и \"Дневник\" разполага. Директорът на касата Д-р Дечо Дечев обяви намеренията си за реформа  още в стъпването си в длъжност, заговори и за закриване на фонда за лечение за деца и за свиване на разходите за лекарства, като се търси финансовата ефективност. И обеща до няколко месеца да е готов да представи визията си в цялост, която по думите му като идеи се подкрепя от здравния министър Кирил Ананиев. Самият Ананиев пък каза пред здравната комисия в парламента в четвъртък, че ще бъдат направени първи стъпки за здравна реформа през бюджета на здравната каса за догодина, но отказа да даде подробности, тъй като тепърва предстоят дебати и ще се търси широко съгласие. Вместо в специализираните закони, здравните власти ще се опитат да прокарат идеите си през преходните разпоредби на бюджета на НЗОК, се вижда от документа. Основна част на промените минават през обявената вече от Дечев и Ананиев политика за  най-голяма \"разходна ефективност\".  Или както директорът на здравната каса многократно коментира – защо държавата да плаща различни суми за различните пациенти, понякога и в пъти по-големи за медикаменти, които са с един и същи ефект. Как точно ще се определя дали ефектът действително е един и същ за конкретния пациент и ще имат ли право лекарите на самостоятелна преценка кое е най-добро за конкретния човек, до момента не ставаше особено ясно. Проектът на изменения дава някаква светлина за това как ще бъдат затегнати режимите и как ще се прави преценката. След измененията националният съвет по реимбурсиране ще направи нови фармако-терапевтични ръководства тоест начинът за лечение на болести, включващи критерии за оценка на резултата от прилаганата терапия. Досега това ставаше след консултация със съответните национални консултанти, медицински научни дружества и експертни съвети, но след измененията правото ще е еднолично на съвета. За медикаменти, за които е определено проследяване ефекта от терапията, НЗОК ще може да договаря заплащане едва след отчитане на резултата от терапията, тоест се отваря врата и да може да отказва такова заплащане. \"Лекарят/лекарят по дентална медицина предписва лекарствения продукт/терапевтичния курс с най-голяма разходна ефективност, когато в конкретния случай са налице терапевтични алтернативи, лекарствените продукти имат доказана сходна терапевтична ефикасност и безопасност за лечение на заболяването на задължително осигуреното лице, с подобно клинично протичане и тежест съгласно кратката характеристика на продукта/те.\", се казва в измененията. Най-голяма разходна ефективност означава най-доброто съотношение между постигане на терапевтичен резултат от прилагане на лекарствен продукт и разходване на средства от бюджета на НЗОК за същия продукт/терапия, при съпоставянето му с други лекарствени продукти или терапии, се казва в текстовете. Сред правомощията на новата Комисията за регулиране и контрол на медицинските дейности пък ще бъде да проверява спазването на утвърдените фармако-терапевтични ръководства и извършването на оценка на ефективността на терапията. Проследяването на ефекта от терапията ще се извършва от лечебни заведения, определени от Националния съвет по цени и реимбурсиране. Ако лекар е нарушил правилата за разходоефективност ще бъдат глобяван. Онкологичните лекарства, които сега се заплащат отделно според нуждите на пациента, ще бъдат вкарани в стойността на клиничните пътеки, се вижда от промените. Вероятно по този начин болниците ще имат икономически интерес да купуват за пациентите с рак евтините медикаменти. Както заяви преди време Дечо Дечев, ще се направи промяна и за най-новите лекарства, тъй като по думите му там има сериозни разходи за скъпоструващи медикаменти. С планираните промени значително се увеличава срокът за допускане на нови лекарства до пазара. Комисията за оценка на здравните технологии вече ще има срок не 90 дни, а 180 дни, за да разгледа документацията на новото лекарство. Това на практика може да забави с поне една година достъпа до нови продукти. Освен сериозен контрол и правомощия в областта на определяне на лечение, терапии и медикаменти, държавата иска по-сериозни правомощия още в редица други области. Като например ще има повече права по откриване или закриване на болници, търговия с медицински изделия и т.н. Както възнамеряваше, Дечев планира и закриване на фонда за лечение на деца и поемане на функциите му от здраванта каса.", "date": "2018.10.13", "title": "Държавата иска повече власт при определяне на плащаното от нея лечение"}
{"url": "https://www.dnevnik.bg/bulgaria/2018/10/13/3326925_v_cherno_more_e_potunal_korab_pod_panamski_flag/", "text": "В Черно море е потънал кораб, натоварен с метални отпадъци, съобщи БТА. Екипажът е спасен, информира ТАСС, като се позова на пресслужбата на Руския морски и речен флот. \"Корабът е потънал. Осемте членове на екипажа са спасени и са качени на танкер, който плава към Новоросийск. Двама от членовете на екипажа са турски граждани, останалите шестима - Азербайджан. Те се чувстват нормално\", гласи съобщението на флота. ", "date": "2018.10.13", "title": "В Черно море е потънал кораб под панамски флаг, екипажът е спасен"}
{"url": "https://www.dnevnik.bg/bulgaria/2018/10/13/3326927_reporteri_bez_granici_nastoiavat_za_proverka_dali/", "text": "Международната организация От \"Репортери без граници\" настоява да се провери дали заподозреният за убийството на журналистката Виктория Маринова Северин Красимиров е действал сам, или има и други замесени. Това заяви в интервю за БНТ Полин Адес-Мевел, ръководител на бюрото на \"Репортери без граници\" за Европейския съюз - регион Балкани. Адес-Мевел каза, че е рано да се правят заключения дали убийството на телевизионната водеща Виктория Маринова е свързано с работата ѝ. Българското правителство трябва да гарантира сигурността на колегите на убитата журналистка, каза Адес-Мевел. \"Ние се чудим защо няма отговор на нашите призиви. Не смятаме, че българските власти положиха усилия да защитят журналистите от сайта \"Биволъ\". Също така в неделя призовахме да се осигури защита на колегите на Виктория Маринова, независимо дали убийството ѝ е свързано с работата ѝ, или не\", добави тя. Според нея реакцията на обществото, на правозащитните организации и на всички на практика е била изключително силна. \"От \"Репортери без граници\" считаме, че е нормално да има толкова силна реакция, защото имаме трети случай на убит журналист за по-малко от година в Европа. Ние отчитаме, че тя беше журналист, който заяви намерение да продължи да следи историята с корупцията и че на живота ѝ бе посегнато няколко дни след излъчването на предаването ѝ. Не мисля, че реакцията ни беше прибързана. Като организация ние сме напълно съгласни с факта, че трябва да се следят много внимателно резултатите от разследването, провеждано от българските власти\", каза Полин Адес-Мевел. Властите в Германия, където беше задържан заподозреният за убийството Северин Красимиров, обявиха вчера, че до 10 дни ще го екстрадират. Продължава да има засилено полицейско присъствие в двата ромски квартала на Русе \"Тракцията\" и \"Селеметя\", макар че обстановката там е спокойна, съобщава БНР. Група мотористи премина преди два дена през кварталите и притесни жителите им от евентуална саморазправа.", "date": "2018.10.13", "title": "\"Репортери без граници\" настоява за проверка дали заподозреният за убийството в Русе е имал съучастници"}
{"url": "https://www.dnevnik.bg/ot_vas/novini_ot_vas/2018/10/13/3326414_ekoputeka_krushunski_vodopadi/", "text": "Екопътеката започва непосредствено след последните къщи на с. Крушуна, общ. Летница. Има бариера и платен вход, както и хотел, който малко ни озадачи - редно ли е да съществува толкова близо до водната каскада...", "date": "2018.10.13", "title": "Екопътека \"Крушунски водопади\""}
{"url": "https://www.dnevnik.bg/sviat/2018/10/13/3326928_nai-malko_8_alpinisti_sa_zaginali_v_nepal/", "text": "Най-малко осем алпинисти са загинали в планинския масив Гурджа в Непал, когато снежна буря разрушила лагера им, съобщи \"Франс прес. \"Осем души, сред които членовете на южнокорейска експедиция, са загинали в западен Непал, изглежда заради снежна буря\", каза говорител на полицията и добави, че още един човек е изчезнал.", "date": "2018.10.13", "title": "Най-малко 8 алпинисти са загинали в Непал"}
{"url": "https://www.dnevnik.bg/bulgaria/2018/10/13/3326929_kratki_novini_jertvite_na_uragana_maikul_stanaha_16/", "text": "\"Кратки новини\" е рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани. Работник е починал при почистване на силоз 27-годишният работник от Велико Търново е загина при трудова злополука в Полски Тръмбеш, съобщи \"24 часа\" .  По случая работят криминалисти и Инспекцията по труда във Велико Търново. В петък по обяд Николай Анчев бил спуснат със стол, вързан на въже, в силоз за зърно с дълбочина от 50 метра. Фирмата, в която той работил, била наета от рафинерията за олио в Полски Тръмбеш да почисти силозите от отлагания. Кметът на казанлъшкото село Енина е в болница след побой Веско Андреев с тежки наранявания по лицето, съобщи БГНЕС. Инцидентът станал на събора на селото тази вечер. Младежи са настояли оркестърът, който е свирил на празника, да продължи, въпреки изтеклото време на поетия ангажимент. Кметът на селото се е намесил и свадата е прераснала в сбиване. Младежите са арестувани, полицията изяснява чия е вината за сбиването и нараняванията. Пожарникари потушават огън в заведение в София, няма пострадали Посетителите на ресторантът на бул. \"Евлоги Георгиев\" са изведени, няма пострадали, съобщи МВР. Сигналът за инцидента е подаден към 19.45 часа тази вечер. На място веднага са изпратени екипи на пожарната, огънят е обхванал покрива на заведението. Районът е отцепен. Тепърва ще се изясняват и причините за инцидента. Спасителните екипи започнаха да претърсват  най-тежко засегнатите места във Флорида , а достъпът до тях е почти невъзможен заради опустошенията, съобщи \"Ройтерс\". Очаква се броят на загиналите да нарасне още, защото все още няма съобщения за загинали от крайбрежните населени места като Мексико Бийч, Порт Сейнт Джо и Панама (Флорида), които понесоха най-тежката част от бурята.", "date": "2018.10.13", "title": "Кратки новини: Пожарникари потушават огън в заведение в София, няма пострадали"}
{"url": "https://www.dnevnik.bg/sviat/2018/10/13/3326933_putin_e_obsudil_sus_slujbite_avtokefaliiata_na/", "text": "Руският президент Владимир Путин обсъди снощи с постоянните членове на Съвета за национална сигурност на Русия вътрешно-и външнополитически въпроси, в това число ситуацията около Руската православна църква в Украйна. Това съобщи прессекретарят на руския държавен глава Дмитрий Песков, цитиран от ТАСС. \"На съвещанието бяха обсъдени въпроси от вътрешноруския социално-икономически дневен ред, засегнати бяха и международни проблеми\", каза той. \"Бяха разменени мнения по положението на Руската православна църква в Украйна след известното решение на Константинополската патриаршия\", добави Песков. Съвещанието се състоя в Москва след края на работната визита на Путин в Могильов, където вчера той заедно с беларуския президент Александър Лукашенко взе участие във Форума на регионите на двете страни. В съвещанието участваха още премиерът Дмитрий Медведев, председателите на двете камари на руския парламент Валентина Матвиенко и Вячеслав Володин, ръководителят на администрацията на Кремъл Антон Вайно, секретарят на Съвета за национална сигурност Николай Патрушев, министърът на вътрешните работи Владимир Колоколцев, на външните Сергей Лавров, на отбраната Сергей Шойгу, директорът на Федералната служба за сигурност Александър Бортников, шефът на Службата за вътрешно разузнаване Сергей Наришкин и специалният президентски представител по въпросите на опазването на околната среда и транспорта Сергей Иванов. В  четвъртък Светият синод на Вселенската патриаршия \"потвърди решението  за това, че пристъпва към предоставяне на автокефалия на църквата в Украйна\", отмени грамотата от 1686 г. за преминаване на Киевската митрополия под юрисдикцията на Московската патриаршия и заяви, че възстановява ставропигията на вселенския патриарх в Киев. Решено беше и да бъде свалена анатемата от водачите на двете неканонични църкви в Украйна - Филарет от Киевската патриаршия и Макарий от Украинската автокефална църква. В РПЦ, както и в редица поместни православни църкви разглеждат тези решения като враждебни и незаконни, способни да доведат до сериозен разкол в православието, отбелязва ТАСС/БТА.", "date": "2018.10.13", "title": "Путин е обсъдил със службите независимостта на православната църква на Украйна"}
{"url": "https://www.dnevnik.bg/sport/2018/10/13/3326980_trenyorut_na_levski_vidia_pozitivi_v_igrata_pri_pobeda/", "text": "Левски\" използва паузата в Първа лига, за да се изправи в контролен мач срещу \"Локомотив\" (София). Сините надиграха втородивизионния отбор с 2:0, а участие взеха футболисти, които играят по-рядко в шампионатните срещи. Наставникът на \"Левски\" Славиша Стоянович Стоянович изрази задоволство от представянето. Все пак той предпочете да бъде по-обран, описвайки двубоя като \"добра тренировка\". \"Това беше приоритетът ни, както и да си отпочинат малко играчите, които натрупаха повече минути. През последните 2-3 дни направихме няколко по-леки тренировки\", коментира словенският треньор. Головете за сините срещу \"Локомотив\" отбелязаха Давиде Мариани в 18-ата минута и Мартин Петков минута преди края. Принудително пък бяха сменени младите Илия Димитров и Атанас Кабов. Последният дори беше пратен за преглед в болница, заради удар в главата. \"Имаме още седем дни за работа преди мача с \"Лудогорец\". Малко ни натежават контузиите, но по-важното е, че почти всички сме тук\", добави Стоянович. За \"Левски\" в мача игра и новият нападател Луан Виана, който още не е дебютирал в официален двубой. \"По време на мача видях някои позитивни неща от него. Определено се потруди, но все още има много неща, които да изглади. Понеже имаше въпроси за теглото, може би трябва да свали и някой друг килограм\".", "date": "2018.10.13", "title": "Треньорът на \"Левски\" видя позитиви в играта при победа над \"Локомотив\" в контрола"}
{"url": "https://www.dnevnik.bg/sport/2018/10/13/3326990_nacionalite_vzeha_treta_pobeda_v_ligata_na_naciite/", "text": "Българският национален отбор по футбол взе трета поредна победа в Лигата на нациите след обрат срещу състава на Кипър. Тимът победи с 2:1 на Националния стадион \"Васил Левски\", показвайки вдъхновена игра след почивката, когато навакса гол пасив. Попаденията за българския отбор отбелязаха Кирил Десподов и Тодор Неделев, които се разписаха в рамките на девет минути – в 59-ата и 68-ата. И двата гола паднаха след асистенции на десния защитник Страхил Попов. За Кипър точен беше Кастанос в 41-ата минута. Успехът оставя България на първо място в група 3 на Дивизия С в Лигата на нациите. Тимът е с пълен актив от 9 точки и голова разлика 5:2 пред Норвегия с шест точки, а Кипър има три. В 14-ия си мач срещу Кипър българският отбор постигна 13-а победа. Съставът не беше на ниво през първите 45 минути,но след това игра доста по-добре. Селекционерът Петър Хубчев предприе две промени от двубоя с Норвегия през септември, като и двете бяха в защитата. Иван Бандаловски и Божидар Чорбаджийски останаха сред резервите, а като титуляри излязоха Петър Занев и Антон Недялков. Българският отбор опита да бъде агресивен от самото начало, но изглеждаше разпокъсан в действията си. Дори в опитите за преса играчите на Хубчев не бяха компактни, а го правеха само двама или трима. Често обаче се получаваха големи дупки по терена и големи пространства, от които Кипър се възползва. В първите минути Божидар Краев имаше добра възможност, стреляйки от въздуха, но защитата на Кипър успя да блокира неговия удар. След това българските нападатели много рядко получаваха подобни шансове, а комбинациите помежду им бяха истинска рядкост. Българският отбор задържаше повече топката, но действаше на по-ниска скорост и атакувайки основно през центъра на терена. Макар да имаха притежание в близо 61% от времето през първата част, футболистите на Петър Хубчев не успяха да отправят точен удар. Вместо това, при един от редките си шансове Кипър се възползва и откри резултата. Четири минути преди паузата Андреас Аврам се откъсна отляво, изпреварвайки Страхил Попов. Той върна топката назад към връхлитащия Григорис Кастанос и халфът откри – 0:1. След подновяването на играта темпото много се вдигна и в рамките на секунди имаше две положения пред всяка от вратите. Първо Тодор Неделев не се възползва от пробив на Ивелин Попов и хубаво подаване. Секунди по-късно българският тим беше преодолян елементарно с две подавания през центъра, а Сотириу беше изведен сам срещу вратаря Пламен Илиев, но стреля над вратата. По-активните действия на българите продължиха след почивката и в 59-ата минута отборът успя да изравни. Тодор Неделев намери отлично надясно защитникът Страхил Попов и той с едно докосване от въздуха центрира към наказателното поле. Връхлитащият на скорост Десподов засече топката с глава и я прати в мрежата – 1:1. За 21-годишния нападател това беше първи гол с мъжкия национален отбор в неговия пети мач, Българите се възползваха от импулса в играта си и девет минути след попадението на Десподов излязоха напред в резултата. Ивелин Попов задържа по десния фланг и пусна към съименника си Страхил Попов, а той центрира остро. В наказателното поле Неделев разписа след топовен изстрел от воле без да остави никакви шансове на кипърския вратар Панайи. Веднага след второто попадение Петър Хубчев направи две промени, с които да прибере отбора в собствената му половина и да не позволи на Кипър да се върне обратно в срещата. Българските национали приеха играта в своята половина и започнаха да действат на контраатаки. Веднъж и Пламен Илиев трябваше да се намесва след много силен изстрел от пряк свободен удар на Христофи. В друг мач от групата по-рано днес Норвегия победи Словения с 1:0 в Осло. Единсвеният гол вкара Селнаес в края на първата част. След три дни България гостува именно на норвежците на стадион \"Улевал\" в Осло.", "date": "2018.10.13", "title": "Националите взеха трета победа в Лигата на нациите след обрат срещу Кипър"}
