{"url": "https://www.dnevnik.bg/sport/2019/06/02/3914986_ekvadorecut_richard_karapas_specheli_obikolkata_na/", "text": "Колоездачът на \"Мовистар\" Ричард Карапас триумфира в 102-ата  Обиколка на Италия , след като задържа розовата фланелка и в последния етап. Еквадорецът стартира с аванс от 1.54 минути пред Винченцо Нибали в бягането по часовник във Верона (17 км) и загуби само 49 секунди по трасето. Карапас е едва вторият южноамериканец след съотборника си Найро Кинтана (Колумбия), който печели Джирото. До момента Еквадор нямаше победа в голямо колоездачно състезание, но 26-годишният състезател я постигна. Еквадор е 15-ата нация, която има шампион в Джирото С две  етапни победи  и много стабилно представяне в планинските етапи, Карапас доказа, че е най-стабилният колоездач в надпреварата. Той облече розовата фланелка на 25 май след победа в 14-ия етап до Курмайор. В следващите осем дни еквадорецът не допусна грешка и не загуби никакво време срещу големите си съперници. \"Това е най-големият момент в моята спортна кариера и още ми е трудно да обясня какво чувствам. Последният етап беше много тежък, защото емоциите бяха много\", каза Карапас след последния етап. Той стартира Джирото в ролята на помощник за съотборника си Микел Ланда. След по-стабилно представяне в първата и втората седмица обаче Карапас пое лидерската роля. В крайното класиране Карапас завърши с 1.05 минути пред двукратния шампион Винченцо Нибали (2013 и 2016 г.). Акулата от Месина, който е на 34 години, завърши за 11-и път на подиума в голяма обиколка, като повече такива постижения от него в историята имат само четирима колоездачи. Подиумите на Нибали в Джирото са шест. \"Не съжалявам за нищо в това Джиро. В голяма обиколка никога не е лесно, но имайки предвид, че преди 6 месеца бях с фрактура на прешлен и сериозна контузия в гърба, това е добър резултат\", каза италианецът. Трети се нареди Примож Роглич, който измести Микел Ланда от подиума с едва осем секунди. Колоездачът на \"Йъмбо Висма\" беше сочен за големият фаворит в Джирото, но имаше спад във формата в края на състезанието. Роглич записва най-добрия си резултат в триседмични надпревари, подобрявайки четвъртото място в Тур дьо Франс през 2018 г. Последният 21-и етап беше спечелен от американеца Чад Хага (\"Сънуеб\"). Той измина трасето за 22.07 минути със средна скорост над 46 км/ч и изпревари само с 4 секунди Виктор Камепенертс и с шест Томас Де Хенд, и двамата от \"Лото Судал\".", "date": "2019.06.02", "title": "Еквадорецът Ричард Карапас спечели Обиколката на Италия"}
{"url": "https://www.dnevnik.bg/sport/2019/06/02/3914788_neimar_e_obvinen_v_iznasilvane/", "text": "Звездата на \"Пари сен жермен\" Неймар е обвинен в изнасилване, съобщи Би Би Си. Според информацията жена с неразкрита самоличност е внесла жалба в полицията в Сао Пауло, в която твърди, че е била жертва на сексуално посегателство от бразилския футболист в хотел в Париж. В обяснението си въпросната жена съобщава, че се запознала с Неймар в социалната мрежа \"Инстаграм\", като са се разбрали да се срещнат в Париж. Впоследствие 27-годишният футболист й е купил самолетен билет от Бразилия до Франция и е направил резервация в хотел Sofitel Paris Arc Du Triomphe. Случката се разиграла на 15 май, като според жената Неймар е бил пиян. В обяснението се посочва, че след разговор в един момент Неймар станал агресивен и е насилил сексуално жената. Два дни по-късно тя се върнала в Бразилия, без да съобщи за случката на френската полиция, защото била \"емоционално разтърсена и се страхува да регистрира фактите в друга страна\", се казва още в жалбата.  С изявление в профила си в \"Инстаграм\" Неймар, който се подготвя с националния отбор на Бразилия за турнира Копа Америка, отхвърли обвиненията и ги определи като несправедливи. Бащата на футболиста - Неймар да Силва, заяви, че случката е \"капан\". \"Ако общественото мнение не бъде изяснено и ако не можем да изнесем истината бързо, това ще се натрупа. Ако трябва да покажем чата на Неймар с това момиче в WhasApp, ще го покажем\", каза бащата на Неймар пред бразилска телевизия.", "date": "2019.06.02", "title": "Неймар е обвинен в изнасилване"}
{"url": "https://www.dnevnik.bg/bulgaria/2019/06/02/3914793_mashinnoto_glasuvane_suzdade_problemi_a_malko_hora_go/", "text": "Машинното гласуване е създало проблеми на изборите за евродепутати, а в същото време малко хора са използвали този начин да подадат гласа си. Това отчете председателят на Централната избирателна комисия (ЦИК) Стефка Стоева в \"Неделя 150\" в ефира на БНР. \"Не са много избирателите, които са гласували машинно. От всички гласували, 158 968 са го направили с машини, а това е около 7.59%. В секциите с машинно гласуване те са над 27%. Останалите са гласували с хартиена бюлетина. През 2016 г. на президентските избори, само 1% са гласували машинно. Дали това е бъдещето, следва да прецени законодателят, но много малко хора гласуват машинно\", отчете Стефка Стоева. По думите й, най-важното е, че въвеждането на машинното гласуване трябва да следва гарантирането на сигурността на вота. На сегашните избори не е имало проблеми със сигурността на вота, тъй като машините са били транспортирани и охранявани от МВР, а след това върнати с охрана. Били са сертифицирани и одитирани. \"Разбира се някои машини не започнаха работа, а с други беше преустановено гласуването, но сигурността на вота не е нарушен\", каза Стоева. Тя обясни, че на предстоящите местни избори се очаква много по-висока избирателна активност, а освен това машините трябва да бъдат 6000. \"Въпросът е за сигурността на вота. Трябва да гарантираме такъв честен процес така, че оспорванията после да бъдат по-малко. Ние имаме капацитета да проведем поръчка и да ги осигурим с двойно повече усилия, но проблемът после идва от изготвянето на протоколите и от цялата сигурност. Ще бъде двойно по-трудно и то точно на тези избори. Имам предвид изборните резултати, оформянето на протоколите и отчитането на резултатите\", каза Стоева. За машинно гласуване се говори от години, а възможност за такова трябваше да има във всички близо 12 500 секции още на парламентарните избори през 2017 г. Заради кратки срокове ЦИК обаче не успя да осигури машините, а по-късно бе решено да бъде направен пазарен анализ на световната практика. Той бе  изготвен от \"Сова 5\" , а сред констатациите са, че гласуването с такива устройства може да доведе до напрежение в секциите и манипулации на вота (още за рисковете при машинното гласуване четете  тук ). На изборите миналата неделя  имаше проблеми с 10 машини  и гласуването с тях бе преустановено. Идеи за постоянна изборна администрация След сериозен и задълбочен анализ на резултатите от проведените избори за евродепутати ЦИК вероятно ще направи предложения за законодателни промени – Районните избирателни комисии (РИК) да са постоянно действаща изборна администрация по места също като ЦИК, да бъде премахната опцията \"Не подкрепям никого\" от изборната бюлетина и да бъдат редактирани противоречиви текстове, свързани с изборния процес. \"Защо РИК да не са постоянно действащи като ЦИК. По-добре би било да бъдат постоянно действащи органи, а аз бих ги предложила като промяна в законодателството. За квадратчето \"Не подкрепям никого\" вече няма смисъл, след като отпадна санкцията и има задължително гласуване. Има несъответствия между много текстове, които са изменяни. Тежко е издаването на актове и наказателни постановления и когато ЦИК наказва е важно това действително да бъде реализирано\", обясни Стоева. \"В мотивите на решението за определяне на българските членове за европарламента бяха посочени и две предходни решения, с които ЦИК заличи Мустафа Карадайъ и Делян Пеевски от ДПС заради техния отказ. ЦИК не е нарушила закона и така трябваше да се процедира\", подчерта Стефка Стоева. Коментарът е по повод заявеното от \"Демократична България\", че заличаването е незаконно и може да стане единствено, ако двамата избрани депутати се откажат в Европейския парламент. Жалбите и сигналите за нарушения са 158 Стоева посочи, че изборите са протекли спокойно, въпреки жалбите и сигналите за нарушения. Този път те не са били много и не са свързани с тежки нарушения. По време на подготовката са били предимно свързани с нарушаване на забраната за предизборна агитация, с накърняване на добрите нрави и използване на езика на омразата. По време на самото гласуване сигналите са били за по-късно отваряне на секциите, проблеми с бюлетините и машинното гласуване. \"ЦИК има регистър – жалбите са 158 и на всички комисията успя да отговори още в изборния ден. Тези жалби са по-малко в сравнение с други избори. Комисията действа много организирано и своевременно. Най-много жалби имаше срещу \"Воля\" и ВМРО и за пръв път имаше срещу премиера и президента\", отчете Стоева. Тя обясни, че в СИК е имало замени в изборния ден, тъй като в голяма част от секциите не са се явили представители на \"Воля\". \"Това пък означава, че голяма част от новоназначените членове не са обучени. Те се назначават след консултации с партиите и коалициите и ЦИК няма отношение към това. ЦИК трябва активно да работи със сдружението на общините и с местната администрация, тъй като тя е гръбнакът на изборния процес\", подчерта председателят на ЦИК. Тя е убедена, че трябва да има стабилност в изборното законодателство, за да може членовете на СИК да се обучат по действащо законодателство. Стоева обясни, че винаги има несъответствие в протоколите, тъй като след активна работа през целия ден представителите на СИК са много изморени и допускат грешки. Тя обясни, че гласуването в чужбина е протекло нормално, а секциите зад граница не са много - 191 секции в 64 държави. Германия е изключение, където са разкрити повече секции. \"На тези избори гласуваха малко над 25 000 български граждани, но по-важно е, че откриването на секции извън страната е съвсем оправдано, защото това е начинът за осигуряване на връзка на българските граждани зад граница с родината\", коментира председателят на ЦИК.", "date": "2019.06.02", "title": "Машинното гласуване създаде проблеми, а малко хора го използваха, обяви шефът на ЦИК"}
{"url": "https://www.dnevnik.bg/politika/2019/06/02/3914792_izbiratelite_ni_kazaha_che_ne_ne_ni_haresvat_ednakvo/", "text": "Лидерът на БСП в оставка Корнелия Нинова обяви, че нейният голям извод от евроизборите, който според нея важи за всички политици, е, че българите са казала на всички политици, че не ги харесват еднакво. \"Това е много силен знак към нас, към цялото статукво. Те ни казват: не ви харесваме еднакво. Това е въпросът, върху който всички трябва да мислим, ако мислим за България, а не за тяснопартийните си интереси\", коментира Нинова в ефира на БНТ. Тя си задава въпроса, защо партията й не е привлякла негативния вот. \"Защо не привлякохме този негативен вот към правителството, който съществува, всички знаем, че хората искат промяна, защото не успяхме за тези 2 години да покажем, че сме различните от тях, според мен. Твърде малко време беше, за да променим в съзнанието на хората това усещане, че всички сме еднакви. Че всички сме от прехода, че всички сме от статуквото, че всички се борим единствено да дойдем на власт, за да се обогатим\", посочи тя. Според нея в последните дни е налице \"голям плюс\" в резултат на изборите - в България и в парламента започва дълбока промяна. \"Ние започнахме в БСП тази промяна преди 3 години – и вътре, с промяната в партията, в устава, с политиката, с всичко, което показваме. Смятам, че сега започва промяната при колегите от другите партии 3 години по-късно\", посочи Нинова. Според Нинова примери за такава голяма промяна са оставката на Цветанов от всички постове в ГЕРБ и заявката от ДПС,  изразена от избрания отново за евродепутат, но отказала се отново от поста Делян Пеевски , че ще бъде предложено намаляване на ставката на ДДС за основни храни и лекарства и ще се мисли за безплатни детски градини. \"...просто осъзнаха, че има нужда вътре при нас от промяна. Оставката на Цветанов, моята е част от това. Виждам най-рязка промяна и завой при ДПС. В резултат на кампанията очевидно елитът на ДПС е видял, че техните избиратели са много бедни, много отрудени хора и изведнъж направиха завой в политиките, без да се говори за оставки\". Под завой в политиките Нинова има предвид тъкмо идеята за ДДС, която нейната партия също е лансирала в миналото. \"Ако сега ние внесем отново промените в ДДС, те имат шанс да минат. Това е голяма промяна в посока данъчна политика и социална, за която ние се борим 3 години и сами не успяваме\".  За обявента от премиера Бойко Борисов и лидер на ГЕРБ победа срещу президента Румен Радев Нинова призова Борисов на следващите избори за президент да се кандидатира срещу Румен Радев и ако го бие, тогава да произнесе това изречение.\"Сега просто може да каже, че е победил БСП...всичко друго е пунта мара, както се изразява г-н Борисов\", добави тя. Попитана къде е водачът на листата на БСП Елена Йончева и защо не е дала изявление след изборите, тя каза:, формално е изчаквано да се обявят резултатите от изборите в петък и \"скоро ще я чуете\".", "date": "2019.06.02", "title": "Избирателите ни казаха, че не ни харесват еднакво, обяви Нинова"}
{"url": "https://www.dnevnik.bg/photos/2019/06/02/3914814_snimka_na_denia_bulgarski_bukvi_po_sena/", "text": "Български букви като арт инсталации на открито се появиха в сърцето на Париж в първия ден на юни и ще останат там до края на септември. Инициативата е на Българския културен институт в Париж, съобщава институцията. На едно от най-посещаваните за разходка, развлечение и спорт места във френската столица – кейовете на Сена, до Моста на инвалидите на левия бряг на реката, жителите и гостите на града ще имат възможност да научат повече за кирилицата, както и да четат българска поезия.", "date": "2019.06.02", "title": "Снимка на деня: Български букви по Сена"}
{"url": "https://www.dnevnik.bg/sviat/2019/06/02/3914819_ima_raneni_pri_udar_mejdu_kruizen_lainer_i_korabche/", "text": "Круизен кораб се удари в кей и в туристическо корабче във Венеция и при инцидента бяха ранени четирима души, предаде Франс прес, цитирана от БТА. Сблъсъкът станал в канала Джудека, разделящ Венеция от остров Джудека. Круизният кораб Ем Ес Си Опера изгубил контрол и се блъснал в кея в района на Сан Базилио-Дзатере, като предизвикал истинска паника сред хората на кея. После той се ударил в туристическо корабче. Двама от ранените са откарани в болница за преглед, а другите двама са леко пострадали. Националността им засега не е известна. Кадри от инцидента показаха как някои хора падат във водата след удара с лайнера, а други бягат паникьосани на кея. Предполага се, че круизният кораб, теглен от влекачи в канала, е изгубил контрол, след като се е скъсал един от кабелите, свързващи го с влекачите. Заради силното течение италиано-швейцарският лайнер не успял да спре, когато то го тласнало към кея и към другото туристическо корабче там. Във Венеция тече дебат от дълго време дали да се допускат круизни кораби в центъра. Каналите на града и без това са задръстени от корабчета, водни таксита и гондоли. ", "date": "2019.06.02", "title": "Има ранени при удар между круизен лайнер и корабче във Венеция"}
{"url": "https://www.dnevnik.bg/sport/2019/06/02/3914812_indiia_zapochna_izdirvaneto_na_osem_alpinisti_v/", "text": "Индийските власти за започнати спасителна акция по издирването на осем алпинисти, съобщи \"Ройтерс\". Те са в неизвестност в Хималаите, след като са направили опит да изкачат втория по височина връх в Индия - Нанда Деви (7434 м). Според двама говорители на властите алпинистите най-вероятно са били отнесени от голяма лавина. В екипа са четирима британци, двама американци, австралийка и индийски гид. Спасителната акция започна, след като в петък други алпинисти от групата са съобщили на властите, че техните колеги не са се завърнали в лагера. Търсенето ще продължи днес, след като операцията беше прекратена в събота вечерта заради неблагоприятните метеорологични условия. Според информацията може да отнеме няколко дни преди спасителният екип да стигне до място, където последно се знае, че са били изчезналите алпинисти. Допълнително релефът на терена затруднява приземяването на хеликоптер в някои части на планината. Случаят с изчезването на алпинистите става в края на  сезона, който се превърна в един от най-смъртоносните в историята  с 11 смъртни случая на Еверест и общо 21 за всички осемхилядници в Хималаите. Последният случай, когато загинаха 11 или повече души, беше през 2015 г., когато имаше смъртоносна лавина.", "date": "2019.06.02", "title": "Индия започна издирването на осем алпинисти в Хималаите"}
{"url": "https://www.dnevnik.bg/sviat/2019/06/02/3914889_liderut_na_germanskata_socialdemokraticheska_partiia/", "text": "Андреа Налес, лидерката на Германската социалдемократическа партия, която влиза в състава на германското правителство, обяви днес намерението си да подаде оставка след катастрофалното представяне на формацията на европейските избори миналата неделя, предадоха световните агенции, цитирани от БТА. Налес напуска както председателския партиен пост, така и лидерския пост на партийната фракция в парламента. Тя каза, че утре ще информира за решението си партийното ръководство, а във вторник и партийната парламентарна група. На евроизборите социалдемократите останаха на трето място зад Зелените, които за първи път излязоха на втора позиция за първи път на подобен вот. На първо място се наредиха Християндемократическият и Християнсоциалният съюз. Допитвания показват, че подкрепата за социалдемократите е на най-ниските си нива в историята на партията. \"Вече не разполагам с подкрепата да изпълнявам длъжността си\", призна днес Налес. В разпространеното днес нейно изявление се посочва, че утре тя ще се оттегли официално от партийния лидерски пост, а във вторник от председателския пост на парламентарната група на социалдемократите.", "date": "2019.06.02", "title": "Лидерът на Германската социалдемократическа партия се оттегля"}
{"url": "https://www.dnevnik.bg/bulgaria/2019/06/02/3914888_biliana_petrova_e_zavela_isk_v_strasburg_zaradi/", "text": "Бившият зам.-кмет на столичния район \"Младост\" Биляна Петрова е подала иск в Страсбург за условията в ареста и за нарушените й права при задържането, обяви самата тя в ефира на Би Ти Ви. \"Това ми е изключително неприятно, защото отново ще се налага данъкоплатеца да плаща грешки на властимащите, на които не им пука\", коментира Петрова. Тя бе осъдена на първа инстанция  с бившия кмет Десислава Иванчева и посредника Петко Дюлгеров по делото за поискан подкуп от бизнесмена Александър Ваклин. По думите й, в мотивите на специализирания съд на няколко места се казва, че Ваклин лъже. \"На страница 127 пише, че е обезпокоителен фактът, че Ваклин не си спомня с кого е говорил за тези 15 000 лева. Пише, че Ваклин е говорил различни неща от свидетеля от ДАНС\", отбеляза Петрова и цитира част от записите, направени със специални разузнавателни средства. Повечето от разговорите са между Ваклин и Дюлгеров, а според Петрова има укрити разговори, които не са приложени към делото. \"Това е съмнително, защото се укриват само неща, които са в наша полза\", смята Петрова. Тя обясни, че специализираният съд е изпратил имейл до 131 лица и медии с  пълните мотиви за присъдата , а това, според нея, нарушава няколко закона. \"Там са нашите лични данни и тези на свидетелите. Така се нарушава закона и за адвокатурата. Пуснала съм жалба до институциите, защото самият съд толкова грубо погазва всички закони, че аз се питам в каква държава живеем\", каза Биляна Петрова. Според нея присъдата на първа инстанция е прекалено строга и \"дори за убийство не дават толкова\". Самата Петрова бе осъдена на 15 г. затвор, 15 000 лв. глоба и конфискация на част от имуществото. Тя е на мнение, че целта на акцията и присъдата е \"да се отстрани кметът на гражданите\" от \"Младост\". \"Няма начин тези неща да не се отразят на психиката ми\", каза Петрова, която отбеляза, че се радва, че в момента е вкъщи при семейството си,  макар и под домашен арест . \"Моето помагачество не е нито ясно, нито доказано. Всичко е съшито с бели конци и с адвокатите ми ще се борим да го докажем на втора инстанция\", категорична е Биляна Петрова.", "date": "2019.06.02", "title": "Биляна Петрова е завела иск в Страсбург заради условията в ареста"}
{"url": "https://www.dnevnik.bg/biznes/2019/06/02/3914892_ministerstvoto_na_pravosudieto_na_sasht_podgotvia/", "text": "Министерството на правосъдието на САЩ подготвя разследване срещу бизнес практиките на \"Гугъл\" (Google) и дали те нарушават антимонополните разпоредби, съобщи Асошиейтед прес, цитирана от БТА. \"Гугъл\" бе глобена с рекордните 2.72 млрд. долара от Европейската комисия през 2017 година за злоупотреба с господстващо положение при онлайн търсенето в интернет. В САЩ федералната комисия по търговията предприе антимонополно разследване срещу \"Гугъл\", но го закри през 2013 година, без да вземе някакви мерки. Сега министерството на правосъдието започна антимонополно разследване на различни дейности на компанията според информации на \"Уолстрийт джърнъл\", \"Ню Йорк таймс\" и \"Блумбърг\". Те се позовават на анонимни източници, запознати с въпроса. \"Гугъл\", чиято компания майка е \"Алфабет\" (Alphabet), е подложен на все повече щателни проверки. Регулаторните органи по света се съсредоточават върху бизнес практиките на компанията през последната година. Освен рекордната глоба от 2017 година европейските регулатори наложиха и глоба от 1.7 млрд. долара на \"Гугъл\" през март за злоупотреби с доминираща пазарна позиция при рекламата онлайн.  \"Гугъл\" е начело по приходи от дигитални реклами, като контролира 31.1 процента от световните дигитални реклами, според оценката за тази година на компанията за проучвания \"иМаркетър\" (eMarketer). \"Фейсбук\" (Facebook) е втори с 20.2 процента.", "date": "2019.06.02", "title": "Министерството на правосъдието на САЩ подготвя разследване срещу \"Гугъл\""}
{"url": "https://www.dnevnik.bg/photos/2019/06/02/3914887_fotogaleriia_sofiia_tancuva_suing/", "text": "Едни от най-добрите суинг танцьори от цял свят взеха участие в \"София Суинг Денс Фестивал\".", "date": "2019.06.02", "title": "Фотогалерия: София танцува суинг"}
{"url": "https://www.dnevnik.bg/sport/2019/06/02/3914809_klop_prejiviahme_emocionalen_sezon_s_vuzmojno/", "text": "Мениджърът на \"Ливърпул\" Юрген Клоп определи  спечелването на Шампионската лига  като най-великия момент в кариерата си. Германският специалист отличи футболистите си, като заяви, че успехът във финала срещу \"Тотнъм\" обобщава по най-добрия начин страхотния сезон на отбора му. \"Виждали ли сте някога такъв отбор, който да се бори без гориво в резервоара? Щастлив съм за момчетата, всички тези хора и семейството ми. Те страдат за мен и го заслужават повече от всеки. Това беше емоцианален сезон с възможно най-красивия завършек, който мога да си представя\", каза Клоп след финала. \"Ливърпул\" изигра силен сезон, в който до последно се бореше за титлата във Висшата лига. Червените завършиха първенството с впечатляващите 97 точки, но останаха с една зад шампиона \"Манчестър сити\". С победата си във финала в събота Клоп прекъсна отрицателна серия. Германецът беше спечелил едва едно от седемте си участия на финали. \"Чувствам облекчение, най-вече за семейството ми. Предишните шест пъти отивахме на почивка със сребърен медал и чувството не беше готино\", заяви шеговито Клоп. От своя страна, мениджърът на \"Тотнъм\" Маурисио Почетино изрази надежда отборът му да надгради започнатото и скоро отново тимът отново да играе финал. Аржентинецът заяви, че първо иска да преосмисли загубата във финала и едва след това да вземе решение за бъдещето си. \"Искаш да преживееш това отново и да го повториш. Това е най-големият мач в света след световното първенство. Опира до това да опитваш, вярваш и да градиш пътя, така че да се случи възможно най-скоро\", каза Почетино.", "date": "2019.06.02", "title": "Клоп: Преживяхме емоционален сезон с възможно най-красивия завършек"}
{"url": "https://www.dnevnik.bg/kultura/2019/06/02/3909028_otkus_ot_drugite_svetove_na_albi_brait_na_kristofur_edj/", "text": "Книгите са средство за забавление и от тях можем да научим много полезна информация. Някои от тях имат в допълнение още едно ценно качество – те дават утеха на раненото сърце. А това може да бъде животоспасяващо, особено когато говорим за деца. \"Другите светове на Алби Брайт\" от Кристофър Едж е новото попълнение в каталога на \"Софтпрес\", с което издателството затвърждава своето мото – \"Книги за цялото семейство\". Защото силните послания в нея биха трогнали както подрастващите, така и техните родители. Алберт Стивън Брайт е обикновено момче, чиито родители имат не съвсем обикновени професии, свързани с научни изследвания и квантова физика. Всички наричат малчугана, кръстен на велики учени, просто Алби и му симпатизират, особено след като му се налага да преживее огромно сътресение в живота си – смъртта на своята майка. След загубата той се обръща към най-близкото на сърцето му – науката, за да се справи с болката и да намери отговори на въпросите, които го терзаят. Изобретява сам своя собствена Теория на квантовия банан, благодарение на която пътешества във времето и пространството. Пътешествието на читателя по страниците на книгата на Кристофър Едж пък му открива многобройни гледни точки към света и безбройните изненади (приятни, мъчителни и комични), които той крие. \"Другите светове на Алби Брайт\" е първата част от тематичната поредица за деца, които намират утеха и вдъхновение в науката. Книгата е отличена с множество престижни награди и е номинирана за един от най-значимите призове в детската литература – медала \"Карнеги\". \"Другите светове на Алби Брайт\" провокира скептичните читатели, според които топлотата на човешките взаимоотношения няма пресечна точка със строгите закони на науката.\"И науката, и историите ни помагат да открием смисъл в света\" – вярва писателят и пренася читателите в необикновени светове, за да им разкрие истини, валидни за всяка вселена. Кристофър Едж е израснал в Манчестър, сега живее в Глостършър, Англия. Преди да стане писател, е бил учител по английски, редактор и издател – все професии, с които е близо до книгите. Многократно награждаван за своите романи, до този момент Кристофър Едж е познат у нас с бестселър наръчниците по творческо писане за малчугани и тийнейджъри  \"Как да пишем страхотни истории!\"  и  \"Как да станеш страхотен #автор\" . Глава 5 Мама ми обясни, че лаптопът ѝ е прототип на квантов компютър, милиони пъти по-мощен от обикновените лаптопи, които населяват компютърния свят. И е свързан с грид – огромна мрежа от компютри, пръснати в различни точки по света. Гридът анализира милиардите тонове данни, които Големият адронен ускорител бълва всеки път, щом сблъска атоми. За повечето обикновени компютри ще са нужни години, за да анализират всеки сблъсък, но квантовият суперкомпютър на мама се справя за секунди. Разполага дори със свой собствен миниатюрен ускорител на частици в един от компютърните си чипове – микроскопичен Голям адронен ускорител, който пресъздава виртуално резултатите от експериментите. Мама обясни, че това били нанотехнологии, и дори татко се впечатли, когато го видя за пръв път. Отварям лаптопа, а екранът премигва и светва едва ли не преди да натисна бутона за включване. През него се точи низ пулсиращи цифри – нули и единици, които се носят толкова бързо, че се сливат в една линия. Това са данните, получени от Големия адронен ускорител. Ако татко е прав в книгата си, доказателството, че паралелните вселени наистина съществуват, се крие някъде тук. Именно в този момент ме връхлита прозрение. Еврика! Учените възкликват \"Еврика!\", когато измислят някоя впечатляваща нова теория. Всичко започнало от един учен на име Архимед, който живял в Древна Гърция преди повече от две хиляди години. Изглежда, неотразимата му идея го споходила тъкмо когато влизал във ваната, та той хукнал навън гол-голеничък с викове \"Еврика!\". Мисля, че е старогръцка дума и означава \"открих го\" или пък просто \"Умирам от студ!\". Така или иначе аз самият не се втурвам да тичам гол из Клакторп, но при вида на празния кашон и премигващия компютърен екран и на мен ми хрумва неотразима идея. Веднъж в предаването татко каза, че най-великите научни открития се случват, когато учените се вгледат в нещо и си помислят: \"Чудя се какво ли ще стане, ако го променя малко\". Именно това представляват и експериментите. Та... щом котката на Шрьодингер може да се озове в паралелна вселена, ако я сложат в кутия с парче радиоактивен уран, гайгеров брояч и бутилка отрова, какво ще стане, ако вместо нея в кутията вляза аз? Тъй като не бих искал да се озова в някой паралелен свят мъртъв като додо, разбира се, може да се лиша от бутилката с отрова. Вече разполагам с дигиталния гайгеров брояч на мама, обаче като се огледам из стаята, не виждам парчета радиоактивен уран. Но забелязвам пакета с обяда. Сандвич със сирене и туршия, пакетче чипс и един банан. Знаете ли, че бананите са радиоактивни? Погледнете фруктиерата в кухнята. Ако вътре има банан, има сериозни шансове току-що да ви е облъчил с доза радиация. Не се притеснявайте, това не значи, че ще грейнете в яркозелено, ако отхапете от него. За да се превърнете в мутирало зомби, трябва да изядете около пет милиона банана. Радиоактивен е, защото освен витамините, които се срещат и в обикновените плодове, например ябълките и крушите, бананът съдържа и една тайна съставка, наречена \"калий-40\". Това значи, че във всеки един момент има десетпроцентова вероятност бананът да ви облъчи с доза гама-лъчи, ако някой атом в него се разпадне. Грабвам банана от леглото и го слагам на пода до компютъра, дигиталния гайгеров брояч и кашона. Ако има десетпроцентова вероятност бананът да излъчи радиация, според книгата на татко това би трябвало да раздели Вселената на две. В едната вселена бананът ще си седи на мястото, без да вреди, докато в другата ще изпрати лъч гама-радиация. Ако свържа гайгеровия брояч към квантовия компютър на мама, той може и да намери пряк път до паралелната вселена, където ще се появи лъчът. Решавам да кръстя плана си \"Теория за квантовия банан\".", "date": "2019.06.02", "title": "Откъс от \"Другите светове на Алби Брайт\" на Кристофър Едж"}
{"url": "https://www.dnevnik.bg/video/2019/06/02/3914897_video_kruizen_korab_se_blusna_v_pristan_vuv_veneciia/", "text": "Дългият 275 метра круизен кораб MSC Opera  се блъсна в пристан във Венеция , като по пътя изтласка по-малък кораб. В инцидента на Сан Базилико- Зателе няма сериозно пострадали, включително защото MSC Opera не се е движел с голяма скорост и е предупреждавал за сблъсъка с всички включени сирени, че има авария и е без контрол. Корабът е построен преди 14 години и последното му обновяване е правено през 2014 г. Той е от клас Lirica с 13 палуби и принадлежи на компанията MSC Cruises. Пътуванията на него се предлагат като възможност за по-уютна семейна почивка, различна от гигантските круизни кораби с хиляди пасажери и персонал. При максимално уплатняване на местата (т.е. запълване на всички легла в двойните каюти) на борда могат да се качат 2150 души и около 730 души песонал и екипаж. Инцидентът със сигурност ще поднови протестите срещу допускането в претовареният от туристи град на големи круизни кораби.", "date": "2019.06.02", "title": "Видео: Круизен кораб се блъсна в пристан във Венеция"}
{"url": "https://www.dnevnik.bg/sport/2019/06/02/3914768_koi_e_andi_ruis_shishkoto_svalil_antuni_djoshua_ot/", "text": "Датата 1 юни ще влезе завинаги в историята на професионалния бокс като денят, в който беше сътворена една от  най-големите сензации в спорта . 121-килограмовият Анди Руис-младши детронира от върха Антъни Джошуа, отнемайки четирите шампионски пояса на британеца. Досега Джошуа нямаше загуба на професионалния ринг, но трябваше да преглътне да бъде нокаутиран, при това в дебютния си мач в легендарната зала в Ню Йорк \"Медисън скуер гардън\". Преди двубоя малцина даваха шансове на Руис, който подигравателно беше наричан шишко заради външния си вид. Букмейкърите приемаха залози за победа на претендента при коефициент 11. С победата си Андреас Понсе Руис, както е пълното име на боксьора, спечели три от най-ценните пояси в тежката категория от Световната боксова асоциация (WBA), Световната боксова организация (WBO) и Международната боксова федерация (IBF). Негово притежание е и титлата на Международната боксова организация (IBO), която не е считана за една от престижните. Кой обаче е Анди Руис – новият крал на тежката категория? Битки от 7-годишен и близка среща със смъртта Руис е роден в САЩ в Империал вали, Калифорния на 11 септември 1989 г. Макар да е гражданин на САЩ, боксьорът счита себе си мексиканец заради корените си и иска да бъде наричан първият шампион в тежка категория от Мексико. Историята му наподобява тази на повечето боксьори от старата школа – изпратен да тренира още от дете. \"Бях хиперактивен от малък, затова моите родители, които са мексиканци, ме заведоха в залата. Баща ми ме прати да тренирам бокс още на шест години. Първите седмици беше ужасно и просто исках да се откажа, но той не ми разреши\", разказва Руис. Първият аматьорски мач на новия световен шампион е на 7 години в Сан Диего. \"Да, бях на седем, а вижте къде съм сега. Загубих онзи първи мач и го помня добре. Още тогава бях дебел и трябваше да се бия с по-големи от мен. Нямаше други деца на седем, а още по-малко с моето тегло. Затова се бих с 12-годишен и той ме победи\". \"През целия ми живот съм бил подценяван, смятам че и Джошуа не ме взима насериозно. Това не ми пречи, аз се бия за всички мексиканци и знам колко струвам. Аз съм бърз и правя комбинации, каквито други боксьори не могат\". В аматьорската си кариера Руис изиграва общо 110 мача, като губи само пет от тях. Той стига и до олимпийските игри в Пекин през 2008 г., но отпада в квалификациите, където е победен от Оскар Ривас. На олимпиадата колумбиецът победи  Кубрат Пулев , а сега 11 години по-късно българският боксьор е претендент за титлата на IBF, която вече е притежание на Руис. Дебютът на Унищожителя, както е прякорът на Руис, е на 28 март 2009 г., когато нокаутира още в първия рунд Мигел Рамирес. Кариерата му обаче не се развива толкова стремглаво, след като Руис губи двама от най-близките си приятели в бокса. През 2012 г. Алехандро Мартинес умира, след като прекарва три години в кома. Костариканецът е сред добрите приятели на Руис и двамата тренират заедно. Той обаче получава тежки контузии през 2009 г. в мач срещу Хуан Алберто Росас. Година по-късно той губи друг свой приятел Франсиско Леал, който загива три дни, след като е нокаутиран в мач. Леал получава мозъчна травма и не успява да бъде спасен. \"Наясно съм какви са рисковете в нашия спорт, всички го казват, но аз съм видял тези неща отблизо. Готов съм физически и психически, ако трябва също бих дал живота си. Но това, което се случи с Мигел и Франки, ме направи по-силен\", казва новият шампион. Да свалиш краля от трона На 29 години Руис вече спокойно може да каже, че е на върха на света, след като е носител на титлите в тежка категория. Мексиканецът обаче си спомня добре през какво преминава и за трудния си път. \"Боксът спаси живота ми, казвам го напълно отговорно. Без спорта вероятно щях да работя с моя баща като строител, но по-вероятно щях да съм дилър на наркотици, не го крия\", откровен е боксьорът и добавя: \"Много хора край мен тръгнаха по този път, пропиляха живота си, но нямаха друг избор, защото са имали трудности и е трябвало да изкарват пари. При мен боксът беше моят спасител\". Победата над Джошуа ще донесе няколко милиона долара на Руис, а освен това мексиканецът ще може да се бие повторно с британеца за повече пари и след това да осребри титлите си срещу другите претенденти в тежката категория. Ситуацията за него беше коренно различна преди по-малко от година. Само преди 11 месеца Руис получи хонорар от едва 30 хиляди долара за победата си над бившия шампион на WBC Кевин Джонсън. \"Парите не ме мотивират. Казах това на Еди Хърн, когато ми се обади с предложение да се бия с Джошуа. Чух, че са предложили първо на Ортис, при това много пари, но той е отказал. Аз не го правя за парите, а за възможността и да докажа, че хората от Мексико са воини\", добавя Руис. Той успя при втория си мач за световна титла, след като на 10 декември 2016 г. беше спрян от Джоузеф Паркър в мач за пояса на WBO. Тогава в родината си новозеландецът победи с решение на съдиите, взето при спорни обстоятелства. Руис обаче не се отказва и се връща на ринга след пауза от повече от година. През 2018 г. побеждава Девин Варгас, след това и Джонсън, а последният му мач преди Джошуа беше с Александър Димитренко през април. Имайки само шест седмици за подготовка преди сблъсъка със световния шампион, Руис не се отказва и излиза на ринга, а сега вече е носител на титлите.", "date": "2019.06.02", "title": "Кой е Анди Руис: шишкото, свалил Антъни Джошуа от върха в бокса"}
{"url": "https://www.dnevnik.bg/bulgaria/2019/06/02/3914904_dps_neistovo_kupuvashe_glasove_obiavi_iskren_veselinov/", "text": "Неистово се купуваха гласове от ДПС. Имаше такива сигнали и по медиите. И ние имаме такива сигнали - те се обработват, някои от тях са приключили. Има досъдебни производства, които са в заключителна фаза. Но ние имаме сигнали, които са малък процент от всичко, което се е случило.\" Това заяви Искрен Веселинов, заместник-председател на партията и на парламентарната група \"Обединени патриоти\" в \"Неделя 150\" в ефира на БНР. Той обясни, че голямата цел на формата \"Обединени патриоти\" е била \"да държи ДПС извън властта\" и да има потенциал да мобилизира електорална подкрепа. \"Макар и да не се случи тази цел, тя има няколко обяснения\", каза Веселинов и посочи като една от причините ниската избирателна активност като цяло. На второ място той каза, че е имало необичайно висок процент избирателна активност в районите, контролирани от ДПС. \"В това отношение съревнованието не беше честно, това обяснява и разликата в резултата\", каза Веселинов и добави, че е имало купуване на гласове. В деня след изборите от прокуратурата разпространиха официална информация, в която се казва, че се  разследват общо 18 случая на престъпления , свързани с изборите. Някои от тях са за купуване на гласове. Ден по-късно започна разследване по  още два случая за купуване на гласове , но не беше предоставена официална информация в полза на коя политическа сила е била организирана търговията с вот. Веселинов посочи и че ВМРО ще поиска  преглед на споразумението , по което работи управляващата коалиция.", "date": "2019.06.02", "title": "ДПС неистово купуваше гласове, обяви Искрен Веселинов"}
{"url": "https://www.dnevnik.bg/sport/2019/06/02/3914723_meksikanec_nokautira_djoshua_i_go_svali_ot_vurha_v/", "text": "Антъни Джошуа сдаде световните си титли по бокс в тежка категория след сензационна загуба от родения в САЩ, но определящ себе си като мексиканец  Анди Руис младши. Британецът, който досега беше непобеден на професионалния ринг, беше свален от върха с технически нокаут в седмия рунд. Тогава реферът на ринга прекрати двубоя, след като Джошуа беше пратен във втори нокдаун за рунда и общо четвърти в срещата. Руис е първият състезател от мексикански произход, който печели титлата в тежка категория. Двубоят се игра в легендарната зала \"Медисън скуер гардън\" в Ню Йорк пред 19 хиляди зрители и беше дебют за Джошуа в САЩ. Руис печели четири от титлите в тежка категория – Световната боксова асоциация (WBA), Световната боксова организация (WBO), Международната боксова организация (IBO) и Международната боксова федерация (IBF). Той беше определен за съперник на Джошуа едва преди шест седмици, след като първоначалният опонент Джарел Милър беше уличен в употреба на допинг. Съперникът на Джошуа беше осмиван заради външния си вид. На кантара теглото му беше 121 килограма, но Руис показа, че е в много добра форма и тотално надигра съперника си. Въпреки че американецът от мексикански произход беше с 10 см по-нисък от световния шампион, той скъсяваше дестанцията. Победата на Руис е считана за най-голямата сензация в професионалния бокс от успеха на Бъстър Дъглас над Майк Тайсън с нокаут през 1990 г. \"Не знам какво се случи, беше уникален мач. Аз съм мексикански войн, имам мексиканска кръв в себе си и това ми позволи да спечеля. Исках да го атакувам, спазвах тактиката на моя треньор и нещата се получиха\", каза Руис след срещата. Руис вече има 33 победи и само една загуба. Тя дойде в предишния му мач за титла (WBO), когато отстъпи след решение срещу Джоузеф Паркър. За Джошуа загубата е първа в 23-ия му професионален мач. Той защитаваше титлите си за седми път от април 2016 г., когато взе първия си пояс IBF. \"Голямо уважение към Анди, аплодисменти за новия световен шампион. Той е голям боксьор, съжалявам, че подведох моите фенове. Ще се видим отново\", каза Джошуа малко след края на срещата. Загубата проваля плановете на Джошуа, който отдавна говори за  евентуална среща с Дионтей Уайлдър . Бронзовият бомбардировач държи най-ценния пояс в тежката категория – този на Световния боксов съвет (WBC). Наскоро Уайлдър защити титлата си със  зрелищен нокаут в първия рунд . Британецът искаше да стане първият абсолютен световен шампион в тежката категория от Ленъкс Люис насам и да обедини поясите, но това ще се отложи. Двубоят започна с опознаване между съперниците в първия рунд, като и Джошуа, и Руис бяха много пасивни. Британецът държеше дистанция, но и не се движеше много по ринга. Във втората част световният шампион все пак увеличи темпото и успя да пласира по-чистите удари, за да вземе рунда. Третата част беше изключително драматична и белязана от три нокдауна. Джошуа свали съперника си много рано на пода, но Руис успя да се възстанови и на свой ред да тръгне в атака. Американско-мексиканският боксьор беше много опасен с лявото си кроше и именно с него успя да свали Джошуа на пода повече от минута преди края на рунда. Шампионът не беше повалян от над две години, след като се би с Владимир Кличко, но този път показа признаци на слабост. Руис не му даде шанс да се възстанови и в самия край на рунда го повали отново, пращайки го във втори нокдаун, но точно тогава удари и гонга, който спаси Джошуа. Последва нов рунд в по-ниско темпо, който даде шанс на Джошуа да се възстанови, а в петия рунд за втори път частта беше присъдена на британеца, заради по-голямата му активност. След това носът на шампионът беше разкървавен, като от шестия рунд Руис отново започна да го притиска. Седмият и последен рунд беше белязан от много активна игра на Руис, който даде индикации, че е готов да приключи двубоя. 2.33 минути преди края на рунда той свали Джошуа за трети път след серия от крошета и ляв прав, който проби гарда на британеца. Джошуа продължи, но 1.58 минути преди ринга беше свален за четвърти път. Той опита да печели време, изплювайки предпазната си гума и отиде до въжетата, но не реагираше на думите на съдията, което принуди Майк Грифин да прекрати двубоя. Преди прекратяването на двубоя Руис в картите на съдиите, като спечели четири от предходните шест рунда с общо 58 срещу 55 точки. Той щеше да запише две точки повече и в седмия рунд, ако беше завършен.", "date": "2019.06.02", "title": "Мексиканец нокаутира Джошуа и го свали от върха в бокса"}
{"url": "https://www.dnevnik.bg/bulgaria/2019/06/02/3914660_dnes_se_otbeliazva_deniat_na_botev/", "text": "Днес се отбелязва Денят на Христо Ботев и се отдава почит на загиналите за свободата и независимостта. В 11:00 часа на връх Околчица ще започне всенародно поклонение пред паметника на Христо Ботев с участието на военнослужещи от Бригадното командване - Благоевград и Представителния духов оркестър на Сухопътните войски. По традиция 2 юни точно в 12 ч. ще се включат сирените в цялата страна, за да оповестят отдаването на почит. На 2 юни 1948 г. точно в 12 ч. е даден първият сигнал за едноминутно мълчание в цялата страна за поклон пред загиналите за свободата на България. Официално денят се чества от 1901 г., когато на тържествата на връх Околчица, познат и като Вола, присъстват и членове на четата на Ботев. В София от 10:30 ч. ученици от столични училища ще четат стихотворения от Христо Ботев и Иван Вазов в пространството пред и около паметника на Васил Левски на бул. \"Васил Левски\" и пред гроба на Иван Вазов до църквата \"Св. София\". В 11:30 ч. пред бюст-паметника на Христо Ботев в Борисовата градина ще се проведе церемония, посветена на 143-та годишнина от гибелта на революционера и в памет на героите, загинали за свободата и независимостта на България. В програмата ще участват актьорът Христо Чешмеджиев, мъжки вокален ансамбъл \"България\" с художествен ръководител акад. Валентин Бобевски, Гвардейският представителен духов оркестър и Националната гвардейска част. От 12:00 часа пред президентството ще се извърши тържествена смяна на почетния гвардейски караул. В Асеновград ще започне тържествена програма от 11:30 ч. пред паметника на Ботев в градинката на ул. \"Асенова крепост\", където ще се проведе тържествен митинг-поклонение. Ще бъде отслужена панихида, а учениците от ОУ \"Христо Ботев\" ще изнесат литературна програма. Ще бъдат поднесени венци и цветя пред паметника на Ботев в знак на уважение и признателност за неговата саможертва, както и на всички паднали за свободата и независимостта на България. В Пловдив Денят на Ботев ще бъде почетен с церемония пред паметника в Цар Симеоновата градина. Тя започва в 11:30 ч. и в нея ще вземат участие Военен духов оркестър и представителен взвод, който ще поднесе венци и цветя. Слово ще произнесе Антон Баев, удостоен с традиционната Награда \"Пловдив\" в Раздел \"Художествена литература\" за ярки постижения в културния живот на града, реализирани през предходната година. Водещ ще бъде Златко Павлов. Церемонии и поклонение ще има и в много други градове в страната.", "date": "2019.06.02", "title": "Днес се отбелязва Денят на Ботев"}
{"url": "https://www.dnevnik.bg/sviat/2019/06/02/3914461_za_razlika_ot_evropa_bulgariia_viarva_nai-mnogo_na/", "text": "Българите вярват най-много на телевизията и най-малко на печатните медии, за разлика от останалите европейски народи, които са скептични предимно към социалните мрежи. Това показва провежданото всяка година проучване на Европейския съюз на електронните медии, събрало данни от 33 държави в Еврепа. Българите вярват най-много на телевизията в сравнение с радиото и интернет. Почти всички други европейски държави изпитват най-високо доверие към радиото. Изключение правят Турция, Северна Македония, Албания и Черна гора, които също предпочитат телевизията, както и Гърция, Унгария и Сърбия, които разчитат най-много на интернет. България е единствената държава в ЕС, която е най-скептична към печатните медии в сравнение със социалните мрежи и телевизията. На същото мнение са Северна Македония и Сърбия. Всички останали (без Гърция) вярват най-малко на социалните мрежи, а Атина – на телевизията. Общо 59% от европейците твърдят, че вярват на новините по радиото (в България – 45%), 50% на тези по телевизията (в България - 56%) и едва 19% - на информацията, идваща от социалните мрежи. Така радиото запазва авторитетната си позиция, която поддържа от 2013 г. насам. За това време разликата е, че доверието в печатните медии се повишава, докато това към интернет и социалните мрежи пада стремглаво. Докладът се базира на ежегодно проучване на общественото мнение на Еврокомисията и на доклада Reuters Digital News, Евробарометър, Net Trust Index. Колко са важни обществените медии България е една от държавите, в които обществените медии са на първо място по авторитет, заедно с Португалия и държавите от Централна и Северна Европа. Обществените медии са в първите 5 по доверие на практика в цяла Европа. Изключение правят само Полша, Унгария, Испания, Турция и Гърция. Авторите на изследването откриват и позитивна корелация между доверието към обществените медии и удовлетвореността от демокрацията. Не е изненадващо, че държавите от Скандинавието регистрират най-добри показатели и по други критерии – нисък политически натиск над обществените медии и доверие в новините за държавата. България е сред държавите с \"умерен\" политически натиск.", "date": "2019.06.02", "title": "За разлика от Европа, България вярва най-много на телевизията и най-малко на печата"}
{"url": "https://www.dnevnik.bg/istorii_na_denia/2019/06/02/3914668_nai-chetenoto_v_dnevnik_rezultatite_ot_izborite_i/", "text": "Традиционно представяме десетте най-четени статии в \"Дневник\" в края на изминаващата седмица. Справката е направена в 19 часа на 1 юни: 1.  Резултати от изборите - в телефона ви  - 120904 прочитания 2.  Изборните резултати и кои ще са новите български евродепутати (на живо)  - 65255 прочитания 3.  Главният редактор е фен на ЦСКА - Кирил Домусчиев не хареса това  - 47089 прочитания 4.  Преференции качват Станишев на второ място в листата на БСП по предварителни изчисления  - 36620 прочитания 5.  \"Демократична България\" влиза в европарламента, печели изборите в чужбина (обновена)   - 36283 прочитания 6.  Шестте урока, които Борисов е научил от Живков  - 31950 прочитания 7.  Как да проверите дали гласът ви е отчетен в изборните резултати  - 30465 прочитания 8.  Боряна Димитрова, \"Алфа рисърч\": Борисов няма да удържи позиции без промени навсякъде  - 30259 прочитания 9.  Борисов отне думата на всички, които можеха да навредят  - 30205 прочитания 10.  Въпросите, които не зададох на Пеевски  - 30179 прочитания", "date": "2019.06.02", "title": "Най-четеното в \"Дневник\": Резултатите от изборите и новите български евродепутати"}
{"url": "https://www.dnevnik.bg/evropa/2019/06/02/3913654_pet_knigi_za_budeshteto_na_es/", "text": "Нито проблемите в еврозоната, нито въпросите около миграцията и бежанците в ЕС бяха напълно решени, а отношенията със САЩ, Китай и Русия са поднапрежение. Въпросът е дали след изборите за Европейски парламент ще се подсили способността на блока да се справя с предизвикателствата или нови вълнения чакат зад ъгъла. \"Файненшъл таймс\" представя пет книги, които обясняват накъде Европа може да се е запътила.  на Лук Ван Миделар, дава задълбочен поглед за начина, по който ЕС се бори с финансовата, мигрантската и украинската кризи от гледна точка на холандския историк и политически философ, работил в Брюксел по време на вълненията. t на Ян Жиелонка е кратка, но важна книга, която поставя централния за Европа днес въпрос – има ли ЕС проблеми, защото моделите й на либерална демокрация и социален капитализъм вече не работят?  на Иван Кръстев, определян от \"Файненшъл таймс\" като един от най-оригиналните мислители по темата. В тази книга той разсъждава за ефекта от бежанската криза и намаляващата важност на Европа в световната политика.  на Катерин Де Врис е анализ на европейското обществено мнение, който обяснява как отличителните национални условия отговарят за различните нива на евроскептицизъм в ЕС.  На Саймън Бълмър и Уилям Питърсън припомня, че никоя страна не е по-важна за бъдещето на ЕС от Германия. Тя е най-съвременната и надеждна книга за начина, по който вътрешната политика на Германия оформя подхода на Берлин към ЕС.", "date": "2019.06.02", "title": "Пет книги за бъдещето на ЕС"}
{"url": "https://www.dnevnik.bg/sport/2019/06/02/3914736_fotogaleriia_zavrushtaneto_na_livurpul_na_trona_v/", "text": "Ливърпул\" е на върха в европейския футбол за шести път, след като победи \"Тотнъм\" с 2:0 във финала в Шампионската лига. Тимът на Юрген Клоп стъпи на най-високото стъпало, само година след като беше победен от \"Реал\" (Мадрид) на същата фаза. Мърсисайдци стигнаха до успеха с голове на Мохамед Салах и Дивок Ориги.", "date": "2019.06.02", "title": "Фотогалерия: Завръщането на \"Ливърпул\" на трона в европейския футбол"}
{"url": "https://www.dnevnik.bg/photos/2019/06/02/3909575_fotogaleriia_kartali_-_na_iztok_v_raia/", "text": "За поредна година природозащитният лагер \"Картали\" събра природолюбители от цялата страна на брега на язовир \"Студен кладенец\". В продължение на почти седмица в периода 10 -15 май над 50 души се включиха в образователната инициатива, която цели да запознае участниците с богатото биоразнообразие на този район. Tрадиционно и тази година всеки ден от програмата бе запълнен с възможности за опознаване и проучване на района и редки растения и животни.", "date": "2019.06.02", "title": "Фотогалерия: Картали - на изток, в рая"}
{"url": "https://www.dnevnik.bg/razvlechenie/2019/06/02/3914777_chiizkeik_sus_smokini_recepta/", "text": "50 г бадеми 50 г фурми 30 г агаве (биопродукт, овкусител) 10 г спирулина (за оцветяване) 50 г кокосва паста, разтворена на водна баня 50 г сушени смокини 1 лайм 2 пакетчета ванилия 20 мл вода Бадемите се киснат във вода 6 часа. После се смилат в блендер. Към тях постепенно се добавят фурмите без костилки, докато се получи лепкава смес. Слагаме в блендера кокосовата паста, сока от лайма, водата, агавето, ванилията и спирулината. Смиламе ги до получаване на гъстота. Добавяме нарязаните на едро смокини. Разбъркваме крема много добре, след което го разстиламе върху блата. Оставяме го в хладилник за около 4 часа да стегне.", "date": "2019.06.02", "title": "Чийзкейк със смокини (рецепта)"}
{"url": "https://www.dnevnik.bg/sviat/2019/06/02/3914771_trump_kum_london_ne_plashtaite_na_es_trugvaite_si_bez/", "text": "Великобритания трябва да не плаща на бюджета на ЕС задълженията, които има като страна член и е по-добре да се тръгне от съюза без сделка, ако договореното не отговаря на интересите ѝ. Освен това следващият премиер на страната трябва да изпрати Найджъл Фараж да води преговори в Брюксел. Това заяви президентът на САЩ Доналд Тръмп в интервю за \"Сънди Таймс\" в навечерието на държавното му посещение във Великобритания, което започва в понеделник. То е съпроводено с остри критики от част от британските лидери, включително от кмета на Лондон Садик Кан, според когото Тръмп използва на митингите със симпатизантите си езика на \"фашистите от ХХ век\". В петък Тръмп подкрепи пред в. \"Сън\" за премиерския пост бившия външен министър Борис Джонсън и повтори в интервюто за \"Сънди таймс\", че одобрява тези кандидати, които са за това страната да напусне ЕС на 31 октомври, дори да няма сделка. Освен Джонсън на тази позиция са Доминик Рааб, бивш министър за Брекзит, и вътрешният министър Саджид Джавид. \"Трябва да приключат тази работа, тази сделка трябва да бъде приключена. Ако не получат това, което искат, аз бих си тръгнал. Ако не получаваш честна сделка, просто напускаш\", каза президентът. Според него консерваторите били допуснали грешка като не са поканили Фараж в британския екип за преговори след успеха на неговата Брекзит партия на евроизборите преди седмица.\"Мното харесвам Фараш. Той може да предложи много неща - много е умен. Не го включиха, но сега мислят как да го направят, просто още не са си го изяснили.\" По въпроса за сумата, договорена с ЕС за покриване ангажиментите на Лондон по европейските програми, Тръмп заяви, че \"ако бях на тяхно място, няма да платя 50 млрд. долара. Това е огромна сума.\" Ако наследникът на Тереза Мей, която напуска поста си след края на неговата визита, изпълни подобно пожелание, много проекти в ЕС до края на следващата година, включително засягащи България, ще бъдат поставени под въпрос. Тръмп повтори и настояването на САЩ британците да не работят с китайската компания \"Хуауей\", особено в изграждането на 5G мрежа. Според него това би се отразило отрицателно на споделянето на разузнавателна информация между двете страна. Що се отнася до лидера на лейбъристите Джеръми Корбин президентът заяви, че първо би искал да го опознае преди да позволи американското разузнаване да споделя тайните си с ляво правителство в Лондон.", "date": "2019.06.02", "title": "Тръмп към Лондон: Не плащайте на ЕС, тръгвайте си без сделка, щом не е изгодна"}
{"url": "https://www.dnevnik.bg/bulgaria/2019/06/02/3914671_jult_kod_za_dujd_i_grumotevichni_buri_v_17_oblasti/", "text": "Жълт код за интензивни валежи и гръмотевични бури и условия за градушки е обявен за 17 области в страната на 2 юни. В областите Видин, Монтана, Враца, Плевен, Ловеч, Велико Търново, Габрово, Сливен, Стара Загора, Пловдив, Пазарджик, Смолян, Кърджали, София град, Софийска област, Перник и Кюстендил се очакват количества около 35 – 40 л/кв. м и повече. Днес преди обяд валежите в повечето райони временно ще спрат и облачността ще се разкъса. След обяд и през нощта срещу понеделник, в западните и централните райони отново ще се развива мощна купеста и купесто-дъждовна облачност. Ще има краткотрайни, на отделни места интензивни валежи от дъжд, придружени с гръмотевици, временно усилване на вятъра и градушки. Над Източна България през по-голямата част от деня ще преобладава слънчево време. По-късно след обяд и там ще се развива купеста облачност и на отделни места ще превали и прегърми. Ще духа слаб до умерен вятър от север-североизток. Максималните температури ще са между 22° и 27°. Атмосферното налягане ще бъде близко до средното за месеца и ще остане без съществена промяна, съобщи дежурният синоптик Боряна Маркова от Националния институт по метеорология и хидрология (НИМХ), цитирана от \"Фокус\". По Черноморието ще преобладава слънчево време. В следобедните часове ще се развива купеста и купесто-дъждовна облачност, на места с краткотрайни валежи от дъжд и гръмотевици. Ще духа слаб до умерен вятър от изток-югоизток. Максимални температури на въздуха: 23-26°. Температура на морската вода е 16-21°. Вълнението на морето ще е 1-2 бала. Над планините облачността ще е значителна. След обяд ще се развива мощна купеста и купесто-дъждовна облачност и на много места ще има краткотрайни валежи от дъжд с гръмотевични бури и градушки. Ще духа умерен вятър от изток-югоизток. Максималната температура на височина 1200 метра около 17°, на 2000 метра – около 9°. През следващите дни въздушната маса над страната ще остане неустойчива. Ще се развива купеста и купесто-дъждовна облачност и на много места, главно в Западна и Централна България, ще има валежи и гръмотевични бури, както и временно усилване на вятъра. Остава повишена вероятността за локални интензивни явления и градушки. В източните райони ще е почти без валежи. Там ще има и повече слънчеви часове, ще духа слаб вятър с южна компонента, а температурите ще са по-високи. Преобладаващите максимални ще са между 21° и 26°.", "date": "2019.06.02", "title": "Жълт код за дъжд и гръмотевични бури в 17 области"}
{"url": "https://www.dnevnik.bg/razvlechenie/2019/06/02/3914401_ostavat_broeni_chasove_do_kraia_na_igrata_aladin/", "text": "Една от десет от специалните награди, сред които двойни билети за прожекциите на филма, кукла на принцеса Жасмин и няколко тематични комплекта от чанта и ключодържател и от тениска и татуировки от филма \"Аладин\", може да спечели чрез жребий всеки участвал в  играта , посветена на игралния римейк на Гай Ричи с участието на Уил Смит. Ако желаете да се включите в надпреварата за наградите, днес е последният ден за участие във втория, финален етап на  играта . Той приключва в 23:59 ч., а жребият ще бъде изтеглен на 3 юни, след което победителите ще бъдат обявени в \"Дневник\".", "date": "2019.06.02", "title": "Остават броени часове до края на играта \"Аладин\""}
{"url": "https://www.dnevnik.bg/sviat/2019/06/02/3914779_sasht_skoro_shte_iziskvat_za_viza_i_posochvane_na/", "text": "Администрацията на президента Доналд Тръмп започва да въвежда ново правило при кандидатстването за повечето видове визи - вписване на информация за профилите на кандидата в социални мрежи. То е влязло в сила в петък, 31 май, след като са били одобрен видът на новите формуляри. Това е част от личните данни, които и сега се изискват от консулските служби, а за задаващата се промяна бе съобщено още през март 2018 г., когато бе съобщено, че ще бъдат засегнати почти 15 млн. души годишо. Тя произтича от президентска заповед от март 2017 г. за подготовка за въвеждане на \"изключително подробни проверки\" при издаването на визи и предоставяне на имигрантски статут и убежище. Сега кандидатът, включително за визи за кратък престой, ще може да заяви, че не използва социални мрежи, но ако това не е вярно, \"ще има сериозни имиграционни последици\", казва представител на Държавния департамент пред теливизионниа канал на вашингтонското издание  The Hill . Hill TV посочва, че и в момента във формуляра има позиция за оновните социални мрежи, но вече ще бъде добавена възможност да бъдат изброени всички подобни сайтове, които кандидатът използва. \"Това е много важна крачка към установяване на засилена проверка на чужденците, желаещи да влязат в САЩ. Както видяхме през последните години по цял свят социалните мрежи може да се окажат голям форум за терористични намерения и дейност. Това ще бъде важен инструмент за проверка за терористи, заплахи за обществената сигурност и други опасни дейности, за да не се допускат такива хора до американска територия и възползване от имигрантския статут.\" Представителят на Държавния департамент допълва, че скоро от кандидатите за много от видовете визи ще се изисква и доста по-подробно да описват къде са пътували в чужбина.", "date": "2019.06.02", "title": "САЩ вече изискват за виза и посочване на профилите в социални мрежи"}
{"url": "https://www.dnevnik.bg/sport/2019/06/02/3914772_voleibolistite_dopusnaha_purva_zaguba_pri_prandi/", "text": "Мъжкият национален отбор на България по волейбол записа първа загуба в Лигата на нациите. Възпитаниците на  Силвано Пранди  отстъпиха с 0:3 (16:25, 21:25, 23:25) от домакина Аржентина във втория си мач от група 2. Най-резултатен от българите отново беше диагоналът Николай Учиков, който завърши с 13 точки. За аржентинците се отличи Бруно Лима, който реализира 15 точки за успеха на своя отбор. Националите не успяха да се противопоставят на съперника си в първите два гейма, които преминаха под диктовката на аржентинците. Интрига имаше единствено в третата част, но домакините бяха по-концентрирани в заключителните точки. Разликата дойде от броя на завършените атаки (48 срещу 38 в ползва на Аржентина) и блокадите, като българите завършиха с четири при десет за аржентинците по този показател. Националите започнаха участието си в Лигата на нациите с успех след  3:1 срещу Канада.  В последния си двубой от надпреварата в Аржентина българите ще играят с Португалия. Срещата е от 22.10 ч.", "date": "2019.06.02", "title": "Волейболистите допуснаха първа загуба при Пранди"}
{"url": "https://www.dnevnik.bg/sport/2019/06/02/3914754_fotogaleriia_senzaciiata_na_veka_v_boksa_i/", "text": "Антъни Джошуа сдаде световните си титли по бокс в тежка категория след   от родения в САЩ, но определящ себе си като мексиканец Анди Руис младши. Британецът, който досега беше непобеден на професионалния ринг, беше свален от върха с технически нокаут в седмия рунд. Тогава реферът на ринга прекрати двубоя, след като Джошуа беше пратен във втори нокдаун за рунда и общо четвърти в срещата.", "date": "2019.06.02", "title": "Фотогалерия: Сензацията на века в бокса и детронирането на краля"}
{"url": "https://www.dnevnik.bg/video/2019/06/02/3914783_video_kit_v_nebeto_v_chest_na_50_godini_eurbus/", "text": "Лошото време провали плановете на компанията \"Еърбъс\" да демонстрира за хиляди служители и любопитни прелитането на група от най-популярните ѝ самолети. Демонстрацията в Тулуза трябваше да отбележи 50-та годишнина от основанането на компанията, но ниски облаци принудиха организаторите да направят демонстрацията над облачната покривка и да разпространят след това видео запис. Най-зрелищната машина в него е товарният гигант Beluga XL, а компания му правят A380, A350, A330, A320, A220 и ескорт от ескадрилата Patrouille de France. На 28 май 1969 г. Мишел Шамон и Карл Шилер, министри на транспорта на Франция и на икономиката на Западна Германия, подписват споразумение за създаването на съвместна авиостроителна компания, в която всяка от страните ще контролира дял от 50%. Тогава е обявено и началото по работата над Airbus A300B - първият в света пътнически самолет от този тип с два двигателя. Той прави първия си полет през 1972 г. и има места за 226 пътници. Основната цел е Европа да влезе в конкуренция с американските гиганти Boeing, Lockheed и McDonnell Douglas. Днес европейският консорциум е единият от двата водещи производители на самолети и хеликоптери в света.", "date": "2019.06.02", "title": "Видео: \"Кит\" в небето в чест на 50 години \"Еърбъс\""}
{"url": "https://www.dnevnik.bg/bulgaria/2019/06/02/3914789_horata_ne_iskaha_rezki_dvijeniia_na_izborite_smiata/", "text": "Основните изводи след изборите за български евродепутати са свързани с нежеланието на хората за резки движения, а от друга страна се търсят нови опции, а те липсват и заради това изборната активност бе по-ниска. Тези изводи обобщи Първан Симеонов от социологическа агенция \"Галъп\" в \"Неделя 150\" в ефира на БНР. Според него активността е по-висока, когато има нови партии и формации в политиката. Той даде пример с Николай Бареков и Христо Ковачки, които успяха да \"оберат вот\" на предходни избори като нови кандидати. Симеонов посочи като причина за сравнително ниската активност и \"грозната\" предизборна кампания, както и традиционно по-ниската активност в България на европейски избори. \"Българите свикнаха с трайна политическа предвидимост - не добра, но позната\", каза социологът. Той посочи, че има вътрешни размествания в партиите, които са започнали няколко месеца преди изборите. \"Борисов взе контрола върху ГЕРБ след скандалите с апартаментите. Виждат се вече лагерите, които ще спорят един ден за наследството на Борисов\", каза Симеонов. \"Има вътрешно разместване и в ДПС. Там има някакво мъртво вълнение. Опитват се да се наложат в райони, които не са им присъщи и традиционни както и осъзнаване, че движението е тръгнало трайно надолу и ще трябва да търси нов начин на живот\", анализира социологът. В БСП Корнелия Нинова се изправя срещу вътрешната опозиция, а партиите ясно разбират сигнала, който хората са дали – \"гласуваме за вас без никакво въодушевление\". Според Симеонов, ДПС ясно разбира, че етническият вот е затворен в граници, макар че не е константна величина, както и че движението рано или късно ще трябва да излезе от този ъгъл. \"Доган ще трябва да мисли за движението после, когато след него някой ще трябва да държи контрола. ДПС се опитва да се разширява към нетрадиционни територии. Те си дават сметка, че апетитите към контрола над този електорат стават по-големи и към тях се насочват и ГЕРБ например, които имат не лош процент в селата. Това е електорат на БСП, а сега към него се насочиха и ГЕРБ, и ДПС\", коментира Симеонов изборните резултати. Според него опитът за прочистване в ГЕРБ може да бъде опасен след отстраняването на Цветан Цветанов. \"Прочистването на един организъм не винаги е много приятно за наблюдаване, а и обикновено страда\", посочи социологът. Според него резултатът на ВМРО не е изненада, а пример за това, че когато двама се карат, третият печели. \"Формацията отбеляза исторически успех. Този резултат може да доведе и до прескачане на бариерата и за следващите местни избори\", прогнозира Първан Симеонов. Той определи като изненада резултата на \"Демократична България\", тъй като малко преди изборите прогнозите за Веселин Марешки са били по-добри. \"Демократична България\" успя, защото бариерата беше по-ниска. Преференциите също натежаха. От там тръгнаха разкритията за скандала с апартаментите. Част от успеха на \"Демократична България\" се състои в екзитпола. Много е важно дали хората, които излизат да гласуват, знаят, че техният фаворит има шанс. Заради това много внимателно трябва да се обмисли дали да бъдат съобщавани резултатите за гласуването в деня на изборите, защото това очевидно влияе\", коментира Симеонов.", "date": "2019.06.02", "title": "Хората не искаха резки движения на изборите, смята Първан Симеонов"}
{"url": "https://www.dnevnik.bg/regioni/2019/06/02/3914784_proliven_dujd_navodni_centura_na_haskovo/", "text": "Централната градска част на Хасково е наводнена след падналите снощи дъжд и градушка, съобщи Областната администрация, цитирана от агенция \"Фокус\". От 21.30 до 22.30, за по-малко от час са се излели над 62 л/кв. м. На места в града дъждът е бил придружен с градушка. Самата тя не е нанесла поражения, но централната градска част е наводнена. Само за около един час са подадени 260 сигнала на 112. Няма пострадали граждани. В първите минути на бедствието е имало сигнали за бедстващи хора, на които пожарната е оказала съдействие. Те са били блокирани в мазета и дворове на къщи и не са могли да излязат.  Реката в Хасково не е преливала. Създалите се бедстващи условия според спасителните екипи са вследствие на непочистените шахти и огромното количество вода.  В 10.30 часа има свикана оперативна среща в община Хасково. Засега няма условия за свикване на кризисен щаб.  В момента в Хасково не вали, обстановката е спокойна. ", "date": "2019.06.02", "title": "Проливен дъжд наводни центъра на Хасково"}
{"url": "https://www.dnevnik.bg/analizi/2019/06/02/3914906_predlojeniiata_za_vissheto_obrazovanie_reformirat_v/", "text": "Образователното министерство доста точно идентифицира проблемите на системата на висше образование, но намира решения, които няма да ги отстранят. Това показва в едно изречение публикуваният по-рано тази седмица проект за изменение и допълнение на Закона за висшето образование. Нека започнем с положителното – Министерството на образованието видимо е инвестирало немалко време и усилия, за да достигне до (част от) истинските проблеми на висшето образование. В мотивите към законопроекта четем, че основната мотивация за откриване на нови университети и филиали е привличането на повече студенти, с което ведомството на практика признава, че и изкривява дейността им. Това признание беше залегнало и в предишния опит за реформа, фокусирана върху качеството на висшето образование, и съпътствано с изграждането на рейтинговата система на висшите училища. Признава се и хаотичното и наглед безцелно създаване на прекалено много университети и филиали, което поставя България на едно от първите места по висши училища на глава от населението, без оглед на търсенето на висшисти с определени специалности на пазара на труда и последствията от обезценяването на дипломите. Споменават се и нуждата от повишаване на качеството на образователния продукт (и може би надеждата повече от един български университет да се появи в международните класации на висши училища), както и необходимостта от по-широко застъпване на научна дейност във висшите училища, които днес са почти изключително съсредоточени върху преподаването. Дотук добре. Най-широк отзвук получи идеята за мораториум върху откриването на нови публични и частни университети и филиали, поне до създаването на национална карта на висшето образование, която да дава насоки къде какви висши училища да има и колко студенти. Нека оставим настрана модерната тенденция да се правят карти (здравни, съдебни, сега и образователни) – висшето образование не се нуждае от такава форма на централно планиране, особено предвид трудното предсказване на бъдещото търсене на пазара на труда. Единственият съдник за това къде трябва да има университети, с какви специалности и какви бройки трябва да бъде студентът, и съответно в конкуренти условия да се запазват най-добрите. Това обаче няма как да стане, докато публичните университети продължават да пускат трети и четвърти класирания за свръхфинансираните си специалности, които така и не успяват да привлекат интереса на зрелостниците. Мораториумът не е решение – дори и да се закрият няколко университета и филиала докато той е в сила, и нова и по-стриктна акредитация да бъде въведена след това, той представлява отказ от реформа и задържане на настоящото, полуреформирано състояние на системата на висше образование за неопределено дълъг срок. Още по-лошото е, че С други думи, това е в ущърб на последните. Може би образователното ведомство се притеснява да не би в хода на мораторуима частните университети да узурпират по-голяма част от пазара на висше образование. Една реформа на системата на висшето образование би следвало да се преориентира все повече към предлагане на частно образование, вместо да пречи на неговото развитие. Това, което липсва в проектозакона, е фокус върху качеството на продукта на субсидираното висше образование. С него има единствено общо затягането на акредитацията на учебните заведения, но и то е крайно недостатъчно. Фокус именно върху качеството имаше оригиналната реформа на финансирането на висшето образование, с въвеждането на рейтинговата система и обвързването на значителна част от приходите на университетите с нея. Основната спънка пред нея обаче се оказаха изключенията – скоро след началото на прилагането на новия модел се появиха списъците с приоритетни направления, защитени и насърчени специалности, както и всякакви други специални режими, за които не се прилагат принципите на финансиране на база на постиженията. Те на бърза ръка покриха повече от половината система на висше образование, и По тази причина всяка реформа на висшето образование следва да започне с връщането към принципа на публично финансиране на резултатите и постиженията, като премахне всички изключения и специални режими. В дългосрочен план трябва да се действа в посока на допълнително освобождаване на системата и насочване предимно към частно висше образование, далеч от контрола на администраторите и влиянието на публичното финансиране. Извън тези два подхода, всеки друг опит за реформа не само че няма да доведе до желания резултат, а именно добре образовани и подготвени за работа студенти, но е и пълна загуба на време.", "date": "2019.06.02", "title": "Предложенията за висшето образование реформират в грешна посока"}
{"url": "https://www.dnevnik.bg/sviat/2019/06/02/3914908_papa_francisk_v_rumuniia_bez_bog_i_bez_ljubov_ne_moje/", "text": "От младите хора зависи да \"открият пътищата, за да вървят заедно и осъществят мечтата и пророчеството, че без любов и без Бог никой човек не може да живее на земята\". Вярата \"не се котира в борсата, тя не се продава\", а е \"дар, който поддържа жива и дълбока една сигурност: нашата принадлежност като деца и братя, обичани от Бога\". Това посочи папа Францсик на срещата с младежите и семействата в събота следобед в румънския град Яш, най-източната част на Румъния, почти на границата с Молдова. Срещата се състоя на площада пред Двореца на културата в присъствието на повече от 100 хиляди души, съобщи \"Ватикана нюз\". Папата прикани всички да живеят с вярата си въпреки \"многото провокации, които могат да ни обезсърчат и да ни затворят в себе си\", като не забравят \"призванието\", дадено от Господ, да открият своите дарби и ги предложат в служба на другите\": \"Това е много по-голяма свобода, отколкото възможността да се консумират и купуват неща. Призвание, което ни подтиква към действие, да разрушаваме окопите и откриваме пътища, които ни напомнят, че сме деца и братя\", каза папата. За разлика от хладното посрещане в България от страна на Светия синод в Румъния главата на Римокатолическата църква получи по-топъл прием. В събота папа Франциск и румънският православен патриарх Даниил влязоха в новата православна катедрала в Букурещ, посветена на спасението на народа, открита през ноември миналата година. Заедно те произнесоха \"Отче наш\", първо на латински, а след това на румънски. Молитвената церемонията бе съпроводена от песнопенията на православен и католически хор.", "date": "2019.06.02", "title": "Папа Франциск в Румъния: Без Бог и без любов не може да се живее"}
{"url": "https://www.dnevnik.bg/sport/2019/06/02/3914910_shampionite_s_predimstvo_ili_zashto_serena_uiliams/", "text": "Участието на Серена Уилямс на кортовете в Париж приключи безславно след изненадващо отпадане още в третия кръг, но носителката на 23 титли от Големия шлем привлече вниманието към себе си с поведението си след  загубата от София Кенин . Тогава Уилямс е пожелала да даде пресконференция възможно най-бързо след мача. По това време обаче главната зала за брифинги е заета от Доминик Тийм, който разговаря с журналистите след успеха си срещу Пабло Куевас. Организаторите е трябвало да сложат пресконференцията на Уилямс в по-малко зала, която е нямало как да събере всички желаещи от медиите. Това е наложило преместването на Тийм, който впоследствие отстъпва главната зала. 25-годишният австриец реагира остро и си тръгна скоро, след като поиска обяснение от организаторите. \"Не разбрах какво се случи, сериозно. Това шега ли е? Сериозно ли трябва да напусна стаята, защото тя идва? Тогава аз също се махам. Няма да стоя тук. Аз също мога да правя, каквото си искам\", каза Тийм. Не е ясно дали решението за преместването на австриеца е дошло от организаторите на \"Ролан Гарос\", или Женската тенис асоциация и дали Уилямс е заплашила да си тръгне, ако е трябвало да изчака.", "date": "2019.06.02", "title": "Шампионите с предимство, или защо Серена Уилямс отново привлече вниманието"}
{"url": "https://www.dnevnik.bg/sviat/2019/06/02/3914914_papata_poiska_ot_romite_proshka_che_curkvata_gi_e/", "text": "Папа Франциск помоли от името на католическата църква за прошка заради вековете наред дискриминация, сегрегация и несправедливо отношение към ромите. Това стана в края на тридневното му поклониечство в Румъния след среща с представители на ромската общност. Преди това папата отслужи литургия пред близо 100 000 души, на която обяви за блажени 7 епископи от т.нар. Източна католическа църква, загинали в затворите или в резултат на репресии от комунистическия режим в страната. \"Те са страдали и са дали живота си, за да се противопоставят на една нелиберална идеологическа система, потискала основни човешки права\", заяви той. След Втората световна война комунистите конфискуват имуществото на църквата и нареждат на последователите ѝ да се влеят в редиците на православните, където е по-лесно да бъдат контролирани. Според историци, цитирани от \"Ройтерс\", около половин милион румънци, включително политици, духовници, лекари, офицери, търговци или едри собственици на земи са вкарани в затворите през 50-те и началото на 60-те години. Една пета от тях умират по лагери и затвори. Все още - 30 години след падането на режима на Николае Чаушеску, много католически имоти така и не са върнати на собствениците им. Поисканата прошка от ромите най-вероятно ще раздразни в Италия вицепремиера и вътрешен министър Матео Салвини, който ги напада в антиимигрантската си кампания, коментира \"Ройтерс\". Десният националист реагира много остро, когато през май папата прие във Ватикана група роми и използва слчая за пореден път за обещае, че ще ликвидира всички ромски лагери в Италия. Около половината от близо 10-12 милиона роми в Европа живеят в страни в Европейския съюз. Те са най-многолюдното етническо малцинство и често е описвано, че са жертви на системни предразсъдъци и изключване от обществото. \"Искам да ви помоля да ни простите за всичко това. Моля за прошка от името на Църквата и на Господ. За всички случаи в историята, когато сме ви дискриминирали, отнасяли сме се зле с вас и сме ви подозирали...\", каза днес Франциск. \"Историята ни казва, че християните, включително католиците, не са изключение от това зло\", допълни той след срещата с ромските представители, която изпълнила сърцето му с много тъга. \"Чест е за нас, че хора като папата идват в нашата общност и се гордеем с това\", каза младата Рацалия Василе Дорин. \"Важно е, че папата поиска прошка. Във всяка страна има расизъм. Когато изляза навън, всички ни гледат по начин, който не ни харесва, аз съм горда, че съм циганка\", цитира думите ѝ \"Ройтерс\".", "date": "2019.06.02", "title": "Папата поиска от ромите прошка, че църквата ги е дискриминирала векове наред"}
{"url": "https://www.dnevnik.bg/razvlechenie/2019/06/02/3914923_roburt_patinsun_shte_e_sledvashtiiat_batman/", "text": "Актьорът Робърт Патинсън, станал известен с вампирската филмова поредица \"Здрач\", ще поеме ролята на Батман след Бен Афлек, съобщава \"Гардиън\". 33-годишният Патинсън има задачата да възвърне успеха на героя, след като превъплъщението на Афлек в образа в \"Батман срещу Супермен: Зората на справедливостта\" и \"Лигата на справедливостта\" бяха определени като комерсиално разочарование, което не успя да се хареса и на критиката. Първото участие на Патинсън като милиардера Брус Уейн, който през нощта, подобно на прилеп, обикаля Готам Сити в черен костюм, за да се бори с престъпността, ще е във филм със заглавие \"Батман\". Негов режисьор ще е Мат Рийвс и премиерата му е насрочена за юни 2021 г.. Първоначално той трябваше да започне да се снима прз 2017 г.. От \"Уорнър\" допълниха, че Патинсън е надделял над останалите имена в шортлиста им за ролята, сред които е бил и английският актьор Никълъс Холт. След успеха на ролите си в \"Хари Потър\" и \"Здрач\" Патинсън се отдръпна от високобюджетните продукции и вместо това се отдаде на работа с други изявени режисьори като Дейвид Кроненбърг, Дейвид Мишоу, братята Сафди и Джеймс Грей. Сред последните му екранни изяви бе еротичната научнофантастична мистерия \"Живот нависоко\" (High Life) на френската режисьорка Клер Дени, за който получи множество добри отзиви. Той участва и в един от филмите с най-добри ревюта от тазгодишния фестивал в Кан - психодрамата \"Фарът\" на Робърт Егърс, чието действие се развива в Мейн през XIX век.", "date": "2019.06.02", "title": "Робърт Патинсън ще е следващият Батман"}
{"url": "https://www.dnevnik.bg/bulgaria/2019/06/02/3914920_sudut_ostavi_v_aresta_kmeta_na_plovdivskiia_raion/", "text": "Специализираният наказателен съд остави в ареста  кмета на пловдивския район \"Северен\"  инж. Ральо Ралев и освободи под парична гаранция от 60 000 лв. сочения от прокуратурата за помагач Иван Делевски. Според мотивите на съда, има достатъчно данни, които на този етап доказват, че двамата са съпричастни към престъплението, за което са обвинени - че са поискали 60 000 лв. подкуп, съобщи Би Ти Ви. По случая са разпитани и свидетели, които потвърждават тезата на държавното обвинение – че Ральо Ралев е поискал подкуп от строителен предприемач, за да одобри строителен проект. Освен това в мотивите си съдебният състав посочва, че има опасност Ралев да извърши повторно престъпление, ако бъде пуснат на свобода. Според съда ролята на бизнесмена Иван Делевски в схемата е второстепенна и той не е основният инициатор, въпреки че според свидетели в автомобила му е бил открит подкуп, съобщава БНР. От държавното обвинение изразиха недоволство, че съучастникът на Ралев не е задържан под стража. Прокурор Венцислав Фердинандов заяви, че ще протестира мярката за неотклонение. \"Не е малка тази сума. Определението на съда не е окончателно по отношение на паричната гаранция. Но ние сме разочаровани от тази гледна точка, че лицето излиза на свобода и според нас би могъл да повлияе на свидетелите и да затрудни разследването в частта, която ни засяга нас\", коментира наблюдаващият прокурор по делото Венцислав Фердинандов, цитиран от Нова телевизия. Според магистратите именно в колата на Делевски разследващите откриват подкупа от 60 000 лв. Сигналът за изнудване е бил подаден в началото на годината до премиера Бойко Борисов. \"Най-добре ще го докажем, когато съберем необходимите документи. Просто всичко е несериозно по това дело\", твърдят от защитата. Адвокатите на двамата обвиняеми не се съгласиха с аргументите на прокуратурата и поискаха по-лека мярка за клиентите си. Служители на Комисията за противодействие на корупцията и полицията са обискирали мезонет, използван от арестувания кмет Ральо Ралев, съобщава местният сайт TrafficNews.bg. Униформените са претърсили последния етаж на луксозна жилищна сграда, на покрива на която е разположен мезонет с площ 540 квадрата и терасата със същия размер. На нея има джакузи, японска градина, кътове за отдих и много зеленина. Решението на съда не е окончателно и може да бъде обжалвано. Вчера зам.-главният прокурор Иван Гешев обясни  детайли около разследването , а ден по-рано  сравни корупционната схема  с тази в столичния район \"Младост\". \"Строителят разполагал с имот и възнамерявал да построи жилищен блок. През декември 2018 г. внесъл документи в район \"Северен\" за издаване на разрешително за строеж. От администрацията били констатирани забележки, но те са отстранени в срок\", обясни Гешев вчера. По думите му, въпреки изрядните документи, строителят не е получил полагащото му се разрешително за строеж.", "date": "2019.06.02", "title": "Съдът остави в ареста кмета на пловдивския район \"Северен\" заради подкуп"}
{"url": "https://www.dnevnik.bg/politika/2019/06/02/3914915_karakachanov_shte_govori_s_borisov_skoro_da_vnese/", "text": "При първа възможност вицепремиерът и лидер на ВМРО Красимир Каракачанов ще постави на среща при премиера Бойко Борисов въпроса за приемането на неговата стратегия за решаване на \"циганския въпрос\", както самият той се изразява. Това се разбра от думите му в ефира на \"Канал +\" в предаването \"Беновска пита\", където е редовен гостува. През февруари Каракачанов  предложи концепция  по въпроса. Според него хората очакват да се вземат мерки срещу \"неинтегрираните цигани\", които създават напрежение. Като се върна в София ще се срещна с премиера да уточним кога внасям стратегията, обяви той в разговор по телефона от района на Варна. В началото на май отново в същото предаване Каракачанов обяви, че работата по концепцията продължава след изборите. В отговор на въпрос обяви, че ВМРО иска сега след обявяването на резултатите от евроизборите да се направи преглед на свършеното от управляващите като уточни, че не става дума за преглед на споразумението за управление на коалицията. Освен това въпреки доброто представяне на изборите нямало да иска повече постове във властта. \"В края на краищата не това ни е била целта\", посочи той. Освен това обяви, че ще поеме инициативата за уточняване на взаимоотношенията в \"Обединени патриоти\". \"Да видим има ли изобщо коалиция или формации, които воюват помежду си\", обясни той и посочи, че този въпрос трябва да се изясни през този месец.", "date": "2019.06.02", "title": "Каракачанов ще говори с Борисов скоро да внесе стратегията си за ромите"}
{"url": "https://www.dnevnik.bg/detski_dnevnik/2019/06/01/3912186_otkus_ot_nepoznatoto_dete_na_eta_hofman/", "text": "Непознатото дете\", едно от изключителните произведения на яркия артист Е. Т. А. Хофман, излиза за първи път за българската публика в музикален формат като част от поредицата \"Музика в книга\", съобщиха от издателство \"Ентусиаст\". Имаше едно време един благородник на име Тадеус фон Бракел. Той живееше в селцето Бракелхайм, което бе наследил от починалия си баща, стария господин Фон Бракел, и по тази причина бе негов собственик. Четиримата селяни, които освен него живееха в селцето, го наричаха \"милостивия господар\", макар и той като тях да ходеше с простичко сресана коса и само в неделен ден, когато с жена си и двете си дечица, именувани Феликс и Кристина, потегляше за съседното голямо село да се черкуват, наместо грубото си сетре, което носеше обикновено, обличаше изискано зелено сако и червена жилетка със златни ширити, която му стоеше много добре. Запиташе ли някой четиримата селяни как се стига до господин Фон Бракел, те винаги отговаряха: – Все направо през селото по хълма нагоре, където са брезите, там се намира замъкът на милостивия господар! Е, всеки знае, че един замък трябва да е голяма, висока постройка с много прозорци и врати, пък и с кули и лъскави ветропоказатели, но на хълма с брезите нямаше нищо подобно: там стоеше само една ниска къщурка с няколко малки прозореца, която едва ли можеше да бъде съзряна, преди да си застанал точно пред нея. Но ако човек ненадейно се изправи пред високата порта на някой голям замък и облъхнат от струящия от вътрешността му леденостуден въздух, и оглеждан от мъртвешките очи на странните каменни изображения, облегнати като страховити стражи о зида, изгуби всяко желание да влезе в него и предпочете да му обърне гръб, то пред къщурката на господин Тадеус фон Бракел съвсем не беше така. И ако още в горичката красивите стройни брези помахваха приветливо с разлистилите се свои протегнати като за поздрав ръце и ако те с радостно шумолене и трептене нашепваха: \"Добре дошъл, добре дошъл сред нас!\", то пред самата къщурка като че ли нежни гласове призоваваха от светналите като огледала прозорци и навред от тъмната шума на дебелата лозница, която покриваше стените до покрива, сладкогласно: \"Заповядай, влез, драги морни страннико, тук е толкова хубаво и уютно!\". Това потвърждаваха и весело цвъртящите лястовици, долитащи до гнездата си и отново отлитащи, а от комина старият достолепен щъркел поглеждаше сериозно и умно надолу и сякаш казваше: \"Вече не една година живея тук през лятото и по-добро място за отсядане няма на земята. Ако можех да надвия вроденото ми желание да пътувам и ако през зимата тук не беше толкова студено, а дървата толкова скъпи, никога нямаше да помръдна оттук\". Така привлекателен и приятен, макар и не съвсем замък, бе домът на господин Фон Бракел.", "date": "2019.06.02", "title": "Откъс от \"Непознатото дете\" на Е.Т.А. Хофман"}
{"url": "https://www.dnevnik.bg/bulgaria/2019/06/02/3914947_petur_korumbashev_vmesto_da_se_gotvi_za_novi_izbori/", "text": "БСП вместо да се занимава със себе си и да избира нов лидер, сега можеше да се подготвя за предстоящите избори и местния вот. Това смята депутатът от предишния мандат в европарламента Петър Курумбашев, който гостува в студиото на \"120 минути\" в ефира на Би Ти Ви. \"Цялата ни подготовка за евроизборите се състоеше в това да направим листа, без Сергей Станишев. В листата на БСП трябва да има стагозагорец, врачанин, шофьор, синдикалист, български евреин, български арменец, български турчин. А то има само хора, които не харесват Станишев или обясняват какво представлява Истанбулската конвенция\", коментира Курумбашев. Според него българите не са се припознали в нито една политическа партия. \"Европа не отива \"на кукуво лято\", имаме голяма избирателна активност, има и протестен вот, но не е голям. Проевропейските избиратели имат мнозинство в избора на нов европарламент\", каза Курумбашев. Той сподели, че е бил изненадан, когато от 4-то място в листата на предишните избори, сега е бил поставен на 9-то. \"След като си чувал само добри оценки, се питаш като в онази реклама: \"Къде сбъркахме\". И аз в този момент се запитах същото\", коментира Курумбашев. Той обаче смята, че няма нужда от реваншизъм и няма \"да си връща на инат\". Той смята, че в тази кампания не е имало разговор за Европа, както и за нуждите на по-обикновените хора, които не се чувстват представени. \"Българите искат политиците да са нормални хора, които говорят за техните проблеми, които не се ръфат един друг, а са свършили работа за тях. Мисля, че харесват и политици, които наистина обичат Европа и вярват в европейския проект. Много е лесно да се катериш върху фрази \"България над всичко\" и кой да става на сапун\", коментира още Курумбашев. Според него ГЕРБ е партията на Бойко Борисов, особено през последните дни. ДПС е на Ахмед Доган, а БСП не е персонален проект, макар че напоследък Корнелия Нинова е опитала да го превърне в такъв. \"Като че ли все повече отиваме към Европа на харизматичните лидери\", прогнозира Курумбашев, а за финал цитира Конфуций: \"Ако искаш да служиш на хората, защо ти е необходима длъжност?\"", "date": "2019.06.02", "title": "Петър Курумбашев: Вместо да се готви за нови избори, БСП се занимава със себе си"}
{"url": "https://www.dnevnik.bg/sport/2019/06/02/3914946_federer_i_nadal_produljiha_vihreno_kum/", "text": "Роджър Федерер и Рафаел Надал са първите тенисисти , които се класираха за четвъртфиналите на \"Ролан Гарос\". С бързи трисетови победи двамата се доближиха до мач помежду си, който е възможен на полуфинал. Федерер, който се завърна на кортовете в Париж след четиригодишно прекъсване, продължава впечатляващото си представяне на клей. 37-годишният швейцарец се справи с 6:2, 6:3, 6:3 с Леонардо Майер от Аржентина за 1.45 часа игра. В четирите си мача досега Федерер не загуби сет, като в следващия кръг ще играе срещу победителя от мача между Стан Вавринка и Стефанос Циципас. Надал също се изправи срещу съперник от Аржентина. Големият фаворит за успех в турнира преодоля с 6:2, 6:3, 6:3 Хуан Лодейро за 2.16 часа. Досега испанецът върви по график в търсене на 12-а Купа на мускетарите, като загуби само един сет в предишния кръг срещу белгиеца Давид Гофен. За място на полуфиналите Надал ще спори с победителя от двубоя между Кей Нишикори и Беноа Пер.", "date": "2019.06.02", "title": "Федерер и Надал продължиха вихрено към четвъртфиналите в Париж"}
{"url": "https://www.dnevnik.bg/photos/2019/06/02/3914940_fotogaleriia_svetovnite_snimki_na_denia_-_1-2_juni/", "text": "Ифтар в края на Рамазан, Кейп Таун, Южна Африка.", "date": "2019.06.02", "title": "Фотогалерия: Световните снимки на деня - 1-2 юни 2019 г."}
{"url": "https://www.dnevnik.bg/bulgaria/2019/06/02/3914944_umiram_za_toz_boiko_beeevideo/", "text": "Здравейте, здравейтееее! Значи, умирам за тоз Бойко, беее...\" Така жителка на ромска махала посрещна днес премиера Бойко Борисов на път за село Тича. След като през отиващата си седмица той на няколко пъти увери, че успехите на партията идват от неговите усилия и популярност, днес той направи обиколка в няколко населени места в духа на предизборните събития. През цялото време шофираше лично, а зад него в ролята на гид влизаха министри, кметове и др. Цялата визита бе документирана със стрийм на живо в профила на премиера във \"Фейсбук\". В разговорите си на място отново използва възможността да похвали правителството си по традиционни теми като ремонти, инфраструктурни проекти и учителски заплати. На места бе посрещнат с хляб и сол, а самият той в утвърдения си стил прегръщаше жените, които му бяха домакини по спирките от пътуването. Това, което сме обещали, го изпълняваме - ангажиментът за увеличение на учителските заплати ще продължи да се изпълнява. Това заяви премиерът Бойко Борисов на първата точка от обиколката си, придружаван от министъра на образованието на задната седалка - Професионалната гимназия по селско стопанство в Нова Загора. Сградата и физкултурният салон са изцяло санирани по Оперативна програма \"Региони в растеж\" с 1.3 млн. лв. \"Това, което сме обещали, го изпълняваме. За образованието министър Владислав Горанов дава пари без да се замисля\", отбеляза премиерът Борисов. \"Така се прави път и после викат \"Асфалтът не се яде\". Колко работни места са това? Сливенска фирма - това са работни места, днес поне 100 човека работят тук\", заяви Борисов докато инспектираше ремонтните дейности на пътя София-Бургас в участъка между Стара Загора и Сливен. \"Най-много катастрофи ставаха тук и се избиваха, а сега отдолу минава магистралата. Този път целия до Сливен го ремонтираме, за да може да го ползват хората. Беше много разнебитен. Сега дървета, канавки, основно покритие - всичко се изрива и се преасфалтира наново. Няма събота, няма неделя - всичко работи, защото гонят графици\", коментира Борисов. \"Обмисляме да направим безплатна храна в детските градини\", посочи премиерът при посещението си в Сливен. Попита министъра на образованието и науката Красимир Вълчев защо Сливен е областта с най-висок процент с рисковите групи деца, които отпадат от образователната система. Вълчев отговори, че причините са много – заради високия дял на малцинства в населението, както и напускането на учители от системата. \"40 хил. деца, които никога не са ходили на училище, ги вкарахме в класната стая. Като няма образование какъв да стане – или социално слаб или крадец - едно от двете\", допълни министър-председателят. Отново в Сливен премиерът се зарадва, че са икономисани 400 хил. лв. от изграждането на кръгово движение и обяви, че икономията ще отида за построяването на детска градина. \"За първи път откакто съм премиер някой ми казва, че са му останали, а не, че не са му стигнали\", коментира Борисов в отговор на новината, поднесена му от кмета Стефан Радев. След като в петък излязоха данните за изпълнението на бюджета към края на май, премиерът използва случая отново да се похвали, че има бюджетен излишък, защото страната се управлява добре. \"Сега всички искат саниране, ама като говориха тогава Нинова, Радев, Данчо Цонев, не му харесвало санирането. А в същото време имало пари, ама не се управлявало добре държавата. Когато не се управлява добре държавата, няма пари. Сега се управлява добре и затова има пари. Сега видяха 3 млрд. излишък и докато не ги изхарчат не може. Управлява се от добри стопани, затова има\", изтъкна Борисов. Масово ромите започнаха да работят в многото компании, които дойдоха в България. Това обяви Бойко Борисов във видеото, излъчвано при пътуването му за село Тича, община Котел. В Сливен ни разказаха, че вследствие на многото компании, които дойдоха, заради липсата на работна ръка, взимат роми, обучават ги по три месеца, квалифицират ги и масово работят вече\", заяви Борисов. Обяви пред местните жители, че са отпуснати пари \"за да има вода във всяка къща\". \"Изселниците от Турция как си идват в България и колко си им харесва. Много обичат да си приказват, но това е най-видимото. Има две партии в местните райони, това са ГЕРБ и ДПС и битката е между двете партии. Населението в Тича е 95 % мюсюлмани\", добави, той като отбеляза, че 58% като резултат има ГЕРБ на европейските избори в селото. В деня, в който се прекланяме пред героите и Ботев, трябва да имаме наум, че само толерантността е спасявала България от това, което ни се е случвало, обяви Борисов докато пътуваше към село Ябланово заедно с кмета на Котел Коста Каранашев, министъра на образованието и науката Красимир Вълчев, министъра на финансите Владислав Горанов и министъра на земеделието, храните и горите Десислава Танева. \"Преди не можеше да се мине тук от дупки, а сега каква панорама, каква красота. Сега хората идват си, ходят си, пътуват си спокойно и са доволни и щастливи\", заключи премиерът. Сред посетените обекти от премиера са още мястото, на което се изгражда пречиствателна станция в Котел и провери как върви санирането на училището за фолклорни изкуства. ", "date": "2019.06.02", "title": "\"Умирам за тоз Бойко, беее\"(видео)"}
{"url": "https://www.dnevnik.bg/evropa/2019/06/02/3914981_ottegli_se_liderut_na_tradicionnata_desnica_vuv/", "text": "Лидерът на партята на традиционнната десница във Франция подаде оставка, след като \"Републиканците\" получиха на евроизборите само 8.48% от гласовете. Резултатите са разочароващи за партия, доминирала десетилетия наред политическия живот в страната и Европа до тежкото поражение, което президентът Еманюел Макрон нанесе на традиционната левица и десница на изборите през 2017 г. Лоран Вокиез се опита да остане начело на разтърсените отново от вътрешни борби \"Републиканците\" и да спре претентенда за поста му Жерар Ларше. В неделя обаче Вокез подаде оставка. \"Победите са заслуга на всички, за пораженията има един виновник. Такава е реалността и трябва да поема своята отговорност\", каза Вокиез пред телевизия TF1. \"Решението ми от тази вечер е внимателно обмислено - подавам оставка като лидер на \"Републиканците\". Различията не бяха преодолени и от срещата при закрити врати на лидерите на фракции в партията във вторник. Това е поредното сътресение в политическите структури на Европа след изборите за Европейски парламент на 23-26 май. В неделя от поста си се оттегли и лидерът на германските социалдемократи, които бяха изместени на трето място от Зелените. Следващата седмица партията трябва да реши дали Андреа Налес ще остане на поста, както и колко дълго ще издържи коалицията с християндемократите на канцлера Ангела Меркел.", "date": "2019.06.02", "title": "Оттегли се лидерът на традиционната десница във Франция"}
{"url": "https://www.dnevnik.bg/regioni/2019/06/02/3914979_dujdut_suzdade_nai-mnogo_problemi_v_plovdiv_pazardjik/", "text": "Прогнозираните проливни дъждове през уикенда, придружени на места с гръмотевици, доведоха до очакваните наводнения. Екипите на Главна дирекция \"Пожарна безопасност и защита на населението\" продължават да оказват съдействие след интензивните валежи днес. Най-много сигнали за наводнения са получени на територията на областите Велико Търново, Пазарджик и Пловдив, съобщава МВР. Към 20:30 ч. в дирекцията в Пловдив са постъпили над 170 сигнала за наводнени мазета, приземни етажи, пътни участъци и закъсали автомобили.Произшествията се отработват от 14 екипа, 2 екипа с шестима служители и 6 мотопомпи са пренасочени към Кърджали. Над 100 са сигналите за наводнени приземни етажи и мазета постъпили в пожарната служба на Пловдив. Няколко от съобщенията са и за наводнени участъци от пътната инфраструктура и закъсали автомобили.Шест транспортни участъка са наводнени и не се допуска преминаването на превозни средства през тях. Създадена е организация за пренасочване на сили и средства от съседни области на област Пловдив, които да окажат помощ при обработването на сигналите. Министерството на земеделието съобщи, че отводнителните помпени станции на територията на цялата страна работят денонощно и се наблюдават от служители на \"Напоителни системи\". Към момента няма възникнали аварийни и бедствени ситуации по стопанисваните от \"Напоителни системи\" ЕАД язовири, корекции на реки и предпазни диги. Няма данни за критични нива на язовири, като те поемат напълно водните количества и имат свободни обеми. При необходимост има готовност за включване на тежка техника, съгласно аварийните планове за недопускане на бедствени ситуации. Очаква се повишение на водните нива в долните течения на реките от Дунавския район – Искър, Осъм, Вит, Янтра, Русенски Лом. На този етап, в участъците, които се стопанисват от \"Напоителни системи\", реките са в коритата си.  Възможно е повишаване на нивата на реките Бели Лом и Черни Лом при с. Красен, Област Добрич, където е най-ниската точка. Там през миналата година е изградена преградна стена и продълбочаване на речното корито за осигуряване на проводимост. Критична е ситуацията в района на Попово - в селата Дриново и Априлци, където за час са паднали над 110л/кв.м дъжд и временно е затворен пътят за движение Разград-Попово-Антоново. Река Поповска е с повишено ниво и се следи денонощно от служители на дружеството.", "date": "2019.06.02", "title": "Дъждът създаде най-много проблеми в Пловдив, Пазарджик и Велико Търново"}
