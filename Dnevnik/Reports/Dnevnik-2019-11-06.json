{"url": "https://www.dnevnik.bg/bulgaria/2019/11/06/3987653_kratki_novini_zapochna_izgrajdaneto_na_piasuchni_digi/", "text": "                         Инцидентът е станал по-рано днес на кръстовище в Слънчев бряг по неустановени до момента причини, съобщи \"Фокус\". Пътнотранспортното произшествие е между противопожарен автомобил, отзовал се на сигнал за пожар в с. Оризаре, и придвижващ се с включена звукова и светлинна сигнализация мотоциклет \"Ямаха\" с бургаска регистрация, управляван от 27-годишен мъж от Поморие. Матрос почина при имитационни водолазни спускания в барокамера При извършване на годишни медицински прегледи на водолазния състав от военноморските сили с имитационни водолазни спускания в барокамера днес във Военноморската болница в Варна почина матрос Спас Стоилов Пенчев от военно формирование в Бургас. Това съобщи пресцентърът на министерството на отбраната. Спас Пенчев е на 36 годни. На служба в Българската армия е от 2014 г. Той е семеен с едно дете. По-късно от министерството уточниха, че \"смъртта вероятно е настъпила в резултат на внезапно възникнал здравословен проблем\". По случая се води досъдебно производство и повече информация може да се получи след разрешение от наблюдаващия прокурор. Училищни директори получават допълнително пари Кабинетът отпуска 4.5 млн. лв. за допълнителни възнаграждения на директори на детски градини, училища и центрове за подкрепа. Парите са за постигнати резултати и ще бъдат осигурени за сметка на намаление на утвърдените разходи бюджета на Министерството на образованието и науката за 2019 г. Купувачи на гласове от Сливен са осъдени на 5 месеца затвор Мъж и жена от Сливен получиха присъди от 5 месеца \"лишаване от свобода\" за доказано купуване на гласове от трима души преди първия тур на местните избори тази година, съобщи прокуратурата в града. Двамата са постигнали споразумение с Районен съд – Сливен. Мъжът ще изтърпи присъдата ефективно, а за жената е наложен 3 години изпитателен срок. Без дебати парламентът прие правилата за избор на шеф на антикорупционната комисия Народното събрание прие правилата за избор на нов шеф на Комисията за противодействие на корупцията и отнемане на незаконно придобитото имущество (КПКОНПИ). Новите правила бяха приети без дебати, с гласовете на 150 депутати, нито един против и трима въздържали се.  Депутатите имат срок от 14 дни да предлагат кандидати, а след това в срок от 7 дни номинираните представят необходимите документи. Кандидатите ще бъдат изслушани в ресорната комисия, а гласуването ще бъде в пленарната зала. Изборът е с обикновено мнозинство, а за избран ще се счита кандидатът, който събере най-много гласове. Мандатът на новия председател ще свърши заедно с мандата на сегашната комисия, който е шестгодишен и тече от пролетта на 2018 г. Според одобрените правила имуществената проверка и проверката за конфликт на интереси ще се правят едва когато фаворитът бъде избран, т.е. комисията ще проверява председателя си. Бургаската екоинспекция залови бракониер на защитени пойни птици Експерти на бургаската екоинспекция са установили незаконен улов на защитени пойни птици, съобщиха от РИОСВ – Бургас. След сигнал те са установили бракониер, който лови с мрежа птиците в кв. \"Банево\", като за примамка използвал кафези. Намерени са хванати три щиглеца, обикновено конопарче и зеленика – всички са защитени видове. Птиците са пуснати на свобода, а на нарушителя е съставен акт. Законът предвижда при подобни случаи глоба в размер от сто до 5 хил. лева за физически лица. Започна изграждането на пясъчни диги на плажа в Слънчев бряг Започна издигането на диги от пясък по крайбрежието на плажа в курорта Слънчев бряг, съобщиха от фирмата концесионер. Процесът ще продължи няколко дни, а целта е морската ивица и заведенията върху нея да бъдат предпазени от силното вълнение през зимните месеци.      Сега от определено разстояние от брега се избутва пясък, с който се прави дигата, а напролет, след преминаването на морските бури, насипите ще бъдат заравнени. От фирмата концесионер изтъкват, че изграждането на диги вече е практика за редица български плажове, а едно от изискванията на Синия флаг е ивицата да се защити именно с пясъчни диги. За месец са открити 44 диви свине, болни от африканска чума От началото на ловния сезон (5 октомври) досега 44 диви свине са дали положителна проба за болестта африканска чума по свинете, съобщи Българската агенция по безопасност на храните. Тази година на всеки ловен излет средно по 2 хил. проби от диви прасета се изследват за трихинелоза и африканска чума по свинете. За изминалия месец БАБХ е получила информация за отстреляни 8160 диви свине. Данните се въвеждат от ловците в специалното приложение Модул \"Лов\", създадено за да облекчи работата на лабораториите в изследванията на животните. Проби за изследване са взети от всички отстреляни или намерени мъртви животни.", "date": "2019.11.06", "title": "Кратки новини: Матрос почина при имитационни водолазни спускания в барокамера"}
{"url": "https://www.dnevnik.bg/politika/2019/11/06/3987975_malko_nad_42_na_sto_ot_izbiratelite_sa_glasuvali_na/", "text": "Избирателната активност към края на изборния ден на втория тур на местните избори в неделя е била 42.10%, съобщи говорителят на Централната избирателна комисия Александър Андреев. По данни на ЦИК най-висока активност е отчетена в Белене и в Георги Дамяново – по 83.3%. Най-ниската избирателна активност е в Пловдив – 28.91% и във Варна – 28.97%. Около 44 на сто от гласувалите са се възползвали от възможността да отбележат с преференция своето предпочитание. Най-много от гласоподавателите, отбелязали преференции, са били в Симитли – 92 на сто. Там партия на \"Зелените\" получава 11 мандата в общинския съвет, а 17-ият в листата се е качил нагоре и е влязъл в общинския съвет. В Симитли кметът Апостол Апостолов беше и единствен кандидат за поста, подкрепен от партията на \"Зелените\". Много преференции е имало и в Челопеч – 86 на сто от гласувалите. Най-малко са гласувалите с преференции в Черноочене, Якоруда, Хитрино. В Столичната община 21 на сто от избирателите са гласували преференциално, в Пловдив – 36 на сто, във Варна – 45 на сто. За големите градове преференциалното гласуване е между 40 и 50 процента. В ЦИК са постъпили 7 жалби за купуване на гласове, като те са препратени към органите на прокуратурата и МВР за необходимите проверки. Общият брой на жалбите, сигналите, извън тези, които са получени в двата изборния дни – 27 октомври и 3 ноември, е 348. 78 от тях са срещу решения на общинските избирателни комисии, 137 са за регистрацията на кандидати, партии и коалиции. 18 от тях са за повторно преброяване. В изборния ден – на 3 ноември, са постъпили общо 129 жалби и сигнали, от които 62 във връзка с нарушения на организацията в изборния ден. 16 са жалбите и сигналите във връзка с нарушения на избирателните права. 44 са сигналите и жалбите за предизборна агитация в изборния ден, като 20 от тях са свързани с публикуването на резултати от социологическите проучвания.", "date": "2019.11.06", "title": "Малко над 42 на сто от избирателите са гласували на местните избори в неделя"}
{"url": "https://www.dnevnik.bg/sport/2019/11/06/3987979_levski_izleze_vtori_sled_lesna_pobeda/", "text": "Левски\" взе победа и в третото си поредно домакинство в първенството. Сините се наложиха с 3:0 срещу \"Етър\". Головете за убедителния успех бяха вкарани от Холмар Ейолфсон, Паулиньо и Дени Алар. С победата \"Левски\" излезе втори с 35 точки, като изостава с четири от \"Лудогорец\". В неделя воденият от Петър Хубчев отбор гостува на \"Ботев\" в Пловдив. \"Много повече искахме победата. Това се дължи на отношението на футболистите към мачовете\", каза треньорът Петър Хубчев пред \"Диема спорт\". \"Левски\" имаше огромно превъзходство срещу съперника си, като създаде много възможности. Според думите на Хубчев отборът му се е справил с неутрализирането на двама от най-добрите футболисти на съперника и това е помогнало за успеха. \"Видях положителни неща, но нека не правим генерални изводи, защото 90% от хората определят тази победа като рутинна\", добави треньорът на сините.", "date": "2019.11.06", "title": "\"Левски\" излезе втори след лесна победа"}
{"url": "https://www.dnevnik.bg/sviat/2019/11/06/3987864_rusiia_slaga_krai_na_mita_za_lenin_toi_e_ubiec/", "text": "Престъпен убиец, душевноболен, дребен буржоа - такъв, без мистичен воал и далеч от съветските клишета, е представен Ленин по екраните в Русия близо 30 години след разпадането на Съветския съюз. Документалният сериал \"Ленин\", който ще бъде показан скоро по Първи канал на националната телевизия, цели \"да сложи край на мита за Владимир Улянов\" - истинското име на основателя на СССР, казва авторът на сценария Игор Липин. За да бъдат заснети 18-те епизода, десетина офицери, ръководени от бившия завеждащ архивите на Федералната служба за сигурност (ФСС, някогашният КГБ) - генерал Василий Христофоров, четири години ровят в документите на тайните служби. \"Оказва се, че легендата за добрия Ленин, изправен срещу лошия Сталин, е лъжа, защото именно Ленин започва  червения терор \", разказва пред АФП Игор Липин няколко дни преди в четвъртък да се навършат 102 години от болшевишката революция. В документалния филм е включено и писмо от август 2018 г., в което Ленин призовава да бъдат убити два милиона селяни, обявени за богаташи - т.нар.  кулаци , подложени впоследствие на страшни репресии. Месец по-късно той дава указание да се \"изолират\" в концлагери хора от враждебните класи. Психично болен? Други документи доказват според авторите на сериала, че Ленин е страдал от психически разстройства и че майка му е писала до полицията през април 1898 г., споменавайки \"обезпокоителното психично състояние\" на младия революционер и \"душевното заболяване в семейството\". Категоричният тон на документалния филм е в разрез с култа към личността, насаждан 70 години в СССР. Песни, филми, стихотворения, портрети, цитати, заучавани наизуст, и лозунги, окачени на обществени места - Ленин бе навсякъде. Дотам, че известен виц от съветско време гласеше: пускат по магазините тройно легло, защото \"Ленин е с нас\". Комунистическата пропаганда му бе създала имидж на аскет, алтруист и най-вече хуманист - за разлика от тиранина Сталин. Макар да изчезна от публичния дискурс след края на СССР, Ленин все още се ползва с известна популярност. По данни от последното голямо допитване, осъществено през 2017 г. от  центъра \"Левада\"  по случай  стогодишнината на болшевишката революция , 41 на сто от хората в Русия имат положителна представа за бившия държавен ръководител. Четирима от всеки петима жители на страната са \"против\" събарянето на все още многобройните му паметници. А мавзолеят с балсамираното му тяло все така си стои в центъра на Червения площад. Новите руски власти са склонни да пренебрегват Ленин и предпочитат да изтъкват централната роля на Сталин в победата над нацистите. В известен смисъл \"Ленин бе забравен и засенчен от Сталин\", споделя пред АФП режисьорът Владимир Хотиненко, чийто пълнометражен филм \"Ленин. Неизбежността\" излезе в Русия в края на октомври. Творбата никак не пресъздава живота на един пролетарий - Владимир Илич Улянов е показан като дребен буржоа, който ходи с бомбе, папийонка и бастун или се наслаждава на Вагнер в операта. Тази суперпродукция с виртуозен кастинг и операторска работа разказва за един будещ противоречиви коментари епизод - завръщането в Русия през 1917 г. на човека, оглавявал по онова време малка революционна партия като изгнаник в Швейцария. Германски пари Това пътуване с влак - през цяла Германия в разгара на Първата световна война, би било невъзможно без одобрението на кайзера, твърдят авторите на филма. Малко след това Октомврийската революция сваля царя, а после, през март 1918 г., болшевишкият вожд подписва мир с Райха, изоставяйки съюзниците на Русия. Изпълнителят на ролята му Евгений Миронов не се изказва много ласкаво за него, имайки предвид подозренията, че вождът на революцията е финансирал делото си с пари от германския враг. Ленин изобщо не е обичал Русия, нито руснаците - тези \"мързеливи мужици\"; Русия е била за него само начало на проекта му за световна революция, заявява актьорът, цитиран във вторник от \"Известия\". Говорителят на руската комунистическа партия (КПРФ) Александър Юшченко съжалява, че се търси начин за дискредитиране на Ленин чрез някакви пари от Германия в момент, когато икономическите и социалните неравенства подбуждат масите да излизат на протест \"в Русия и по света\". Това \"показва, че идеите на Ленин все още разпалват тълпите и те се надигат срещу собствениците на капитала\", заяви той пред АФП.", "date": "2019.11.06", "title": "Русия слага край на мита за Ленин: той е \"убиец, душевноболен, дребен буржоа\""}
{"url": "https://www.dnevnik.bg/bulgaria/2019/11/06/3987838_sled_zabrana_i_otmiana_-_liderut_na_boec_shte_moje_da/", "text": "Днес преди обед лидерът на БОЕЦ Георги Георгиев е получил разпореждането на прокуратурата от вчера, с което е отменена забраната му за напускане на страната. Самият Георгиев съобщи за това в социалната мрежа Фейсбук и приложи част от документа.  За отменената забрана за напускане  на страната потвърди и зам. окръжният прокурор на Видин Владислав Влашев, както и магистрати от Окръжния съд във Видин, които подчертаха пред \"Дневник\", че е имало само една забрана за напускане на страната и тя вече е отменена. Постановлението на прокуратурата обаче според Георги Георгиев не дава отговор на въпроса може ли на практика да напусне България на 11 ноември, за да стане бъбречен донор на съпругата си Мариела в специализирана болница в Гренобъл, Франция. За казуса се разбра вчера, след като  самият Георгиев съобщи , че му е наложена забрана за напускане на страната, и разказа в детайли казуса. Заради забраната той не можеше да пътува със съпругата си, която е в терминален стадий на бъбречна недостатъчност от близо три години. В публикацията бе обяснено, че забраната за напускане на страната може да е животозастрашаваща за съпругата му. За него ситуацията все още не е изяснена докрай и остават още висящи въпроси – законосъобразно ли е налагането на забрана за напускане на страната, както и последващото й отменяне. Освен това прокуратурата твърди, че е имало една забрана за напускане на страната, която вече е отменена, а според Георгиев и адвоката му – две и само втората е отменена. Практиката обикновено е да се издава една забрана, която е напълно достатъчна, без значение колко дела или досъдебни производства се водят срещу едно лице. Георги Георгиев обясни пред \"Дневник\", че има две забрани и само втората е била отменена.      Вчера \"Дневник\" потърси за коментар зам. окръжния прокурор на Видин, който обясни, че забраната е само една и е наложена на 1 ноември, след като от полицията е постъпила информация, че Георгиев планира да напусне страната. Още вчера след изясняване на причините за планираното пътуване забраната е била отменена. Късно вечерта обаче Георги Георгиев публикува в профила си във Фейсбук документи от прокуратурата, получени същия ден, в които е описано, че му е наложена изрична забрана. Документите са с дата 31 октомври, но са му връчени едва вчера. Георгиев твърдеше, че прокуратурата лъже и вместо да отмени забраната, му е наложила втора такава. След публикацията във Фейсбук и реакцията на медии тази сутрин прокуратурата е връчила и разпореждането, с което се отменя забраната. Днес прокуратурата твърди, че на Георгиев е позволено да пътува и забрана няма – не само за конкретен период от време, но и изобщо. Георгиев, чиято организация БОЕЦ организира протести срещу избора нов главен прокурор, стана обект на атаки от медиите, контролирани от депутата от ДПС Делян Пеевски, като всички, критикуващи процедурата и кандидата. Срещу лидера на БОЕЦ се води едно досъдебно производство за инцидента от 5 юни 2019 г. с екип от Канал 3, които през юни в продължение на три дни преследваха него и съпругата ми за интервю. На Георгиев са повдигнати обвинения по два текста от наказателния кодекс – за хулиганство и за нанасяне на лека телесна повреда по хулигански подбуди. Ако бъде признат за виновен, Георгиев може да бъде осъден до две години затвор или пробация. На 8 юли му е наложена най-леката мярка за неотклонение – \"подписка\", след като съдът приема, че няма данни да се укрие или да попречи на разследването срещу него. Според държавното обвинение до 1 ноември тази година той изобщо не е имал забрана за напускане на страната. Такава е била издадена единствено 1 ноември и отменена на 5 ноември, съобщават от прокуратурата. Адвокат Николай Хаджигенов и лидерът на БОЕЦ Георги Георгиев обаче твърдят, че има повече от една забрана за напускане на страната. Първата е била издадена през юли заедно с другите процесуални мерки по досъдебното производство. Преди повече от месец Георгиев и адвокатът му са поискали отмяната й и от прокуратурата, и от съда именно за да може да пътува до Франция със съпругата си. Произнасяне обаче не е имало, заяви вчера адвокат Хаджигенов. \"Дневник\" се обърна със същите въпроси и към Окръжния съд във Видин - колко забрани за напускане на страната са наложени на Георгиев, кога и на какво основание са издадени и отменени ли са те, както и дали процедурата е минавала през произнасянето на съд. От Окръжния съд във Видин обясниха, че по отношение на Георги Георгиев е имало само една забрана за напускане на страната - издадената на 1 ноември и отменена на 5 ноември. Процедурата не е минавала нито през Районния съд във Видин, нито през Окръжния съд и жалби срещу забраната с искане за отмяната й не са постъпвали в съда от страна на защитата. Наказателно-процесуалният кодекс предвижда налагане на подобна забрана в строго определени случаи – само при повдигнато обвинение за тежко умишлено престъпление или за друго престъпление (без значение умишлено или по непредпазливост), с което е причинена смърт. Буквалният текст на закона е: Забрана за напускане на пределите на Република България чл. 68. (1) В досъдебното производство, когато обвиняемият е привлечен за тежко умишлено престъпление или за друго престъпление, с което е причинена смърт, прокурорът може да забрани на обвиняемия да напуска пределите на Република България освен с негово разрешение. За наложената забрана незабавно се уведомяват компетентните структури на Министерството на вътрешните работи. По смисъла на чл.93, т.7 от НК \"тежко престъпление\" е това, за което по закона е предвидено наказание лишаване от свобода повече от пет години, доживотен затвор или доживотен затвор без замяна. Според защитата на Георги Георгиев нито едно от повдигнатите му обвинения не предвижда наказание лишаване от свобода повече от пет години, за да е налице изобщо законовата предпоставка за налагане на забраната. \"Прокурор Ваня Ненкова от Окръжна прокуратура Видин не просто е издала едно незаконосъобразно постановление, тя използва свръхпринуда и репресира обвиняемия, като необосновано засяга правото му на свободно придвижване, заложено в чл.35 от конституцията, ясно съзнавайки предвид ранга, който заема, че действа в противовес на закона\", твърди в  подробен юридически анализ  адвокат Камен Добрев, който е и член на гражданско сдружение БОЕЦ. \"През цялото време прокуратурата е била наясно за целта на пътуването и действията на държавното обвинение са с единствената цел да осуетят трансплантацията. Това по същество е опит за убийство. Заличаването на адвокат Хаджигенов от прокуратурата по делото е втори мракобесен ход, който е безпрецедентен за демократичната история на България. Причиненият стрес и ужас на семейството поставят в риск и заплашват и без това тежко увреденото здраве на Мариела. Лидерът на БОЕЦ обясни пред \"Дневник\", че все още няма отговор на въпроса дали ще може да пътува в понеделник до френската клиника безпрепятствено. Той ще потърси тези отговори по време на протест утре в 13:00 ч. пред Окръжната прокуратура във Видин. \"Все още имаме много въпроси. Ние в понеделник ще бъдем на летището. А утре ще излезем пред Окръжната прокуратура на Видин именно за да попитаме: \"Имаме ли гаранции, че това постановление е достатъчно, че е влязло в сила, че няма да бъдем спрени и задържани на летището. Искаме отговори на въпроса защо моето дело е под наблюдението на окръжния прокурор на Видин, след като е подсъдно на районната прокуратура. Искам да знам и защо бе заличен адвокатът ми Николай Хаджигенов и ми бе назначен служебен\", заяви Георгиев пред \"Дневник\". \"Не само че преди повече от месец поискахме от съда и прокуратурата да ми бъде позволено да пътувам, но и приложихме всичката медицинска документация с конкретни дати, документи, заповедта от шефа на НЗОК, хронограмата от френската клиника. Аз лично съм ги уведомявал писмено и многократно, че ще пътувам. За мен тези действия са репресивни и незаконосъобразни. Това е поредният кошмар\", разказа лидерът на БОЕЦ. По думите му има още един въпрос, който все още е без отговор. Според юристи, с които Георгиев е разговарял, постановление на прокуратурата, както и забрана за напускане на страната може да бъде отменено само от съда или от висшестояща прокуратура. Тоест прокурор, който е издал забраната, не може сам да отмени собственото си постановление. Магистрати от Окръжния съд във Видин обаче подчертаха пред \"Дневник\", че в чл. 68 на НПК е изрично регламентирана процедурата и е възможно прокуратурата, издала забраната, да я отмени на по-късен етап и без санкцията на съда. \"Нещата за нас стават абсурдни и пораждат много въпроси. Връчването днес на отмяната на забраната за напускане на страната за мен е опит от страна на прокуратурата да смекчи напрежението след острата обществена и медийна реакция\", коментира Георгиев. \"Така или иначе ние ще пътуваме. Ако се стигне до някакви ексцесии спрямо мен, съпругата ми има право да пътува. Но дори и да ми бъде попречено, аз ще замина на всяка цена, защото това ми е най-важното\", подчерта той.", "date": "2019.11.06", "title": "След забрана и отмяна - лидерът на БОЕЦ ще може да пътува в чужбина за операция"}
{"url": "https://www.dnevnik.bg/evropa/2019/11/06/3987740_dishai_trudno_-_ne_samo_v_sofiia/", "text": "                         На 26 октомври измервателните станции показаха, че Белград е градът с най-замърсения въздух в света, следван от Сараево. При това столиците на Сърбия и Босна и Херцеговина не са изключение: властите в тези страни посочват, че това е обичайно за началото на зимния отоплителен сезон и че и в други градове от Западните Балкани картината е същата. По този начин те се опитват да успокоят населението, че няма причина за паника и че високите стойности на замърсяване на въздуха са нещо напълно обичайно за този сезон. Властите омаловажават проблема Отговорните институции в Сърбия, Хърватия и Босна и Херцеговина не правят нищо, или мерките са недостатъчни, за да се справят с проблема. Според Радомир Лазович от гражданската инициатива \"Не оставяйте Белград да се задуши\" често дори те работят срещу по-добрата информираност на обществото. Той дава пример със завода за изгаряне на отпадъци, който се строи в близост до Белград. Въпреки че Европейската инвестиционна банка е отказала финансиране, тъй като проектът не отговаря на стандартите, приети от Сърбия като страна - кандидатка за членство в ЕС, изпълнението му продължава. Омаловажаването на проблема, представян от властите за някакво \"перманентно появяващо се замърсяване\", е опит от тяхна страна да успокоят гражданите, казва Лазович. Това той определя като \"бягство от реалността\". Не можеш да твърдиш, че замърсяването просто се случва - това не отговаря на истината. \"Винаги има източници на това замърсяване и възможности то да бъде ограничено\", казва още той. Газ вместо въглища Докато в много градове на Балканите качеството на въздуха е особено лошо през зимния сезон, в босненските градове Зеница, Тузла и Лукавач замърсяването е целогодишно. За това алармира Самир Лемес от гражданското обединение \"Еко форум Зеница\". \"Собствениците на индустриални съоръжения почти не инвестират в нови технологии, които биха понижили емисиите. Всички предишни инвестиции в такива технологии бяха спрени от войната през 1990-те години, а последвалата приватизация не подобри с нищо ситуацията\", казва Лемес. Доказателство за думите му откриваме в статистиката. През 2018 година концентрацията на вредни емисии във въздуха на Зеница, център на металургията в Босна и Херцеговина, надвишава нормите през цели 252 дни от годината - при разрешени три дни от годината. Сараево също редовно е в класациите на градовете в Европа с най-замърсен въздух. Босненската столица се намира в котловина, а положението се утежнява допълнително от масовото горене на въглища за отопление. Още през 70-те години на миналия век управата на града започва да газифицира отделните квартали, което намали значително концентрацията на серен диоксид и сажди във въздуха, припомня Лемес. Но подобрението не продължило дълго - нарастването на трафика и високите цени на газа, заради които голяма част от гражданите и днес избират да се отопляват на твърдо гориво, са основните причини за влошаващите се показатели. Друг фактор са хаотичното изграждане на многоетажни жилищни постройки и многото частни имоти без централно отопление. \"Зелените площи също са малко\", допълва Лемес. Последствията - множество заболявания Така гражданите са обречени да дишат мръсен въздух. Един от тях е Ненад от Сараево, който от години страда от астма. \"За нас, хронично болните, зимният сезон е мъчителен. Най-лошото е, че при смог ние не можем да се придвижваме свободно. Но трябва някак да стигнем до работа. Или до лекаря\", споделя той. Качеството на въздуха причинява здравословни проблеми и в съседна Хърватия. Според директора на Педиатричната болница в Загреб, лекуваща болести на дихателната система, до 15 години половината от населението ще страда от алергии. \"Замърсяването на въздуха вреди на лигавицата и в комбинация с алергиите предизвиква алергични възпаления\", предупреждава той. Въпреки че от пет години Хърватия е членка на Европейския съюз, нивата на замърсяване в страната не са се подобрили в сравнение с останалите държави в региона. Градовете по крайбрежието се радват на по-добро качество на въздуха - благодарение на географското си положение. Във вътрешната част на страната обаче, в това число и в столицата Загреб, допустимите норми редовно биват надвишавани. Ефективни мерки има, някой трябва да ги приложи Според Самир Лемес от \"Еко форум Зеница\" лесно решение на проблема няма. Той смята, че има нужда от пакет от мерки, които да атакуват едновременно различните проблеми. \"Промишлеността се нуждае от технологии и филтри, за да намали емисиите. Общественият транспорт трябва да се подобри и да стане по-достъпен. Трябва да се работи и за по-добра изолация на сградите, за да се намали изразходваната за отопление енергия\", казва той. Освен това силно замърсяващите автомобили трябва да бъдат спрени от движение, а използването на въглища за отопление също трябва да бъде ограничено. \"Не живеем в XIX, а в XXI век. Вместо да откриваме нови блокове на въглищните централи, имаме нужда от повече възобновяеми източници\", твърди Лемес. И още нещо: не е нужно тепърва да откриваме нови решения, тъй като много други страни имат натрупан положителен опит вече. Само трябва да бъде приложен.", "date": "2019.11.06", "title": "\"Дишай трудно\" - не само в София"}
{"url": "https://www.dnevnik.bg/razvlechenie/2019/11/06/3987909_izborut_na_nigeriia_za_oskar_e_diskvalificiran_zaradi/", "text": "Първият в досегашната история на наградите \"Оскар\" филм от Нигерия, кандидатствал в категорията най-добър международен игрален филм, е бил дисквалифициран от организаторите, което предизвика критика от страна на неговия режисьор, писа Би Би Си. Филмите в категорията, известна досега като най-добър чуждоезичен филм, трябва да имат преобладаващ диалог на език, различен от английски. Въпреки това 95-минутният филм \"Лъвско сърце\" (Lionheart) в голямата си част е на английски. Има 11-минутна част на езика игбо. Режисьорката Женевив Еннажи заяви, че филмът показва начина, по който нигерийците комуникират. В \"Туитър\" се появи и коментар от името на американската режисьорка Ава Дюверней, която критикува решението на Академията, тъй като английският е официалният език на Нигерия. \"Забранявате на тази страна въобще да се състезава за \"Оскар\" на официалния си език ли\", пита тя. Дювернай е първата чернокожа жена, режисирала игрален екшън филм с бюджет за над 100 млн. долара през 2016 г.. Еннажи, която е режисьор на дисквалифицирания \"Лъвско сърце\", допълни нейния коментар с обяснението, че английският е като мост между над петстотинте езика, които се говорят в тази страна. В друг свой туит тя каза още: \"Не сме избирали кой да ни колонизира.\" Английският продължава да е официален език в Нигерия, тъй като страната е британска колония в продължение на близо век до обявяването на независимостта й през 1960 г. Филмът \"Лъвско сърце\", който се излъчва по \"Нетфликс\", разказва за нигерийка, която се опитва да спаси компанията на баща си в общество, доминирано от мъже.", "date": "2019.11.06", "title": "Изборът на Нигерия за \"Оскар\" е дисквалифициран заради диалог на английски"}
{"url": "https://www.dnevnik.bg/politika/2019/11/06/3988016_suvetnik_ot_demokratichna_bulgariia_shte_vodi_purvoto/", "text": "Първото заседание на новия Столичен общински съвет (СОС) трябва да се свика най-късно до 18 ноември от областния управител на София, който е Николай Пехливанов от \"Атака\". Преди началото на това заседание кметът на София, районните кметове и общинските съветници ще положат клетва. Тя гласи: \"Заклевам се в името на Република България да спазвам конституцията и законите на страната и във всичките си действия да се ръководя от интересите на гражданите от Столична община и да работя за тяхното благоденствие.\" Общият брой на съветниците е 61, като най-голяма е групата на ГЕРБ - 27. БСП е с 15 съветници, обединение \"Демократична България\" - с 12, ВМРО-БНД - с 4, \"Атака\" - с 2, и независимият Борис Бонев от \"Спаси София\". Те могат да сформират политически групи, като минималният им брой трябва да е поне от 5 души, както изисква Правилникът за организацията и дейността на СОС. Първото заседание ще се ръководи от Грети Стефанова от \"Демократична България\", която се оказа, че е най-възрастният общински съвет. Чрез тайно гласуване съветниците трябва да изберат новия председател на общинския съвет. Той ще ръководи следващите заседания, като може да упълномощи за това и някой от своите заместници. Техният брой също се приема чрез гласуване от съвета. В досегашния съвет всички политически групи имаха свой зам.-председател. Възнаграждението на председателя на СОС, който е на трудов договор, не може да е по-висока от 90% от заплатата на кмета на общината, която сега е 2900 лева. Общинските съветници пък ще получават възнаграждение само за участията си в заседанията на съвета и на комисиите към него. То не може да надвишава 70% от заплатата на председателя на СОС. Забранява се на общинския съветник да бъде член на управителен, надзорен или контролен съвет на директорите на търговски дружества с общинско участие или да е директор на общинско предприятие. Той не може да изпълнява същите длъжности и в търговски дружества, които имат сключени договори с общината или с общински търговски дружества.", "date": "2019.11.06", "title": "Съветник от \"Демократична България\" ще води първото заседание на новия Столичен общински съвет"}
{"url": "https://www.dnevnik.bg/sport/2019/11/06/3987973_djeimi_uiliams_grigor_dimitrov_triabva_da_investira_v/", "text": "Григор Димитров трябва да изследва възможностите и да инвестира в български компании. Това заяви американският лектор и професионален мотиватор Джейми Уилямс пред \"Дневник\", след като  изнесе лекция пред футболистите на \"Левски\" . Уилямс, който е бивш състезател по американски футбол, е автор на една от най-известните мотивационни речи в киното - тази, в която героят на Ал Пачино надъхва играчите си преди \"Супербоул\" във филма \"Всяка една неделя\". Интервюто с Уилямс очаквайте в следващите дни в \"Дневник\".", "date": "2019.11.06", "title": "Джейми Уилямс: Григор Димитров трябва да инвестира в български компании"}
{"url": "https://www.dnevnik.bg/kultura/2019/11/06/3987668_plakatut_-_nachin_na_upotreba/", "text": "Деветото издание на Международното триенале на сценичния плакат беше открито вчера в 18.00 часа в Мраморното фоайе на Националния дворец на културата. То ще продължи до 5 ноември и представя 659 плаката от 30 държави от цял свят. Освен че показва селекция от най-доброто от театралния плакат за последните 3 години, триеналето има и допълнителна тема - \"Арт фестивали\". В нея са показани работи, правени за фестивали за кино, съвременна музика, традиционни и експериментални сценични форми. А във фоайето на театър \"Азарян\" са изложени произведения на международното жури Лекс Древински (Германия), Радован Йенко (Словения), Агнешка Жемишевска (Полша) и Божидар Йонов (България).       Международното триенале на сценичния плакат е създадено през 1995 г. от проф. Божидар Икономов, Божидар Йонов и Албена Спасова. В началото то е фокусирано върху сценичните форми, но в последните си издания обхваща и други области като архитектура, дизайн, литература. За всичките години на съществуването си триеналето за пръв път се провежда в НДК. \"Има различни митове за плаката, но е факт, че световната продукция, която показваме тук през три години, е достатъчно убедително доказателство, че плакатът съществува, в годините се трансформира и наистина има голяма динамика в развитието на този вид изкуство\", каза Албена Спасова пред БТА.      За нея проблемът в България е слабото присъствие на този вид изкуство в публичното пространство за разлика от други европейски държави. Като друга негативна тенденция тя подчерта, че в последните години снимките на актьори заместват плакатите.  Международното триенале на сценичния плакат може да видите всеки ден от 6 до 24 ноември в НДК между 11.00 и 18.00 часа. Входът за посетители е свободен.", "date": "2019.11.06", "title": "Плакатът - начин на употреба"}
{"url": "https://www.dnevnik.bg/bulgaria/2019/11/06/3988037_svinskoto_meso_v_bulgariia_e_chetvurtoto_nai-skupo_v/", "text": "Към края на септември цената на свинското месо в България е достигнала двегодишен връх и го превърна в четвъртото най-скъпо в Европейския съюз. Общото увеличение на годишна база е с около 14%,  съобщава \"Капитал\",  позовавайки се на данните в агростатистиката на Европейската комисия (ЕК) на фона на разпространението на африканска чума по свинете, която само за два месеца през лятото успя да унищожи над 20% от промишленото производство в България. Но извън последиците от чумата вътре в страната разпространението й в международен план също се усеща ценово. Тежката криза със заболяването в Китай - най-големият производител и консуматор на свинско в света, доведе до по-засилен внос от ЕС и ръст цените. Нещо повече - очаква се кризата да се усеща и през следващата година на глобално ниво, отразявайки се не само на пазара на свинско, но и на пилешко и говеждо месо. Африканската чума по свинете навлезе в България през юли и до края на лятото, когато е и пикът на заболяването, успя да пробие в осем промишлени свинекомплекса. Унищожени бяха общо около 130 хил. животни, което е над 20% от общо отглежданите около 600 хил. прасета в страната. Така към края на септември според данните от статистиката за продукти с животински произход на дирекция \"Земеделие\" към ЕК цената на качествено свинско месо (клас \"Е\") в България е достигнала 197.9 евро за 100 кг, което е ръст на годишна база около 14%. През миналия септември 100 кг качествено месо е струвало средно 170.1 евро. Българското свинско месо към септември е било четвъртото най-скъпо с ЕС, превишавайки с около 8% средноевропейската цена. По-висока е единствено е цената в Малта, Гърция и Кипър, където тя се движи в границите между 202.9 и 216 евро за 100 килограма. Всъщност цените на свинското през този септември в България на практика са достигнали двегодишен връх. 100 килограма качествено месо са се продавали по-скъпо за последно през октомври 2017 г. - тогава цената е била 200 евро, след което тръгва надолу. Повече четете  тук.", "date": "2019.11.06", "title": "Свинското месо в България е четвъртото най-скъпо в Европейския съюз"}
{"url": "https://www.dnevnik.bg/zelen/2019/11/06/3988041_stolichnata_obshtina_nezakonosuobrazno_e_otkazala/", "text": "Върховният административен съд (ВАС) потвърди, че Столичната община (СО) незаконосъобразно е отказала информация за инсталацията за изгаряне на RDF отпадък в ТЕЦ \"София\". Това се разбира от решение от 21 октомври, с което висшите магистрати потвърждават позицията от долната инстанция, съобщава  \"Капитал\".  През 2017 г. екологично сдружение \"За Земята\" поиска документите за проекта, който провокира противоречиви реакции в обществото. Столичната община обаче отказа да ги предостави, въпреки че искането бе подадено по реда на Закона за достъп до обществена информация (ЗДОИ). Със свое решение от 2 февруари 2018 г. Административен съд - София-град (АССГ), отмени отказа на зам.-кмета по екология Йоана Христова да даде информацията и върна преписката за ново произнасяне. След обжалване от страна на местната власт и ВАС е потвърдил решението. Сега топката се връща отново в общината и ще се чака нейната реакция. Столичният общински съвет одобри проекта за инсинератор през лятото на 2011 г. като част от интегрирания план за управление на отпадъците. Решението площадката да се намира в ТЕЦ \"София\" беше взето през 2015 г. след анализ на датската консултантска фирма \"Рамбол\". По нейна препоръка беше избрана и конкретната технология, чрез която да бъде изгаряно горивото. Тази консултация е струвала 1.5 млн. евро на Столичната община. Повече четете  тук.", "date": "2019.11.06", "title": "Столичната община незаконосъобразно е отказала информация за горене на отпадъци, потвърди съдът"}
{"url": "https://www.dnevnik.bg/bulgaria/2019/11/06/3988033_vampiri_bez_granici_ili_za_lechenieto_na_bulgarski/", "text": "                         Дълго време Фондът за лечение на деца в чужбина е отпускал по 40 хил. евро годишно за лечение на деца с имунологични заболявания с последствия в зрението в частния кабинет на лекар-дерматолог в Мюнхен. Този лекар използва негов си метод, който не е признат в Германия за научен. Според нормативната база в Германия, лечението на германци при него не се заплаща с публични пари от германските здравни каси и не подлежи на медицински контрол. Сега в България има натиск здравната каса да продължи да плаща. В разследването \"Вампири без граници\" е представена представихме историята на Д-р Клер е оспорван в Германия заради съмнителна терапия на пациенти с онкологични заболявания. Според \"метода на Клер\" кръвта на пациента се обработва по специален начин, за да бъде предизвикана защитна реакция в тялото и това да доведе до частично или цялостно унищожение на тумор. Болните инжектират собствената си кръв, след като тя е \"тренирана\" по метода на д-р Клер. За това болните заплащат със собствени средства – между 13 000 и 35 000 евро. А децата от България пият собствената си кръв. Тази кръв в ампули пренасяли родителите в чанта, в собствения си автомобил през границите на цяла Европа.  Защото в България явно има стройна схема с участници, чиято задача е истината да не влезе между кориците на нито едно дело в съда. И така решението на съда да обслужи схемата. В Германия всеки пациент е свободен да се лекува при когото си иска. Може да отиде и при шарлатанин, но тогава пациентът плаща от собствения си джоб. Германските здравни каси плащат лечението само за признати научни методи. В България с помощта на съда, един непризнат научен метод в Германия, става научен метод. И затова трябвало да се плати с парите на данъкоплатците. Немският дерматолог и алтернативен медик д-р Николаус Клер и неговият \"Институт по имунология и клетъчна биология\" в Мюнхен и Залцбург са в центъра на скандала в Германия почти 20 години. Той има пациенти от Германия, Австрия и Словения, а след 2010-та г. и от България. Медиите в Германия разследват, обществените телевизии показват репортажи с близки на починали пациенти, авторитетни изследователи са категорични, че методът не е научно доказан и има нулев терапевтичен ефект. Пациенти се оплакват, а по случая с д-р Клер има десетки, десетки съдебни дела. В периода 2010-2014 г. Фондът за лечение на деца е отпускал пари за лечението на деца с имунологични заболявания и увреждане на очите. Става дума за пари от държавния бюджет. Кой в България е насочвал отчаяни родители на деца с автоимунни заболявания към д-р Клер в Мюнхен и неговия метод на лечение? За едно такова дете с диагноза \"увеит на очите\", д-р Галина Филева – офталмолог в очна Клиника \"Света Петка\" във Варна, твърди, че тя е изпратила своя малък пациент за лечение в Мюнхен, в авторитетната Клиника по имунология на Медицинския университет. Вместо там, родителите завели детето на друг адрес в Мюнхен – на ул. \"Оберангер\" 30, при д-р Клер. Родителите не са съобщили за това на лекуващия си лекар. И до днес д-р Филева не знае с какво са лекували детето там, защото не й показали никакви документи. От нея се искало само да следи очното състояние на детето. Явно много бързо се е разпространявала в България мълвата за д-р Клер.  Това се случва след доклад до министъра на здравеопазването, който стигна до извода, че въпросното лечение е с експериментален характер. Фондът за лечение на деца спира финансирането. За съжаление, днес няма отговор на въпросите колко българчета са лекувани при д-р Клер и колко пари е плащала държавата за това. Архивът на Фонда го няма. Няма ги фактурите за похарчените пари за лечение и за различни манипулации. Няма и отчети. Бившият член на Обществения съвет като представител на БНТ – журналистът Мария Чернева – си спомня, че те многократно са изисквали справка от администрацията на Фонда за това, колко деца са били пращани за лечение при д-р Клер и откога? \"Но в нарушение на правилника, такива справки не ни бяха предоставени нито веднъж\", твърди Чернева. \"Дори когато бяхме притиснати да гласуваме принципен отказ от това лечение, отново не бяхме информирани, колко деца са в активен процес на лечение при Клер в онзи момент. Бройката установихме много по-късно. Въпреки многократната смяна на администрацията и на директора на Фонда за лечение на деца, никой от тях не направи справка от кога са лекувани деца там? От различните становища на експертите, които сме искали през годините за да си изясним докрай казуса, попаднах на писмото на акад. Богдан Петрунов за дете с възпаление на очите, което според описаната за него история е изпратено от център \"Фонд за лечение на деца\" при д-р Клер през 2010 година. Това е най-ранната дата, която съм засичала\", разказва Чернева. Съдебните дела дават някакъв отговор. От едно от решенията на съда става ясно, че поне 13 деца са лекувани при д-р Клер. Родители твърдят, че децата лекувани по метод на д-р Клер са 18. През годините отказите на Обществения съвет за лечение при д-р Клер да финансира лечението при този лекар са се превръщали в съдебни дела, които завеждали родителите на децата. Съдът постановява, че отказите на Фонда за лечение на деца са необосновани и се отменят. И следва да се платят по 40 000 евро на дете, на година, за лечение в Института на д-р Клер в Мюнхен. Тези пари ще ги плати НЗОК, зашото Фондът за лечение на деца премина тази година към Здравната каса. Касата трябва да стисне зъби и да плати, защото е длъжна да изпълни шест от постановените седем решения на ВАС. Нищо, че в разследването си ние разкрихме, как пред съда са представяни манипулирани и непълни факти, които изкривяват истината. Такъв е законът. Ако е минала повече от една година след влязлото в сила решение, няма как да се използва законовата възможност и да се поиска отмяна на влязло в сила решение. Законът позволява това, само ако са станали известни нови обстоятелства, нови доказателства по делото. Последното седмо решение на ВАС от месец май 2019-та година, може да се възобнови поради настъпилите нови обстоятелства. В случая има такива след нашето разследване. Аз предоставих на председателя на ВАС германските нормативни документи по случая. Германската обща директива при медицинско обслужване със сключен договор със здравната каса дава еднозначен отговор на въпроса кой трябва да плаща за д-р Клер. Според това задължително указание разноските за лечението на д-р Клер не се поемат не само от работещи в публичния сектор, но и за което и да е застраховано лице, защото терапията на Клер не се оценява като \"научно-общоприет метод\". В българската съдебна зала обаче се говорят и пишат неща, които са далеч от истината. И консултантите, и вещите лица, и двете страни по делото – Фондът за лечение на деца и родителите на децата, които кандидатстват за финансиране при д-р Клер,чрез своите адвокати, говорят за \"Института по имунология и клетъчна биология на д-р Клер.\" Някъде в решенията на съда пише и за \"Клиниката на д-р Клер\". Няма такъв институт. Няма такава клиника, според смисъла, който влагаме в тези думи. Никой от изброените участници в съдебните дела не се е качил на самолета и не е отишъл в Мюнхен за да види това, което видях аз. Никъде не пише Институт на д-р Клер. Така стигаме до друг парадокс. В нито едно от заседанията на съда, нито една от страните не е посочила, че д-р Николаус Клер е починал на 04.05.2016 година. И след неговата смърт \"Институтът\" е закрит. А всъщност, този \"Институт по имунология е клетъчна биология\" е бил само една частна практика. И думата \"Институт\" е заглавието на тази практика. Нищо повече. А след смъртта на Клер, тази лекарска практика вече не съществува. И договорите със служителите в нея са били прекратени. Няма и доказателства, че след закриване на частната практика има правоприемство по отношение на метода на лечение, прилаган от д-р Клер. От един договор за покупко-продажба от 06.10.2016 година, между Райнхард Мелц, наемодател и Любов Хаджиева- Бауер, става ясно, че помещенията, ползвани от частната практика на д-р Клер в Мюнхен на ул. \"Оберангер\" 30 са отдадени под наем вече на г-жа Любов Хаджиева-Бауер. Тя е родена българка и е бивш служител на д-р Клер. И в договора за покупко-продажба пише, че \"Купувачът не е в каквато и да е договореност за лечение с пациентите на практиката на д-р Клер. Когато тя трябва да се погрижи да лекува предишен пациент на тази практика, ще се сключи нов бъдещ договор за лечение\". Купувачът обаче е готов да се занимава занапред с една пациентска група, състояща се от български деца, за които е платил предварително един фонд. Парадоксалното е това, че след смъртта на д-р Клер, когато неговият \"Институт\" е закрит, родителите на деца продължават да кандидатстват за финансиране за лечение в него, а Фондът за лечение на деца издава откази. И започват съдебни дела да се отпуснат публични пари за нещо, което не съществува.  . Сега на същия адрес в Мюнхен, в същите помещения на ул. \"Оберангер\" 30 се намира частната практика на г-жа Любов Хаджиева-Бауер. В писмо до управителя на НЗОК от месец май, т.г., г-жа Бауер отказва да отговори на въпроси, свързани с терапията, която прилага на малките български пациенти там. И отправя офертата си към НЗОК – по 40 000 евро, на дете, на година. И се подписва под това писмо като \"Д-р Бауер\". И тъй като аз видях с очите си нейната табела в Мюнхен, където тя не е изписана като \"Д-р Бауер\", а в документите по някои от делата в съда се е изписала като \"Д-р\", аз отправих запитване до правителството на Горна Бавария. Каква медицинска специализация има г-жа Бауер, и какво пише в регистрите за нея? Има ли регистрирани дневни легла на този адрес, след като родители на българските деца твърдят, че децата лежали там за процедури? Получих отговор от Говорителя на Правителството на Горна Бавария – Верена Грос. Съобщават ми, че Любов Хаджиева-Бауер е регистрирана в Баварската лекарска камара като \"общопрактикуващ лекар\" и има разрешение за работа. Този отговор доказва, че г-жа Бауер няма медицинска специалност \"имунология\" или каквато и да е друга специалност, която да и даде медицинска квалификация, за да лекува автоимунни заболявания на български деца. А с решенията си Върховният административен съд на практика изпраща децата да се лекуват там, при нея, на този адрес в Мюнхен. Освен това, отговорът на правителството на Бавария потвърждава, че Любов Хаджиева-Бауер няма квалификация – \"д-р.мед.\". И според немските закони тя няма право да се нарича \"д-р Бауер\". Тя е общопрактикуващ лекар – г-жа Бауер. И тъй като администрацията на правителството не ми съобщава за легла в частната практика на г-жа Бауер, по косвен път съдим, че такива легла не са регистрирани. Иначе тази информация щеше да бъде достъпна за широката публика. По нито едно от съдебните дела, нито вещите лица и консултантите, нито адвокатите на двете страни, не са съобщили пред съда, че през втората половина на 2016-та година, през 2017-та, през 2018-та, а и през 2019-та, в помещенията на \"Оберангер\" 30 в Мюнхен, не д-р Клер, а г-жа Бауер е поела лечението на пациентите. Има и един друг скандален факт. Това, че Тогава, вдовицата на д-р Клер – Андреа Клер, изпраща писмо до заместник-министъра на здравеопазването – д-р Бойко Пенков, че не може да даде информация за лечението на едно българско дете, защото съпругът й д-р Клер е починал още през май 2016 год. И Институтът по имунология и клетъчна биология Д-р Клер\" е закрит. И Любов Хаджиева-Бауер била поела лечението на пациентите, следвайки установения от д-р Клер стил на работа. Г-жа Андреа Клер пише, че Фондът за лечение на деца в София и Министерството на здравеопазването са били информирани за това към онзи момент. Има един странен факт. Г-жа Клер заявява, че Институтът е закрит, а пише писмото до българското Министерство на здравеопазването на бланка на закрития Институт! А в началото на месец януари тази година, министърът на здравеопазването Кирил Ананиев е получил писмо и от министъра на здравеопазването на Бавария – г-жа Мелани Хумл, в което тя съобщава, че \"не разполагат с информация относно дейността и методите за лечение на посочената от вас г-жа д-р Хаджиева-Бауер. И че методът на лечение \"Автоложка целева цитокинна терапия по Клер\", по принцип не се покрива от здравно-осигурителните каси в Германия, поради обвързващи федерални разпоредби.\" Вместо светкавично Министерството на здравеопазването да разпореди на Фонда за лечение на деца като страна по тези дела в съда, да поиска отмяна на вече влезли в сила съдебни решения, а други дела да се прекратят, здравните власти бездействат. И така, седемте решения на ВАС влизат в сила. А чрез тях, Фондът за лечение на деца, а сега и НЗОК, се задължават да платят стотици хиляди левове, пари на българските данъкоплатци за лечение при починал лекар, по метод, непризнат в Германия за научно-обоснован. Скрити са останали и още факти. Например това, че адвокатът по делата на родители, които кандидатстват за финансиране при д-р Клер – адв. Пламен Таушанов, едновременно с това оглавява и една от двете национално-представителни пациентски организации – Българска асоциация за закрила на пациентите. И тази организация има свой представител, както и още един свой резервен член в Обществения съвет към Фонда за лечение на деца, от 20.10.2016 година до 01.04. т.г., когато Фондът премина към НЗОК. Освен това, Пламен Таушанов е бил член на Надзорния съвет на НЗОК два пъти до сега: от 16.05.2016 год. до 22.06.2017 год. И от 18.06.2018г. до 18.06.2019 год. Последното дело във ВАС, по което има решение от 13.05.2019 година и по което той е бил адвокат на родителите на едно дете, съвпада с периода, през който адв. Таушанов е бил и член на Надзорния съвет на НЗОК. А Фондът за лечение на деца е бил под шапката на НЗОК – от 01.04.19 до 18.06.19. Засичайки тези периоди с времето на съдебните дела, по които Таушанов е адвокат на страната, която иска финансиране от Фонда за лечение на деца при д-р Клер, се появяват съмнения за конфликт на интереси. Адв. Пламен Таушанов не отговори на въпроса ми, който му бях изпратила писмено – счита ли, че той има конфликт на интереси в този случай? В качеството на представител на пациентска организация имаш право на глас в Обществения съвет, за да се дадат публични пари за лечение при д-р Клер. Като адвокат можеш да водиш дела в съда, ако тези пари не са отпуснати. Можеш да искаш от съда всичко – назначаване на консултанти и вещи лица с експертиза за метода на д-р Клер. Колко добър е той и как се прилага успешно в Германия от цели 35 години! А като член на Надзорния съвет на НЗОК, можеш да удариш с юмрук по масата в Здравната каса и да кажеш: \"Плащайте парите, защото съдът реши така!\". И това ще бъде част от контрола на НЗОК. Оказа се, че след нашето разследване,   Става дума за последното решение на ВАС от 13.05.2019 година. Но странно защо, вече повече от месец, делото не е пристигнало във ВАС. Какво ли се е случило? Ето какво. Съдията е изпратил препис от искането на адвоката на другата страна – адв. Пламен Таушанов и той го е получил на 18.10.2019 год. Но, след 5 дни, на 23.10.19г., той е пуснал молба до Административния съд, че са му оттеглени пълномощията. Пламен Таушанов вече не е адвокат на родителите на детето по това дело. И Съдът изпраща втори път искането вече на самите родители. А председателят на Върховния административен съд – съдия Георги Чолаков ме убеди, че когато делото пристигне във ВАС и се установи, че искането е редовно, то веднага ще бъде насрочено за разглеждане в открито заседание на 5-членен състав на ВАС. Това дело е особено важно, защото   Три деца и двама възрастни. И ако ВАС най-после установи истината по казуса \" Д-р Клер\" и вземе справедливо решение, то и НЗОК ще може да мотивира свое становище за лечението на тези хора. И Касата да даде пари за тяхното лечение в някоя клиника, в някой институт, където не отказват да отговорят на въпроса: Как и по какъв научен метод лекувате българските пациенти?", "date": "2019.11.06", "title": "\"Вампири без граници\", или за лечението на български деца при непризнат в Германия лекар"}
{"url": "https://www.dnevnik.bg/photos/2019/11/06/3987678_fotogaleriia_svetovnite_snimki_na_denia_-_6_noemvri/", "text": "Антиправителствен протест в Хонконг, Китай.", "date": "2019.11.06", "title": "Фотогалерия: Световните снимки на деня - 6 ноември 2019 г."}
{"url": "https://www.dnevnik.bg/analizi/2019/11/06/3987456_cheren_petur_s_manolova_i_fandukova/", "text": "                         Йорданка Фандъкова срещу Мая Манолова. Едва ли досега по избори е имало толкова персонално фиксиран двубой като техния. Двубой, изчистен от излишни детайли. С относително равни шансове за победа. Двете кандидатки за кметския пост в София застанаха една срещу друга с подкрепата на твърдите ядра на двете водещи политически сили. Предварително беше ясно, че те ще стигнат до балотаж, където ще се борят за гласовете на трета политическа сила - т.нар. градска десница, която има неотслабващо влияние в столицата и продължава да поддържа репутацията ѝ на \"син град\". Проблемът беше, че и на двете претендентки им липсваше политически потенциал да привлекат тези гласове. Манолова – заради обвързаността си с БСП, която е историческият опонент на демократичната общност в страната. Фандъкова – заради демонстративното нежелание на десницата да има нещо общо с ГЕРБ след тежките имиджови поражения от коалирането с него. Така че играта по принуда трябваше да стане друга – на \"Черен Петър\", където не е важно какви карти имаш, а дали ще успееш да пробуташ на противника губещата. Първата губеща карта, от която на кандидатките им беше най-необходимо, но и най-трудно да се отърват, е тази на статуквото. Фандъкова го олицетворяваше по неизбежност – от 10 години тя управлява града като част от партия, която също от 10 години управлява страната. Онова, което тя направи, за да се освободи от този \"Черен Петър\", бе да обещае промени за следващия мандат в екипа си и в стила си на управление, в резултат на научените уроци от собствените ѝ грешки. Ходът ѝ не беше кой знае колко силен, но сякаш единственият възможен в нейното положение. Логично, именно тук Манолова виждаше своята непреодолима преднина. И превърна \"промяна\" (заедно с \"граждани\") не само в най-често използваната дума в изявленията си, но и в знаме, под което да събере недоволните от \"всяка възраст, класа, пол, занятие\" и сред тях задължително градската десница. За да стане това, тя разшири мащабите на промяната далеч извън границите на местната власт - въобще до властта в страната и оттук нататък нейният опонент вече не беше Фандъкова, а Бойко Борисов. Това обаче я изправи пред политическия въпрос – каква точно промяна предлага. Манолова обаче нямаше отговор. В нейната риторика промяната се изчерпваше със самата промяна. На част от десните, които гласуваха за нея на балотажа, подобна \"идеология\" им беше достатъчна, защото лекуваше, макар и палеативно, крайната им изнервеност от Борисов и ГЕРБ на върха на държавата. Но другата част - онези, които не гласуваха или пък подкрепиха Фандъкова, явно имаха по-големи претенции към идентификацията на политическото лидерство и не бяха готови да се борят със статуквото в полза на неизвестно КОЙ. Показателно е, че Манолова получи по-голяма подкрепа от гласувалите на първия тур за Бонев (който също като нея е политическо НЛО), отколкото от онези, гласували за Игнатов (издигнат от системен политически играч). Като прибавим и честото припомняне на генеалогичната свързаност със статуквото на самата Манолова, става ясно защо и на нея не ѝ беше лесно да се отърве от този Черен Петър. Резултатът от изборите показа още, че демократичната общност като цяло, без да се заиграва с Манолова, а със себе си, имаше електоралната мощ да победи ГЕРБ в София, но не успя, заради политическата истерия на част от членовете ѝ това да стане на всяка цена, веднага и въобще. Втората губеща карта беше червената. Колкото и да се скандира \"Няма вече ляво, няма вече дясно\", за софийската десница антикомунизмът продължава да е аргумент. Тук обратно – Фандъкова имаше естествена преднина, доколкото ГЕРБ се заявява като център-дясно на местна почва и членува в такова европейско семейство, докато Манолова нямаше как заради нуждите на кампанията си да престане да бъде БСП герой. Заради червения \"Черен Петър\" ѝ се наложи да направи опасно салто под купола на политическия цирк - хем да се държи сякаш за нея БСП е партия като всяка друга (дори услужливо се заговори, че Нинова е против кандидатурата ѝ), хем до 100 процента да усвои гласовете на социалистите. В крайна сметка и двете кандидатки предпочетоха да се пазят от противопоставянето между лявото и дясното на тема \"комунизъм\", така че спрямо десния избирател влияние можеха да окажат само рамковите партийни ориентации, които във всички случаи бяха в полза на Фандъкова. Третата губеща карта беше прокурорът. Спрямо него и двете претендентки бяха повече от предпазливи. Едва дни преди балотажа Манолова се реши на пресконференция да подкрепи протестите срещу избора на Гешев (въпреки че иначе тя беше дежурен участник в какви ли не други протести). Така че това прозвуча като молба за снизхождение към градската десница. Фандъкова не направи и толкова - тя обаче разчиташе на партийния си лидер Бойко Борисов, който опита да прехвърли \"Черния Петър\" на президента (а той да му го върне). Тази карта беше най-силният коз за десните, но остана почти неизиграна. Ако Манолова от самото начало беше отишла на Орлов мост, нищо чудно да беше спечелила изборите. Ако Фандъкова пък беше подкрепила протестите срещу Гешев, изборът ѝ щеше да е далеч по-сигурен. Четвъртата губеща карта е провинциализмът. Той изглежда твърде периферен аргумент на фона на опънатите политически нерви на градската десница, но тъкмо на нея няма как градското излъчване да не ѝ влияе, дори да е подсъзнателно. По тази линия \"Черният Петър\" остана в Манолова, защото запази провинциалния си облик не в географския, а в културен смисъл. Фиксирана изцяло \"срещу\", тя не се концентрира над нищо положително в столичния живот, нито се включи в някоя от традициите му, които за много от десните са въпрос на родова памет и индивидуална идентичност. Не спираше да говори за граждани, но с интонацията на кавга между съседи през стобора. А докато Фандъкова се идентифицираше с града, тонът ѝ беше обран и примирен, напомняше, че когато предизборната шумотевица свърши, пак ще се чува звън на трамваи. Очакванията, че тази кампания може да използва протестния вот на столичани, за да се превърне в историческа офанзива срещу управляващите, както в Унгария или Полша, не се потвърдиха. Защото там сблъсъкът е по оста консервативно-либерално, а в България липсва идейна отчетливост на позициите и от двете страни.", "date": "2019.11.06", "title": "\"Черен Петър\" с Манолова и Фандъкова"}
{"url": "https://www.dnevnik.bg/sport/2019/11/06/3987573_futbol_po_nikoe_vreme_zashto_levski_priema_etur_v_1530/", "text": "Преди ден, когато даде информация за продажбата на билети за мача с \"Етър\", \"Левски\" обяви, че \"в сила остава кампанията, целяща да привлече все повече семейства и деца на стадиона\". Но колко ли семейства ще посетят двубоя, който ще се проведе днес в... 15.30 часа? Двубоят на \"Левски\" и \"Етър\" е поредният от серия мачове от кръга, които се играят в неудобен час. Във вторник, например,  \"Ботев\" (Враца) прие \"Витоша\" в 12.30 ч. , а \"Славия\" посрещна \"Локомотив\" (Пловдив) в 15.00 ч. Началният час в разгара на работния ден е следствие на два фактора - местните изборите и евротурнирите. Програмата за последните два кръга в българското първенство  беше пренаредена и двубоите бяха изместени за делнични дни . Причината е, че от Министерството на вътрешните работи са уведомили БФС, че нямат възможност да охраняват футболни срещи на датите около изборите. Тук се стига и до втория проблем. УЕФА забранява мачове от вътрешните първенства да се застъпват по време с двубои от евротурнирите. По правило срещите трябва да приключват не по-късно от 30 минути преди началото на мачовете от европейските клубни турнири. Днес в 17.50 ч. започва срещата между \"Гимараеш\" и \"Арсенал\" в Лига Европа, а след това има двубои от Шампионската лига. Заради това 15.30 ч. е най-късният възможен вариант за начало на мач от Първа лига. \"В първоначалния вид на програмата нямахме дата, която да съвпада с евротурнирите. Сега и телевизията е потърпевша, и най-вече зрителите\", обясни пред \"Дневник\" Атанас Караиванов, който като изпълнителен директор на фирмата, държаща телевизионните права - \"Футбол про медиа\", пряко работи по определянето на програмата. \"УЕФА много точно е посочила каква е глобата, ако някой мач се застъпи с двубой от евротурнирите, и тя е 35 хиляди евро. Ако има някой, който е готов да я плати, ще му направим мача, когато поиска\", заяви той. Караиванов добави, че \"хората отдавна са спрели да ходят на стадиона\". По думите му разликата в посещаемостта на мачовете през седмицата и през уикенда не е голяма, което според него е тема за размисъл.", "date": "2019.11.06", "title": "Футбол по никое време: защо \"Левски\" приема \"Етър\" в 15.30 ч. в работен ден"}
{"url": "https://www.dnevnik.bg/sviat/2019/11/06/3987511_bulgarite_gledat_obshtestvenite_medii_no_ne_im_viarvat/", "text": "Българите не вярват на обществените медии, но ги смятат за важни за демокрацията и се информират от тях ежедневно. Това показва проучване на фондация  \"Конрад Аденауер\"  за обществените медии в Югоизточна Европа, озаглавено A Pillar of Democracy on Shaky Ground. То обхваща още Албания, Босна и Херцеговина, Хърватия, Косово, Молдова, Черна гора, Северна Македония, Румъния и Сърбия, в десетте държави са анкетирани общо 10 хил. души. 81% от българите смятат, че  обществените медии  са важни за демокрацията, но 69% са на мнение, че върху тях се упражнява политическо влияние. Само 24% изпитват доверие към  обществената телевизия  и 31% - към радиото, докато частните медии се радват на малко по-висок авторитет. Но дори най-достойната за доверие медия –  частните радиа , имат едва 41% аудитория, която казва, че изпитва високо или много високо доверие към тях. \"Българите като цяло са много критични към медиите\", отбелязва проучването. Въпреки това България е една от държавите, където  обществените медии  имат най-голяма аудитория – 71% се информират ежедневно от тях, а 18% - няколко пъти седмично. Само българите на възраст между 18 и 29 години години потребяват обществени медии в по-малък процент – 60% ежедневно. Най-голям процент българи са на мнение, че  финансирането на БНР и БНТ  трябва да идва от реклама (38%) или смесена форма на реклама и друго финансиране (32%). 20% не знаят и едва 5% смятат, че тя трябва да се финансира от данъци, а 4% - от такси. Новини (74%), образователни предавания (68%) и филми (66%) - това е предпочитаното съдържание. Обществените медии  се ползват с авторитет в целия регион – повече от две трети от хората в тези държави смятат, че те са важни за демокрацията, като в България най-много хора са на това мнение. Хърватите и румънците също са в челната тройка със 78% граждани, съгласни с това твърдение. \"Тези три държави може би са развили по-силно усещане за демокрация, благодарение на членството си в ЕС\", отбелязват авторите на изследването. Въпреки това почти две трети от всички виждат политическо влияние в обществените медии, като най-голям процент хора са на това мнение в Босна и Херцеговина (88%), Хърватия (83%) и Черна гора (71%). Само 46% от албанците и 50% от косоварите обаче виждат такъв натиск над своите държавни медии.", "date": "2019.11.06", "title": "Българите гледат обществените медии, но не им вярват"}
{"url": "https://www.dnevnik.bg/bulgaria/2019/11/06/3987497_kak_nedeistvitelnite_bjuletini_v_romskite_sekcii_vuv/", "text": "Броят на недействителните бюлетини, подадени на балотажа в т.нар. ромски секции във Варна, е бил необяснимо по-нисък в сравнение с първия тур на изборите. Това показва анализът на протоколите, публикувани в сайта на Централната избирателна комисия. В някои от секциите разликата е повече от 8 пъти. В същото време обобщените данни от изборите във варненските гета сочат, че там победителят Иван Портних е събрал забележителна подкрепа от 92,3%. В секцията, където гласуват жителите на най-голямото варненско гето \"Максуда\", на първи тур са регистрирани а на втория по-малко от 10%. В две секции във Варненския кв. \"Аспарухово\", където също живее компактна ромска общност, подадените недействителни бюлетини на първия изборен тур са били съответно малко над 80% и около 86%, докато на балотажа те са вече 3.5% и 7.3%. В друг варненски квартал - \"Владиславово\" където има три секции, в които гласуват предимно роми недействителните бюлетини от първия изборен тур за кмет на града са били съответно около 41%, 45% и 57%, докато на втория в трит секции те са между 2.2% и 11%. В район \"Младост\" във Варна също има две \"ромски\" секции. Там на 27 октомври са били подадени съответно 44.6% и малко над 56% недействителни бюлетини за кмет на Варна. На втория изборен тур техният брой е паднал рязко и те са 3% в едната и 8% в другата секция. Анализът на протоколите от двете ромски секции в с. Каменар във Варна също показва между двата изборни тура. Данни от всички ромски секции във Варна показват също, че в тях гласовете, подадени за новия мандат Портних са 92,3%. На тези избори  Портних всъщност повтаря успеха си в градските гета на Варна, след като през 2015 г. спечелил безапелационно в 10 секции , където гласуват основно или само роми. Там той пожъна В някои от секциите подкрепата за Портних дори надхвърляше 90%. Сравнение с данните от редовните избори за местни органи на властта във Варна, проведени през 2011г., показва, че в същите секции предшественикът на Портних Кирил Йорданов, издигнат за четвъртия си мандат пак от ГЕРБ,  също е пожънал най-високата си електорална подкрепа . Според изборните протоколи от секциите в градските райони \"Аспарухово\", \"Владислав Варненчик\", \"Одесос\", \"Младост\" и село Каменар, тогава Йорданов бе спечелил с 92,6 % от действителните гласове.", "date": "2019.11.06", "title": "Как недействителните бюлетини в ромските секции във Варна изчезнаха между двата тура"}
{"url": "https://www.dnevnik.bg/evropa/2019/11/06/3987287_berlinskata_stena_triabvashe_da_e_poslednata_no_30/", "text": "\"Стена на Тръмп с Мексико\", \"бариера на сигурността\" между Израел и Западния бряг, огради около испанските анклави в Мароко... Берлинската стена трябваше да е последната, но 30 години след падането й постоянно се издигат нови стени в отговор на предизвикателствата на глобализацията. \"9 ноември 1989 г. беляза нещо, което мнозина се надяваха да е нова епоха на сътрудничество и отвореност отвъд границите\", отбелязва Транснационалният институт (ТНИ), прогресивен мозъчен тръст в Амстердам. \"Тридесет години по-късно изглежда се е случило точно обратното: светът отвръща на международните проблеми със сигурността със стени, милитаризация и изолация\", смята ТНИ в доклада си \"Изграждане на стени\". \"Вълната от оптимизъм беше краткотрайна\", потвърждава Александра Новоселоф от Международния институт за мир в Ню Йорк. \"Стените продължават да са тук и са се увеличили. Днес те са повече, отколкото преди 30 години. Преброих около 20, което е двойно повече, отколкото през 1989 г.\", добавя Новоселоф. Политологът Елизабет Вале от Квебекския университет в Монреал пък е преброила 70-75 построени или обявени стени спрямо около 15 през 1989 г. Ако се поставят една до друга, \"съществуващите стени ще са с обща дължина около 40 хил. км\", което е колкото обиколката на Земята, казва авторът на книгата \"Граници, огради и стени - Състояние на несигурност\". Глобализацията беше породила надеждата, че границите ще изчезнат, но всъщност предизвика обратна реакция, подхранваща суверенизма и национализма, които обичат преградите, коментира Брюно Тертре, съавтор с Делфин Папен на \"Атласа на границите. Стени, конфликти, миграции\". Бариерите се умножиха след 11 септември 2001 г., анализира Тертре, който е заместник-директор на Фондацията за стратегически изследвания в Париж. Хората започват да строят стени \"в опит да се борят по малко смешен начин срещу глобални явления като тероризма, миграциите или бедността\", казва Александра Новоселоф. В общество, което е загубило опорите си, което води до засилено искане за държавна намеса и защита, коментира Мишел Фуше, автор на \"Завръщането на границите\". Стената служи като \"метафора, от която се очаква да успокои тревогите ни\", добавя преподавателят на приложна геополитика в Колежа по световни изследвания в Париж. \"В епоха, в която популизмът бързо набира сила, стената е бързо решение, което едно популистко правителство може бързо да осъществи\", каза Елизабет Вале. Стените като бариери на сигурността днес все повече стават антимиграционни. \"Страните членки на ЕС и на Шенгенското пространство са построили от 90-те години близо 1000 км стени, или шест пъти дължината на Берлинската стена, за да спрат влизането на изселени групи\", пише в доклада на ТНИ. Но \"стените не позволяват да се спрат потоците\", смята Вале. \"Напротив, те допринасят за превръщането им в нелегални. Те не позволяват да се спре трафикът - например повечето вкарани наркотици в САЩ минават през гранични пунктове. Нещо повече, те допринасят за прикриването на една действителност, тази на растящата несигурност в южните страни. Когато милиони хора няма да имат друг избор освен да заминат, стените ще станат безполезни\", предупреждава експертът. \"Вярно е, че стените не са решение, но те са отговор по спешност на един също толкова спешен проблем\", казва френският историк Клод Кетел, който предупреждава Не бива да се бъркат същинските гранични стени, които са предназначени за контрол на влизащите в дадена страна, и бившата Берлинска стена, която забраняваше излизанията, с което си спечели прякора \"стената на позора\", подчертава Майкъл Рубин от консервативния вашингтонски мозъчен център \"Американ ентърпрайз инститют\". \"Стените работят, ако целта им е да защитят националната сигурност и да възпрат незаконната имиграция\", смята той и дава за пример бариерата между Израел и Западния бряг. \"Почти веднага броят на успешните атентати в Израел спадна с 90 процента\", казва бившият служител на Пентагона. /БТА", "date": "2019.11.06", "title": "Берлинската стена трябваше да е последната, но 30 години по-късно се издигат нови"}
{"url": "https://www.dnevnik.bg/sport/2019/11/06/3987590_finalut_v_kopa_libertadores_beshe_otnet_ot_santiago_i/", "text": "Чилийската столица Сантяго изгуби възможността да бъде домакин на финала в най-силния континентален футболен турнир Копа Либертадорес заради протестите в страната. След дълго обсъждане беше решено мачът да се проведе в Лима. За титлата ще спорят  настоящият шампион \"Ривър плейт\"  от Аржентина и бразилският \"Фламенго\". Датата остава непроменена - 23 ноември. Този сезон финалът ще е исторически, защото за пръв път първенецът ще бъде определен в един мач. Заради  протестите в Чили  се повтори ситуацията от преди година, когато се търсеше решение къде да се проведе решителният двубой (тогава проблемът дойде заради напрежението и сблъсъците между големите съперници и финалисти \"Ривър плейт\" и \"Бока хуниорс\" и в крайна сметка се стигна до двубой в Мадрид). Вариантите \"Ривър плейт\" и \"Фламенго\" да играят два мача при разменено гостуване или пък на друг континент са били отхвърлени категорично. Други предложения бяха финалът да е в Асунсион, Меделин, Монтевидео, Порто Алегре и др. Преди седмица южноамериканската конфедерация обяви, че финалът ще се играе по програма в Сантяго. Сега привърженици на двата отбора изразяват недоволството си от късната промяна и избора на Лима, тъй като имат малко време да организират пътуването си.", "date": "2019.11.06", "title": "Финалът в Копа Либертадорес беше отнет от Сантяго и ще се играе в Лима"}
{"url": "https://www.dnevnik.bg/analizi/2019/11/06/3986328_shte_se_nauchite_da_se_durjite_kakto_triabva/", "text": "Това е казала новият  американски посланик Херо Мустафа  пред български журналисти в понеделник. На събитие за журналистиката, която търси решения, тя говори уважително към работата и ролята на медиите. Дали и как държавата да подкрепя разследванията е тема, с която днес няма да се занимавам (Ще кажа - може поне да не пречи). Някои читатели сигурно, преди да дочетат текста, ще се втурнат да коментират \"а как президентът Тръмп се отнася към критикуващите го медии\", други може би дори ще поощряват примера му.  В България обаче натискът отдавна е не само пряк и все по-директен, ами все по-често и демонстративен. И дори не говорим за разследвания и разкрития, а Повтарям - да питаш и да ти отговорят. Затова и реших да не подминавам последната случка. В неделя, след като гласува на втори тур и обяви пред струпалите се на училищните стълби в Банкя медии, че те всъщност  изборите приключили преди седмица , премиерът Бойко Борисов изведнъж си тръгна рязко, докато отговаряше според неговата представа на въпросите на журналистите. Тръгна си, афектиран от въпрос на \"Дневник\". И минути след това, докато вървеше, коментира: \"Ще се научите да се държите както трябва.\" (вижте видеото) - така можехме да приключим най-краткия коментар на \"Дневник\", свързан с премиера. Ако се учехме от него. Целият сюжет накратко: На въпрос на БНТ за идеята на президента да свика съвещание за честността на изборите и дали ще присъства премиерът не отговори, а коментира: \"Пак ли е агитирал\", \"Явно когато само той победи, изборите са честни\", \"Един мъж, обграден с Корнелия Нинова, Мая Манолова, Татяна Дончева, Елена Йончева... те го ошашавиха (продължението е само с имена на жени - бел. авт.), нека бъдем снизходителни\". И продължи за успехите на ГЕРБ за очистването на водата и въздуха още от неговото кметско време, но после сам се върна на президента, коментирайки, че е хубаво \"да говориш за върховенството на закона, но не като го нарушаваш\". Последва краткият въпрос и отговор, които не се чуват ясно във видеозаписите: \"Как го нарушава?\" Отговорът: \"Като агитира.\" И въпросът ми: \"Вие какво правите в момента, г-н премиер?\" Този беше въпросът-реплика, който предизвика \"бурята\". В интерес на истината премиерът първо направи усилие да се удържи, но не успя, избухна и си тръгна, хвърляйки вината на \"госпожата\", която \"казала, че той агитира\". Хукна след него цялото журналистическо войнство, от което поне двама колеги се разсърдиха на журналиста на \"Дневник\", че ядосал премиера, и ето на, той се врътна и няма да отговаря. Живописна гонитба на министър-председателя сред сновящи бодигардове, оператори с тежки камери и жители на Банкя с деца, които чакаха да се снимат със своя любим съгражданин. И сред тях репортерски гласове: \"Кажете за Макрон, кажете за Макрон...\" Борисов се спря няколко пъти и не се сдържа да обяснява защо се е ядосал :  Защо разказвам детайлите ли? Защото не е вярно, че някой му е казал, че е застанал да агитира. Задаваха му се въпроси. А и от детайлите се налагат изводите: - Имаме премиер, който може да говори дълго, но не може да отговаря на въпроси, нито да участва в диалог. Той търпи журналистите само ако не го прекъсват и ако не задават въпроси, които не му харесват. - Имаме гилдия (не искам вече да казвам журналистическа), в която се увеличават хората с микрофони, които са загрижени повече властникът, който и да е той, да бъде поставен в удобство, за да говори високо и гладко, независимо какво, отколкото да си тръгне сърдит и да ни остави без запис. И затова въпросите изчезват, заменени от покани \"Кажете за...\", \"Да говорим за...\" или направо уговаряне \"Да си ходим ли или ще ни говорите нещо отвън?\". И премиерът вече все по-трудно крие раздразнението си, ако се промъкне неконтролиран въпрос или нежелана тема. Тогава отказва да отговаря (както се случи и с Би Ти Ви след първия тур) и може да си позволи да се обърне към чакащите го медии с: \"Добър ден, защо врякате така?\" А те да продължават да навират микрофони, вместо да се обидят и да го оставят поне един ден да се изявява само в неговия \"Фейсбук\" ефир - където по трасето няма и случайни граждани с въпроси, като например \"виждате ли Пеевски в огледалото\", а само усмихващи се, молещи за снимка почитатели. Та тук категориите за отношения с медиите вече са подменени не с пряк или непряк натиск, а с (почти) пълен контрол. И ако трябва да перифразирам един цитат, който се въртеше из \"Фейсбук\" тези дни - \"а след като изчезнат журналистите, вече няма да знаем какво се случва\".     ", "date": "2019.11.06", "title": "\"Ще се научите да се държите както трябва\""}
{"url": "https://www.dnevnik.bg/evropa/2019/11/06/3987617_djonsun_poiska_ot_trump_da_otmeni_mitata_vurhu/", "text": "Британският премиер Борис Джонсън призова в телефонен разговор президента на САЩ Доналд Тръмп да отмени митата върху шотландското уиски и други стоки, предаде \"Ройтерс\". Джонсън призова Тръмп и да не налага мита за коли, каза говорител на \"Даунинг стрийт\" 10. \"Двамата лидери отново потвърдиха ангажимента си към засилване на специалните отношения чрез солидно двустранно споразумение за свободна търговия, след като Обединеното кралство напусне ЕС\", се казва в комюнике на Белия дом във връзка с телефонния разговор. Миналия месец САЩ  наложиха 25-процентни мита  върху вноса на скоч и други европейски продукти като ответна мярка на европейските субсидии в самолетостроенето.  Правителството на Тръмп заплаши да наложи мита и върху вноса на европейски автомобили и авточасти. /БТА", "date": "2019.11.06", "title": "Джонсън поиска от Тръмп да отмени митата върху шотландското уиски"}
{"url": "https://www.dnevnik.bg/biznes/companii/2019/11/05/3987570_eksperti_mnogo_kompanii_ostaviha_gdpr_prez_2018_g_i/", "text": "                                                                                                                                                                         Ако трябва да обобщим ситуацията, по-често се наблюдава нагласа в компаниите да спазват регулацията, но все още трябва да се полагат усилия откъм експертизата на служителите и разбирането на проблематиката от страна на висшия мениджмънт. Широко разпространено е схващането, че постигането на съответствие с регламента е еднократен акт - създават се едни политики и процедури, които се прибират в една папка и с това компанията смята, че е изпълнила изискванията на закона. В действителност това е непрекъснат процес, който трябва да се интегрира в дейността й. И да, ще коства усилия и ресурс, но те ще се отплатят. Компаниите, които нямат това разбиране, а действат ad hoc, случай по случай, често допускат грешки и се излагат на рискове. В цяла Европа, в това число и в България, вече има популярни казуси, някои от които с рекордни глоби по GDPR, достигащи десетки милиони. Според нас обаче глобите са само един от рисковете и в никакъв случай най-големият. Потенциалната загуба на доверие, която компаниите могат да претърпят, е нещо далеч по-страшно.                                . За радост, все по-често в практиката си виждаме компании, които искат да правят нещата отговорно и правилно. Това роди и идеята ни за създаването на корпоративна общност от такива компании                  Там, където разбирането на висшето ръководство за важността на въпроса е ниско, рискът GDPR да не бъде приложен правилно от компанията и да остане неразбран от служителите е висок. Ние съдействаме както на частния, така и на публичния сектор, и там, където управителят, директорът, кметът, т.е. висшият ръководител на дадена структура, е задал пътя правилно, регулации като GDPR могат да бъдат и много полезни. Те могат да станат основата за оптимизиране на съществуващите процеси, както и за преглед и подобряване на отношенията с доставчиците на използваните външни услуги. Факт е, че всеобхватни регулации като GDPR стават допълнително бреме за бизнеса, защото той невинаги разполага с вътрешни, подготвени експерти. Затова стратегията на мениджмънта към решаването на този въпрос в много голяма степен предопределя и успеха. В нашата практика срещаме компании, които имат вътрешен екип, но, независимо от това, по важни въпроси търсят второ мнение от наш експерт. Има и такива, които предпочитат вътрешните служители да бъдат минимално ангажирани с GDPR и изцяло са аутсорснали тази дейност към нас. Тоест всяка компания избира кое е най-подходящото решение за нея и това решение е на висшия мениджмънт. Наскоро медиите отразиха проблем в системата за кандидатстване в училищата на територията на една община в България. Както често става в подобни случаи - вината се търсеше някъде другаде. Макар да разполагаме само с публично известните детайли по случая, считаме за недопустимо да се излагат на риск данни на деца, а ръководството да не си дава сметка, че именно то                              С други думи, все още има празнини в разбирането на смисъла и философията на регламента от отговорните лица.                             Тази длъжност остава все още недостатъчно разбрана. Част от компаниите възлагат функцията на ДЛЗД на юриста, счетоводителя, специалиста по човешки ресурси и т.н., колкото да покажат, че такова лице е назначено. Без реално да му съдействат и да подпомагат избрания служител да бъде подготвен да изпълнява задълженията си. Отговорността отново е на висшия мениджмънт и ако той е избрал неправилен експерт или не го развива, от това ще загуби компанията. Ако пък се прецени, че това е бюджетно необосновано, по-добре да се аутсорсне длъжността към подготвени експерти в областта, отколко да се предприеме проформа назначаване.                            Външният DPO (Data protection officer) трябва да има дълбоки експертни познания по специфичната материя, както и да разбира спецификите на дадената компания, за която ще работи. Да може да предлага креативни решения и да ги комуникира добре. Това често изисква търпение в големи дози и способности да се водят преговори. Много от казусите, по които работим, се решават в резултат на задълбочени проучвания на екип от експерти. Така стигаме до най-правилното решение за конкретната ситуация. Един добър DPO не трябва да е блокиращ за бизнес процесите, а да помага те да са в съответствие с регламента. Най-лесно е да се каже на компанията: \"Това не може, защото не отговаря на GDPR.\" А всъщност целта е ги посъветваш как да променят процеса, така че всичко да е по правилата, и самото събиране на данни да носи полза на организацията. Друг сложен момент на този етап е уреждането на взаимоотношенията с третите лица, най-често с обработващите лични данни.                                В практиката си срещаме жестоки изисквания, които някои от по-големите компании налагат на подизпълнителите си. В някои от случаите това води до изцяло ненужни разходи за малкия бизнес, още повече, че не отговаря на смисъла и философията на GDPR. Тук е именно ролята на едно добро DPO – да познава добре законодателството, да умее да прави анализи и обосновано, при отчитане на риска, да съветва компанията да вземе едно или друго решение. Точно тази обоснованост на решенията ще има ключова роля при доказване на спазването на изискванията на GDPR в случай на необходимост.               Целта на Асоциацията е не само                                        . С нашата работа успяваме да обединим различни експерти. Към Асоциацията се присъединиха професионалисти, които имат опит както в частния, така и в публичния сектор, като така експертизата ни вече се простира отвъд специализираната \"GDPR-ска\" подготовка. Работата ни, включително чрез партньорството ни с БТПП, през последните две години дава много добри резултати. Разпознаваеми сме като експертна организация, включително от страна на ключови институции. Чрез нашата дейност подпомагаме и сме активни участници в лекции, семинари, форуми, в законодателния процес. В този период все повече компании започнаха да се обръщат към нас за съдействие, а аутсорсването позволява различни, гъвкави форми на взаимодействие. Могат да бъдат аутсорснати само проверките или обученията, или само оценките, и това е много удачен вариант за някои компании. Всичко изброено доведе до логичната стъпка - започнахме да предлагаме решения за бизнеса под формата на аутсорсване на дейности в областта на защитата на личните данни ( )                                   Редица международни изследвания сочат, че голяма част от пробивите в сигурността или нарушенията на законодателството се дължат на незнание или невнимание от страна на служителите. Като резултат от съвместната ни работа с дадена компания, освен спокойствието на висшия мениджмънт, ние винаги търсим и повишаване нивото на осведоменост на самите служители. Опитваме се да го правим по лесен, неангажиращ за тях начин.                                 ", "date": "2019.11.06", "title": "Експерти: Много компании оставиха GDPR в 2018 г. и това ги излага на риск от несъответствие"}
{"url": "https://www.dnevnik.bg/evropa/2019/11/06/3987619_frenskoto_pravitelstvo_predpriema_riskovana_manevra_v/", "text": "Ще бъдат ли достатъчни 20-те мерки на френското правителство в областта на имиграцията, които ще представи днес премиерът Едуар Филип, да успокоят опозицията? А да смекчат разногласията сред самото мнозинството? Не е сигурно, пише в. \"Паризиен\". \"Действаме много предпазливо\", каза съветник от Елисейския дворец и допълни, че е любопитен да види как ще се развият нещата.  Полемиката по тази тема не стихва, откакто започна новият политически сезон. Изпълнителната власт е решена да се захване с пълна сила с нея, за да не остави поле за изява на десницата и най-вече на \"Националния сбор\" на Марин льо Пен, допълва френският вестник. Президентът Еманюел Макрон се възползва от това, че е на посещение в Китай, на 9500 км от Франция, за да остави нещата в ръцете на премиера. \"Това, че президентът е далеч от микрофоните в момента, е добре\", смята негов сътрудник. По думите му държавният глава е понесъл негативи заради въпроса с имиграцията, особено след интервюто му за сп. \"Вальор актюел\". В него той  каза : \"Предпочитам да имаме законна, регистрирана, основана на квоти имиграция за определен брой години, отколкото потайната, нерегистрираната работа. Предпочитам хора, идващи от Гвинея или от Кот Д'Ивоар, които са тук и вършат работа, отколкото българи или украинци с техните нелегални канали.\" Думите му предизвикаха  дипломатическо напрежение  със София. По информация на \"Паризиен\" мерките, които днес ще бъдат представени, ще включват квоти за имигранти, тримесечен срок, в който кандидатите за убежище няма да могат да ползват някои услуги в сферата на здравеопазването, укрепване на европейската гранична служба \"Фронтекс\" и борба срещу измамите при събирането на семейства. Вчера министърът на труда Мюриел  Пенико обяви , че Франция ще въведе квотна система по региони и професии за издаване на разрешителни за работа за граждани на страни извън ЕС. Пенико обаче каза пред радио Ер Ем Се, че не очаква да има голяма промяна в броя на разрешителните за работа, издавани по новата система, като се имат предвид свободните 33 хил. позиции годишно. Франция вече поддържа регионални списъци с търсените позиции. Работодателите в съответния регион могат да изискват разрешителни за чужденците при тези професии, без да се опитват да запълнят вакантното място на местно равнище. Според новата система тези списъци ще се преразглеждат всяка година и работодателите, синдикатите и регионалните власти ще използват статистически анализ при определянето на бройката, посочи министърът. Тя добави, че в квотите, които ще влязат в сила от идното лято, няма да има правила за страните на произход. /БТА", "date": "2019.11.06", "title": "Френското правителство предприема рискована маневра в имиграционната политика"}
{"url": "https://www.dnevnik.bg/razvlechenie/2019/11/06/3987542_vreme_e_za_vtori_pregled_na_bulgarskiia_dizain/", "text": "Графичен дизайн, брандинг и идентичност, продуктов дизайн, керамика, интерактивен дизайн, илюстрация, анимация, мода и текстил, социален дизайн. Над 30 различни постижения и идеи на български дизайнери в тези сфери ще се поберат в изложбата \"Преглед на българския дизайн\", която ще бъде открита утре, 7 ноември, от 19 ч. в пространството \"Порт.А\". Селекцията в този втори годишен преглед, както и  миналата година , е на \"Студио Комплект\" - организатори на второто издание на  фестивала за дизайн Melba , който през 2019 г. освен еднодневен симпозиум с международни лектори включва и филмова програма.       Сред участниците в изложбата са авторите на визуалната идентичност на \"Пловдив 2019\" - PUNKT, най-голямото студио за създаване на шрифтове Fontfabric Type Foundry, новият моден бранд Lame God, организацията Fine Acts, инициирала множество влиятелни социални кампании в последната година, илюстраторките Виктория Стайкова, Деси Баева, Деница Бояджиева и Мария Налбантова, студиото за архитектура и дизайн на мебели FUNKT Furniture, както и модните брандове 05.studio, 45 Street и Stinky Socks.  Автор на оформлението на експозицията, а и отделно представен участник в нея, е Ева Вентова.      \"Горди сме, че за втора поредна година успяваме да материализираме в изложба постижения на дизайна, които според нас са ярък спомен в колективната памет за сегашното състояние на българската визуална култура\", казват Адриана Андреева и Бояна Гяурова от \"Студио Комплект\" и допълват, че \"Преглед на българския дизайн\" е естествено продължение на създадения от тях  онлайн архив \"Мелба \", както и на срещите на живо с местни \"герои на дизайна\" през годината. Целта на \"Мелба\" активностите, обясняват те, е в крайна сметка да разкриват влиянието на дизайна върху живота ни в различни аспекти.       Международният симпозиум, който е акцентът в програмата на Melba Sofia Design Festival 2019, ще се проведе на 9 ноември от 10 до 19 ч. в зала 6 на Националния дворец на културата (НДК). В него ще участват осем впечатляващи имена в дизайна от цял свят. Разговорите на \"Дневник\" с част от тях може да откриете тук -  издателство \"Зупаграфика\"  и  студиото за стратегическo консултиране IAM , а билети -  тук .   Освен него ще бъде представена и независима филмова програма с шест заглавия с обща тема дизайн, архитектура и визуални изкуства. Домакин на прожекциите на 10 ноември от 15 ч. е \"Генератор\" (Generator). Официалното откриващо парти е ден по-рано, на 9 ноември в бар TELL ME, където зад пулта след 23 ч. ще застане DJ Heidy P. от Канада.  Изложбата \"Преглед на българския дизайн\" е с вход свободен и ще продължи до 17 ноември. ", "date": "2019.11.06", "title": "Време е за втори преглед на съвременния българския дизайн"}
{"url": "https://www.dnevnik.bg/evropa/2019/11/06/3987625_indiia_iska_da_vodi_pregovori_za_svobodna_turgoviia_s/", "text": "Индия би следвало да води разговори с ЕС за споразумение за свободна търговия. Това обяви вчера правителството, ден след като отказа да се присъедини към подкрепяния от Китай регионален търговски пакт поради опасения индийският пазар да не бъде залят с евтини китайски стоки, предаде \"Ройтерс\", цитирана от БТА. Министърът на търговията и промишлеността Пиюш Гоял заяви, че сектори като бижутерийната, текстилната индустрия и земеделието настояват за търговско споразумение с ЕС. Германският канцлер Ангела Меркел също призова за възобновяване на преговорите по този въпрос. \"Би трябвало да се ангажираме със споразумение за свободна търговия с ЕС\", каза Гоял на пресконференция, на която обясни причините Индия да не се присъедини към Регионално всеобхватно икономическо партньорство, или РВИП (Regional Comprehensive Economic Partnership - RCEP), сключено между 15 страни вчера. Министърът посочи, че страната му е имала големи изисквания за услугите и инвестициите, довели до продължителни преговори по РВИП. В него освен Китай влизат 10-членната Асоциация на страните от Югоизточна Азия (АСЕАН), Япония, Южна Корея, Австралия и Нова Зеландия. ЕС и Индия започнаха преговори за споразумение за свободна търговия през 2007 г., но те навлязоха в задънена улица и бяха прекъснати през 2013 г., след като страните не успяха да изгладят различията си в няколко области.", "date": "2019.11.06", "title": "Индия иска да води преговори за свободна търговия с ЕС"}
{"url": "https://www.dnevnik.bg/ot_vas/novini_ot_vas/2019/11/06/3987527_esen_v_manastira/", "text": "Есен в и около Рилски манастир. В манастира между двете порти", "date": "2019.11.06", "title": "Есен в манастира"}
{"url": "https://www.dnevnik.bg/na_put/2019/11/06/3985412_putnicite_na_letishtata_iskat_poveche_kontrol_po-malko/", "text": "Пътниците искат повече контрол, по-малко чакане. Това е основният извод от глобалното проучване за 2019 година на международна асоциация за въздушен транспорт  ИАТА . Попитани са 10 877 пътници от 166 държави. Фокусът на анкетата е предимно върху процедурите на летищата, а не в качеството на обслужване на авиолиниите. Главните приоритети на пътниците включват повече личен контрол върху пътуването през техния смартфон, използването на биометрична идентификация за улесняване на процедурите, възможността да проследяват багажа си, максимално време на чакане за вземане на багаж и митнически проверки 10 минути и достъп до интернет в самолета. Според запитаните биометричната технология е добро решение за ускоряване на обслужването по летищата. Общо 70% от анкетираните казват, че са готови да споделят биометричните си данни, а 46% биха предпочели този тип идентификация вместо тази по документи. 53% от анкетираните нямат нищо против да чекират багажа си, ако имат възможността да го проследяват. Повечето респонденти (80%) не са готови да чакат повече от 3 минути, за да си предадат багажа. Попитани дали е важен достъпът до интернет на летищата, 53% отговарят положително. Малко повече от 70% казват, че желаят да получават информация на личните си устройства по време на полета.", "date": "2019.11.06", "title": "Пътниците на летищата искат повече контрол, по-малко чакане"}
{"url": "https://www.dnevnik.bg/na_put/2019/11/06/3984536_muzeiat_vuv_veliko_turnovo_raboti_po_ideia_za_filmov/", "text": "Естествените декори, използвани при заснемането на филми във Велико Търново, ще бъдат обозначени с информационни табели, а туристите ще могат да гледат сцената, запечатала конкретното място в града. Идеята е на Регионалния исторически музей и се очаква да бъде осъществена през 2020 г., съобщи  БНР.", "date": "2019.11.06", "title": "Музеят във Велико Търново работи по идея за филмов туризъм"}
{"url": "https://www.dnevnik.bg/politika/2019/11/06/3987628_maia_manolova_vlastta_stigna_dunoto_s_tezi_izbori/", "text": "Властта стигна дъното в организацията и манипулацията на тези избори\", заяви пред Би Ти Ви неуспелият кандидат за кмет на София Мая Манолова (подкрепена от БСП). На въпрос дали е преживяла загубата Манолова каза, че това е въпрос на гледна точка и е видяла как работи \"машината за манипулации и купуване на гласове\". Тя отново показа празни протоколи, които по думите ѝ са били подпечатани и подписани, преди в тях да бъдат нанесени броят на гласовете, което е в нарушение на правилата. Отново говори и за купуване на гласове, което по думите ѝ ставало не само в ромските квартали, но също в кв. \"Обеля\", където според нея прокуратурата не направила нищо въпреки подадените от щаба ѝ сигнали. Добави, че е имало случаи на дописвани под черта в списъците граждани, дописвани граждани на страни - членки на ЕС, и др. \"Пълно е с нарушения, които ще представим пред съда с една-единствена цел – това да не се повтаря\", каза Манолова. Добави, че освен че ще иска касиране на изборите, предстои да инициира форум за обсъждане как да се избегнат порочни изборни практики. \"Няма да правя партия\",  каза отново  Мая Манолова на въпрос за политическото ѝ бъдеще, но посочи, че се готви \"да сложим началото на края на едноличната власт\". \"Обмисляме с моя екип да инициираме гражданска инициатива, гражданска платформа, която да стъпи върху основните демократични ценности\", обясни тя плановете си. На въпрос дали гражданската инициатива ще прерасне в партия каза \"рано е да говоря\". Според Манолова най-важният знак от тези избори бил, че е показала, че едноличната власт може да бъде победена, а начинът бил обединение на демократично мислещите избиратели - и десни, и леви. Тя благодари и на привържениците на БСП, които са гласували за нея, както и на подкрепилите я десни и непартийни хора.", "date": "2019.11.06", "title": "Мая Манолова: Властта стигна дъното с тези избори"}
{"url": "https://www.dnevnik.bg/evropa/2019/11/06/3987635_ot_parij_do_singapur_gradovete_slagat_spirachki_na/", "text": "Сингапур стана поредният град, взел под прицел електрическите тротинетки със забрана, влязла в сила вчера, пише \"Ройтерс\". Е-тротинетките вече са честа гледка по градските улици от Берлин до Париж, но  върху тях се хвърля вината  за злополуки, включително и смъртта на възрастна жена в Сингапур тази година. Всеки с електрическа тротинетка по тротоарите на града е застрашен с до три месеца затвор или глоба. Следват пет държави, ограничили или забраните е-тротинетките: Франция Париж  забрани електрическите тротинетки по тротоарите , като нарушителите се глобяват със 135 евро. Наложена бе максимална допустима скорост от 20 км/ч за моторизираните превозни средства из столицата, където множество хора бяха ранени, а един възрастен човек на 80 бе убит през април. Германия Германските депутати гласуваха през май  да легализират електротротинетките по пътищата  и велоалеите, но ги забраниха от тротоарите. Водачите трябва да бъдат на възраст от 14 години нагоре и да спазват ограничението на скоростта от 20 км/ч. Испания Миналата година Мадрид забрани електрическите тротинетки по пешеходните зони и по пътищата с ограничение на скоростта до 50 км/ч. Великобритания Незаконно е придвижването с е-тротинетки по обществените пътища, велоалеите и тротоарите. Нарушителите се наказват с глоба 300 евро въпреки призивите в последно време да бъде премахната забраната. САЩ Някои градове наложиха ограничения за електрическите тротинетки, а изследване през септември установи, че те участват във все повече инциденти, често пъти с пияни младежи.  През август Атланта забрани е-тротинетките през нощта след четири смъртни случая, включващи и водачи. Миналата година Сан Франциско наложи временна забрана след вълна от оплаквания на жители във връзка с незаконно паркиране и задръствания по улиците. /БТА", "date": "2019.11.06", "title": "От Париж до Сингапур, градовете слагат спирачки на електрическите тротинетки"}
{"url": "https://www.dnevnik.bg/razvlechenie/2019/11/06/3987636_nacionalnata_portretna_galeriia_v_london_shte_zatvori/", "text": "Националната галерия за портрети в Лондон ще затвори за три години в рамките на проект за обновлението й на стойност 35,5 млн. паунда, съобщава Би Би Си. Галерията ще затвори през юни 2020 г. и се очаква да отвори отново врати през пролетта на 2023 г. Докато текат ремонтните дейности по основния вход, част от колекцията с творби на галерията ще пътува из Великобритания. Според съобщението на галерията всяка година 300 портрета ще обикалят страната от Корнуол до Единбург. Има  планове  източното крило, което досега бе затворено за посещения, да бъде \"съживено\" и там да бъде направен вътрешен двор. Предвижда се и създаването на учебен център. \"Това е уникален и важен епизод в нашата история\", казва Д-р Никълъс Кълинан, директор на Националната галерия за портрети. Според него след трансформацията институцията ще стане по гостоприемна и ще може още по-добре да изпълнява ролята си на \"фамилен албум на нацията\".", "date": "2019.11.06", "title": "Националната портретна галерия в Лондон ще затвори за три години"}
{"url": "https://www.dnevnik.bg/evropa/2019/11/06/3987639_ako_berlinskata_stena_ne_beshe_padnala_merkel_shteshe/", "text": "Германският канцлер Ангела Меркел разказа вчера,  30 години след падането на Берлинската стена , че  когато била гражданка на комунистическа Източна Германия , мечтаела да посети Скалистите планини в САЩ и да слуша Брус Спрингстийн, предаде \"Франс прес\". Ако Берлинската стена не беше паднала преди 30 години и Източна Германия празнуваше 70-ата си годишнина, \"вие каква щяхте да станете\", отправи въпрос към Меркел германското издание \"Шпигел\". \"Със сигурност нямаше да се срещнем с вас\", отговори тя. Германският канцлер е израснала в източната провинция Бранденбург, която бе част от Германската демократична република. \"В крайна сметка щях да реализирам мечтата си: в ГДР жените се пенсионираха на 60-годишна възраст\", каза Меркел, която сега е на 65 години. \"Така че щях да си взема паспорта преди пет години и да отпътувам за Америка. В ГДР пенсионерите разполагаха със свободата да пътуват - на тези, които вече не са полезни като социалистически работници, им се позволяваше да излизат от страната\", обясни тя. \"Да видя Скалистите планини, да обикалям с автомобил и да слушам Брус Спрингстийн - това ми беше мечтата\", допълни Меркел, казвайки, че винаги е била привличана от размерите, разнообразието и културата на Съединените щати. Американската звезда Брус Спрингстийн бе любимец на източногерманската младеж и през 1988 г. стана един от малкото западни певци, изнесли концерт в Източен Берлин, отбелязва \"Франс прес\". /БТА", "date": "2019.11.06", "title": "Ако Берлинската стена не беше паднала, Меркел щеше да сбъдне американската си мечта"}
{"url": "https://www.dnevnik.bg/bulgaria/2019/11/06/3987649_inicialite_dp_ot_deloto_ktb_lipsvashtite_imena_chast_ii/", "text": "Фондация \"Антикорупционен фонд\" (АКФ) анализира хиляди страници от материалите, които прокуратурата е внесла в Специализирания наказателен съд, който гледа делото за източване на фалиралата КТБ с обвиняем нейният собственик Цветан Василев и още 17 души. От разследването на прокуратурата има данни за отделени над 20 досъдебни производства, за които наблюдаващият прокурор Иван Гешев вече пет години и половина отказва всякаква информация. Втората част от документалното разследване \"Делото КТБ: Липсващите имена\" се съсредоточава върху групата на семейството, ДП, Булгартабак и въпроса какво още \"не е забелязал\" наблюдаващият прокурор Гешев.", "date": "2019.11.06", "title": "Инициалите Д.П. от Делото КТБ: Липсващите имена. Част II"}
{"url": "https://www.dnevnik.bg/kultura/2019/11/06/3986950_izlojba_predstavia_nepokazvani_kartini_na/", "text": "Над седемдесет картини на българската художничка Лика Янко ще бъдат показани в столичните галерии \"Лоранъ\" и \"Контраст\", като сред тях ще има и непредставяни досега нейни произведения. Официалното откриване ще бъде днес (6 ноември) от 18.30 часа в галерия \"Контраст\", която се намира на ул. \"Цар Самуил\" 49. \"Общуване със сакралното\", както е името на експозицията, включва творби от периода 1957 - 1997 г. Някои от тях са портретите на нейните родители и приятелките ѝ Дора и Стойка Миланови, ранни пейзажи от Созопол и Родопите, правени през 60-те години на миналия век, както и картини, предлагани за обложки на плочи. Лика Янко е родена в София на 19 март 1928 г. като Евангелия Грабова. Баща й Лазар Янков Грабов е албански общественик и председател на Съюза на албанските културни дружества в България. Бъдещата художничка учи във Френския колеж в София, където се запознава с творчеството на френските импресионисти. Когато е едва на 15 години, влиза в в Художествената академия в класа на акад. Илия Петров. Проф. Дечко Узунов, който също оказва голямо влияние за развитието й като художник, казва, че има две деца - Лика Янко и Генко Генков. Лика Янко се дипломира със среден успех, защото картините й не отговаряли на изискванията на времето. Първата нейна изложба е осъществена през 1967 г. и по думите на самата художничка е свалена 6-7 дни след откриването й. Причината е в отзивите на критиката, която се изказва крайно отрицателно за картините й. Следват 14 години, през които тя не спира да рисува, но няма възможност да излага платната си в България. Изключена е от общите прояви на художниците. Творчеството ѝ е самостоятелно и различно спрямо официалните директиви за изкуството и поради това се оказва неприемливо. В началото на 80-те години с промените в културната политика под патронажа на Людмила Живкова Лика Янко получава своеобразна реабилитация. Въпреки това продължава да страни от художествения живот и рядко участва в общи изложби. Нейни картини са показвани на изложби в Стокхолм, Базел, Париж. За целия си живот Лика Янко прави 7 самостоятелни изложби и умира от пневмония на 73-годишна възраст няколко дни преди откриването на последната от тях.", "date": "2019.11.06", "title": "Изложба представя непоказвани картини на забраняваната художничка Лика Янко"}
{"url": "https://www.dnevnik.bg/evropa/regioni/2019/11/06/3987648_kremikovskiiat_manastir_perperikon_i_termite_na/", "text": "Кремиковският манастир, \"Перперикон\" и Термите на античен Диоклецианопол (днешна Хисаря) са сред обектите, които ще бъдат облагородени със средства от управляваната от Министерството на регионалното развитие и благоустройството Оперативна програма \"Региони в растеж\" 2014 - 2020, съобщи ведомството. Общините София, Казанлък, Кърджали и Хисаря кандидатстват с проекти за общо над 31 млн. лв. за реставриране, социализиране и повишаване на туристическия потенциал на тези културно-исторически обекти с национално значение. С одобрението им ще бъде разпределен над 40% от ресурса по процедурата \"Развитие на туристически атракции\", който е в размер на 98.5 млн. лв. През този програмен период туристически обекти се финансират с безвъзмездни средства от програмата и с финансови инструменти чрез Фонда на фондовете. Община София кандидатства с проекта  . Той предвижда реставрация на стенописи, ремонт на покрива и дренажа на средновековна църква \"Свети Георги\" и социализация на археологически структури. Ще бъде изградено северно манастирско крило, в което ще се обособят информационен център, музейна експозиция, магерница, параклис и камбанария, манастирски работилници за производство на сладка и сиропи, обучение на лагерници и посетители в изработката на манастирски сувенири. Така ще се създаде цялостен нов туристически продукт, който да съчетае културните и духовните ценности с природните забележителности, се посочва в съобщението на министерството.      Проектът   на община Казанлък предвижда консервация, реставрация и социализация на тракийска гробница и култов комплекс \"Оструша\" и изграждане на велосипедна алея от гр. Крън до гр. Шипка. Планирано е също изграждането на туристически комплекс, който ще има функцията на информационен център и ще изпълнява ролята на \"портал\" за посещение на Долината на тракийските царе. Той ще разполага с многофункционална зала с 3D виртуална реалност, с възможност за организиране на различни събития, занаятчийски ателиета и конферентна зала. В комплекса ще има и тронна зала – музей, за който ще бъдат доставени восъчни фигури на тракийски владетели. Община Кърджали кандидатства с проект за консервация и реставрация на част от археологическия комплекс   и изграждане на туристическа инфраструктура за неговата социализация. Целта е постигането на интегриран туристически продукт \"Перперикон\" и неговото популяризиране чрез разпространение на информационни и рекламни материали, закупуване на интерпретативна техника и оборудване за посетителския център на комплекса.      Проектът на община Хисаря  , включва три обекта: южната порта на Диоклецианопол; Термите и североизточната ъглова кула. В тях ще бъдат изпълнени консервационно-реставрационни и строително-монтажни работи за подобряване на цялостния туристически продукт с допълнени мерки за интерпретация и информация относно историята, значението и развитието на обектите. Всички предвидени в проектите дейности, свързани с реставрация, консервация, опазване, експониране на недвижими културни ценности, както и реконструкция, ремонт или изграждане на техническа инфраструктура в техните граници, ще се извършват в съответствие с разпоредбите на Закона за културното наследство, Закона за устройство на територията и други нормативни актове, се уточнява още в съобщението. По процедурата по-рано тази година бяха отпуснати 8.2 млн. лв. за реставрация, адаптация и възстановяване на  Синагогата във Видин  и околното ѝ пространство. Проекти за остатъка от ресурса в размер на 59 млн. лв. могат да се подават до 31 декември 2021 г. Според Насоките за кандидатстване на Фондовете за градско развитие предложенията се разглеждат по реда на постъпването им до изчерпване на разполагаемия безвъзмезден финансов ресурс, т.е. при разпределението на средствата се прилага принципът \"първи по време – първи по право\". Затова всички потенциални бенефициенти, които биха искали да кандидатстват за комбинирана подкрепа (безвъзмездна финансова помощ и финансови инструменти), трябва да подготвят и подадат своевременно своите проекти пред фондовете за градско развитие (финансовите посредници) по ОПРР, както и да изискват съответния номер и дата, идентифициращи поредността на входираното предложение. Повече информация за обхвата на мерките за финансиране, механизма на инвестиране, допустимия териториален обхват и допустимите крайни получатели, са посочени в обявените от Фондовете покани, публикувани на следните адреси: - \"Регионален фонд за градско развитие\" АД (ФГР за Северна България) -  http://jessicafund.bg/bg/fond-sever/ ; - ДЗЗД \"Фонд за устойчиви градове\" (ФГР за гр. София и Южна България) - https://www.citiesfund.bg .", "date": "2019.11.06", "title": "Кремиковският манастир, \"Перперикон\" и Термите на Хисаря ще бъдат облагородени с европари"}
{"url": "https://www.dnevnik.bg/razvlechenie/2019/11/06/3987427_pianist_i_cigular_predstaviat_paganini_i_shopen_v/", "text": "На 25 ноември почитателите на класиката и визуалните изкуства ще се насладят на необикновения концерт-спектакъла \"Между два свята\", който ще обедини Паганини с Шопен. В музикален \"дуел\" на сцената на pала 1 на НДК ще влязат виртуозният цигулар Марио Хосен и швейцарският пианист Адриан Йотикер, които ще противопоставят образите на двамата титани.  Концепцията на визуалното съдържание е дело на Полина Герасимова – автор на поредица аудио-визуални пърформанси и мултимедийно изображение на концерти. На сцената ще бъдат инсталирани мащабни екрани, които ще играят с фигурите на виртуозите и оркестъра, докато преобразяват динамиката на произведенията във въздействащи картини. Музикантите от оркестъра \"Камерата Орфика НБУ\" ще допълнят автентичното звучене на произведенията на големите композитори. Диригент ще бъде Кристиан Шулц, директор на Виенския симфоничен оркестър. Билетите за концерта, подкрепен от Столичната община, Нов български университет и Уникредит Булбанк, вече са в продажба  в мрежата на Eventim.bg  и на касите в НДК.", "date": "2019.11.06", "title": "Пианист и цигулар представят Паганини и Шопен в \"Между два свята\""}
{"url": "https://www.dnevnik.bg/evropa/2019/11/06/3987659_bristol_e_na_put_da_stane_purviiat_britanski_grad/", "text": "Бристол планира да стане първият град във Великобритания с широкомащабна забрана за движение на дизелови автомобили в опит да намали замърсяването на въздуха, предаде ДПА.  Градският съвет одобри план, според който движението на дизелови автомобили, собственост на частни лица, да бъде забранено в централния район на града между 7:00 и 15:00 часа. Търговските автомобили ще трябва да плащат, за да могат да влязат в зоната, уточнява Би Би Си.  Автомобилите, които навлязат в района, ще плащат глоби, с изключение на такситата и линейките.  Схемата, която трябва да бъде одобрена и от правителството, ще започне да се прилага през 2021 година. Планира се и по-широка \"зона за чист въздух\", в която частните коли ще могат да се движат, но камиони, ванове, автобуси и таксита ще трябва да плащат такси.  Градският съвет одобри бизнес план за идеята, но конкретни детайли като размер на глобите и категории автомобили и граждани, за които ще може да бъде направено изключение, все още не са уточнени. Властите на Бристол са законово задължени възможно най-бързо да намалят замърсяването на въздуха в града, най-вече нивата на азотния диоксид  Местните власти се надяват, че до 2025 година ще успеят да изпълнят плана за намаляване на замърсяването, отбелязва Би Би Си.  Въвеждането на \"зони с ниски емисии\" вече се обсъжда в няколко други британски града, включително Бирмингам, Лондон и Лестър. Много от тези схеми предвиждат движението на по-стари, по-силно замърсяващи дизелови коли да бъде забранено в централните градски зони или шофьорите да плащат такса, за да могат да влизат в тях.  Подобни системи вече съществуват в редица европейски градове. /БТА", "date": "2019.11.06", "title": "Бристол е на път да стане първият британски град, забранил дизелите в центъра"}
{"url": "https://www.dnevnik.bg/evropa/2019/11/06/3987673_sporazumenie_dava_zashtita_za_100_evropeiski/", "text": "Европейският съюз и Китай приключиха днес преговорите за двустранно споразумение, предоставящо закрила срещу имитации и присвояване на 100 европейски географски означения в Китай и 100 китайски географски означения в ЕС, предаде пресслужбата на Европейската комисия. Комисарят по въпросите на земеделието и развитието на селските райони Фил Хоган заяви: \"Европейските продукти с географско означение са известни в целия свят благодарение на високото си качество. Тъй като потребителите имат доверие в произхода и автентичността на тези продукти, те са склонни да плащат по-високи цени за тях, което представлява допълнителен стимул за земеделските стопани. Споразумението е доказателство за ангажимента ни да работим в тясно сътрудничество с нашите глобални търговски партньори, сред които е и Китай. То ще донесе ползи и за двете страни - по-конкретно за търговските ни отношения, за нашите селскостопански и хранителни сектори, както и за потребителите.\" Китай е втората най-важна дестинация за износа на европейски хранителни продукти, чиято стойност се изчислява на 12.8 млрд. евро (данните обхващат 12-месечния период между септември 2018 г. и август 2019 г.). Държавата е също така вторият по големина партньор в износа на европейски продукти, защитени като географски означения (9% от общата им стойност), включително вина, изделия на хранително-вкусовата промишленост и спиртни напитки. \"Европейските храни и напитки имат висок потенциал за реализация на пазара в Китай, тъй като разрастващата се средна класа в тази държава проявява предпочитание към емблематични, висококачествени и автентични европейски продукти\", се посочва в съобщението. Според него \"Китай разполага със собствена добре развита система за предоставяне на закрила на определени продукти, до които европейските потребители ще получат достъп благодарение на новото споразумение\". Списъкът ( тук ) на европейските географски означения, които ще се ползват със закрила в Китай, включва продукти като шампанско, сирене фета, ирландско уиски, узо, прошуто ди Парма. Сред китайските продукти, които ще бъдат признати в Европа ( тук ), са пюрето от бакла Pixian Dou Ban, белият чай Anji Bai Cha, оризът Panjin Da Mi и сортът джинджифил Anqiu Da Jiang. След приключване на преговорите споразумението трябва да бъде подложено на юридическа проверка, като впоследствие Европейският парламент и Съветът ще бъдат приканени да дадат своето одобрение от името на ЕС. Очаква се споразумението да влезе в сила преди края на 2020 г. Четири години след влизането в сила на споразумението неговият обхват ще се разшири, така че в него да бъдат включени още 175 наименования на географски означения от двете страни. Целта на  схемите за качество на ЕС  е да се осигури защита на наименованията на определени продукти, за да се популяризират техните уникални характеристики, свързани с географския им произход и традиционните умения за тяхното производство. Тези схеми са довели до регистрирането на над 3300 наименования на ЕС като защитени географски указания или защитени наименования за произход. Благодарение на двустранни споразумения като това с Китай със закрила в съюза се ползват още приблизително 1250 наименования на неевропейски продукти. Търговската стойност на европейските продукти с географско означение е приблизително 74.8 млрд. евро, като те представляват 15.4% от износа на ЕС на храни и напитки.", "date": "2019.11.06", "title": "Споразумение дава защита за 100 европейски географски означения в Китай"}
{"url": "https://www.dnevnik.bg/ot_vas/novini_ot_vas/2019/11/06/3987674_retro/", "text": "                        30 години от 10 ноември 1989 На снимката: Генералният секретар на БКП", "date": "2019.11.06", "title": "Ретро"}
{"url": "https://www.dnevnik.bg/sport/2019/11/06/3987688_klop_za_dvata_macha_za_24_chasa_ne_mojem_da/", "text": "Мениджърът на \"Ливърпул\" Юрген Клоп заяви, че \"не можем да продължаваме по този начин\". Думите му дойдоха в контекста на  решението клубът да има два официални мача на повече от 5000 км един от друг за 24 часа . \"Трябва да намерим решение. Проблемите са очевидни. Всяка година правим едно и също. Някои го намират за забавно - \"пет мача за три дни, нека видим какво ще стане\", заяви Клоп след победата с 2:1 срещу \"Генк\" в Шампионската лига. На 17 декември \"Ливърпул\" играе с \"Астън вила\" в четвъртфиналите за Купата на лигата, а ден след това има мач от световното клубно първенство в Катар. Първоначално  Клоп предупреди, че червените могат да се оттеглят от Купата на лигата , ако не се намери нова дата. Във вторник клубът съобщи, че ще използва два различни състава, за да могат мачовете да се изиграят. От 23 ноември до 2 януари \"Ливърпул\" ще има 12 срещи за 37 дни в три турнира. \"Искаме ли да създаваме неприятности за ФИФА и Английската футболна лига? Вероятно не и уважаваме турнирите. Играеш на световното клубно първенство, само ако спечелиш Шампионската лига, а това не става пет милиона пъти в живота ти и затова трябва да уловиш тази възможност\", посочи германецът. Клоп припомни предишни случаи със сходни казуси и заяви, че според него е безсмислено полуфиналите в Купата на лигата да са в два мача. Би Би Си написа, че има два полета от Бирмингам и Лондон до Доха, с които е възможно привърженици на \"Ливърпул\" да посетят и двата мача за 24 часа.", "date": "2019.11.06", "title": "Клоп за двата мача за 24 часа: Не можем да продължаваме по този начин"}
{"url": "https://www.dnevnik.bg/bulgaria/2019/11/06/3987700_borisov_populni_zdravna_karta_za_donorstvo_spasiavash/", "text": "Преди заседанието на Министерския съвет премиерът Бойко Борисов попълни здравна карта за донорство. Министърът на здравеопазването Кирил Ананиев раздаде на министрите карти за донорство в рамките на започналата вчера национална информационна кампания за насърчаване на донорството и трансплантацията \"Да! За живот!\". \"С тази карта, която представлява само една от мерките, които предприемаме, искаме да предизвикаме дискусия в обществото, семейството, училищата, за да получат нуждаещите се от трансплантация хора шанса да се върнат в своите семейства. Тази карта няма юридическа сила, но позволява на човек приживе да вземе решение дали да стане донор след смъртта си\", разясни Ананиев. \"Надявам се всички да подкрепят кампанията за донорство, аз го направих вече\", каза премиерът. \"В България се правят най-модерните операции, трансплантации, имаме прекрасни хирурзи. Някои говорят, че от предразсъдъци донорството не е развито в България. Успешна донорска трансплантация и част от теб продължава да живее. Какъв е проблемът с предразсъдъците? 1151 човека чакат. И това след това ги връща изцяло към живот, прави ги абсолютно здрави хора. Надявам се всеки един да се замисли и да го прецени. И ако толкова си мислят какво би се случило, като дадат орган, да си помислят чисто егоистично - продължаваш да живееш. Става дума за хиляди хора. Надявам се да подкрепите и вие тази кампания. Човек не знае кога може да му се случи\", добави Борисов. Ананиев информира, че всички религиозни общности в България са подкрепили кампанията и щели да апелират към своите миряни да подкрепят този хуманен акт. Да! За живот! Близо 1200 български граждани, нуждаещи се от трансплантация, живеят с надеждата да водят нормален живот, да имат свободата да се придвижват сами, да се срещат с приятели, да отидат на театър или концерт. Всички те очакват втори шанс за живот, който е възможен единствено чрез трансплантация на орган. От 28-те държави - членки на Европейския съюз, България заема 28-о място по брой трансплантирани хора на милион население. Заради недостатъчния брой на донорите и честия отказ на близките да дарят органите на починалия Министерството на здравеопазването започна на 5 ноември Националната кампания за подкрепа на донорството и трансплантацията, която ще продължи до 5 декември тази година. Всеки желаещ да притежава \"Донорска карта\" може да я принтира от  сайтa на кампанията .", "date": "2019.11.06", "title": "Борисов попълни карта за донорство: Спасяваш живот и част от теб остава да живее"}
{"url": "https://www.dnevnik.bg/politika/2019/11/06/3987698_mareshki_se_oplaka_ot_lipsata_na_apteki_v_malkite/", "text": "Лидерът на \"Воля\", зам.-председател на Народното събрание и създател на верига аптеки Веселин Марешки обяви, че има геноцид над хората от малките населени места, тъй като те нямат достъп до лекарства. В парламента той се оплака от липсата на аптеки в селата, както и на денонощни аптеки на някои места. Той заяви, че знае как да се реши този проблем, но няма да прави законодателни инициативи, а ще търси съмишлениците сред депутатите, за да има обща воля за решение. Преди дни се разбра, че прокуратурата в Добрич разследва сигнал за раздаване на ваучери за лекарства от аптека \"Марешки\" в деня за размисъл. Днес Марешки каза, че ще инициира законови промени срещу купуването на гласове, но не обяви какви. Той каза още, че трябва да се разреши и проблемът с картелите. Преди две години Марешки бе  обвинен в изнудване  на собственици на аптеки от няколко града да прехвърлят техни дялове на управлявани или контролирани от него фирми.", "date": "2019.11.06", "title": "Марешки се оплака от липсата на аптеки в малките населени места"}
{"url": "https://www.dnevnik.bg/evropa/2019/11/06/3987701_strategiiata_na_korbin_za_brekzit_ne_e_realistichna/", "text": "Председателят на Европейската комисия Жан-Клод Юнкер заяви, че планът на британския опозиционен лидер Джереми Корбин да предоговори сделката за Брекзит отново с Брюксел не е \"реалистичен\", предаде EurActiv. Юнкер, който би трябвало до няколко седмици  да бъде заменен на поста от Урсула фон дер Лайен , коментира пред Би Би Си, че от нейния екип ще зависи дали да договори нови условия за \"развода\", ако лидерът на лейбъристите Корбин спечели  изборите на 12 декември . Той обаче хвърли съмнение върху желанието на ЕС да договаря трето споразумение за оттеглянето с Великобритания, след като вече два пъти бе постигната сделка с Лондон. \"Ще зависи от следващата (Европейска) комисия да реши дали, да или не, има пространство за маневри за нова сделка или нов договор. Честно казано, не мисля, че това е реалистичен подход\", каза Юнкер в интервю за Би Би Си. Основната опозиционна партия във Великобритания – Лейбъристката –  иска да сключи нова сделка , която да задържи страната по-близо до ЕС, и след това да я подложи на референдум срещу опцията за оставане в съюза. Юнкер изрази съмнение и за едно от ключовите предизборни обещание на Джонсън – че той ще може да сключи всеобхватно споразумение за свободна търговия с ЕС до края на следващата година. Според него завършването на следващата фаза на преговорите по време на договорения преходен период до края на 2020 г. \"ще отнеме време\". \"Понякога оставам с впечатлението, че във Великобритания хората парламентарните представители, правителствените представители, мислят, че е лесно нещата да се свършат. Не е лесно, защото преговаряме от години. Ще отнеме време\", допълни той. В интервюто Юнкер изрази мнение, че Брекзит ще се осъществи до края на януари. \"Процесът по Брекзит вече отне твърде много време\", посочи още той. Според него няма да има втори референдум.", "date": "2019.11.06", "title": "Стратегията на Корбин за Брекзит не е реалистична, смята Юнкер"}
{"url": "https://www.dnevnik.bg/photos/2019/11/06/3987660_snimka_na_denia_akciia_sreshtu_fermite_za_koji/", "text": "Противници на фермите за кожи от различни животни ще се затварят в клетка в градинката при Народното събрание. Акцията цели да обърне внимание върху проблема", "date": "2019.11.06", "title": "Снимка на деня: Акция срещу фермите за кожи"}
{"url": "https://www.dnevnik.bg/evropa/2019/11/06/3987715_pritesnen_ot_libra_es_obmislia_puskaneto_na/", "text": "Европейската централна банка трябва да обмисли пускането на държавна дигитална валута. Това се казва в проектодокумент на ЕС, след като плановете на \"Фейсбук\" (Facebook) за частна такава валута се натъкнаха на  враждебно отношение  сред регулаторите по света, предаде \"Ройтерс\". Американската компания  обяви през юни , че планира да пусне от догодина криптовалутата си \"либра\". Франция и Германия обаче предупредиха през септември, че това излага на рискове финансовия сектор, и подкрепиха разработването на държавна алтернатива, припомня агенцията. Проектотекстът, видян от \"Ройтерс\", също призовава ЕС да изготви единен подход към криптовалутите, включващ и възможна забрана на проекти, приемани за твърде рискови. Проектът може да бъде обсъден от финансовите министри на ЕС в петък според дневния ред на заседанието с оглед да бъде приет на следващата им среща на 5 декември. ", "date": "2019.11.06", "title": "Притеснен от \"либра\", ЕС обмисля пускането на криптовалута"}
{"url": "https://www.dnevnik.bg/kultura/2019/11/06/3987691_velikiiat_ukrotitel_dimitris_papaioanu_shte_otkrie_one/", "text": "Само няколко месеца след премиерата на новия спектакъл на световноизвестния гръцки хореограф  Димитри Папайоану  с него ще бъде открито 13-ото издание на фестивала за съвременен танц и пърформанс ONE DANCE WEEK 2020. Неговото представление \"Великият укротител\", което беше в програмата на фестивала през 2018 г., вече беше показано по целия свят. За първи път в новата българска история българска културна организация е копродуцент на продукция от такъв мащаб - ONE DANCE WEEK се нарежда до театъра на фондация \"Онасис\" в Атина, Sadler’s Wells Theatre в Лондон, Théâtre de la Ville в Париж, биеналето за танц в Лион и др., съобщават от фондация \"Едно за култура и изкуства\". Премиерата на новия спектакъл на Папайоану ще се състои през месец май 2020 г. в ONASSIS STEGI в Атина. В България той ще бъде показан на 3 и 4 септември през същата година в Дом на културата \"Борис Христов\".      През пролетта на миналата година след отворена покана над 600 артисти от цял свят заявиха желание да се включат в бъдещото сценично произведение на гръцкия хореограф. От тях едва 24-ма бяха поканени в Атина - от Русия, САЩ, Канада, Корея, Италия, Франция, България и Гърция, а по-малко от половината ще работят с Папайоану. Самият хореограф казва, че не измисля спектаклите си и те се раждат по време на репетициите. Той подготвя материал, който му служи за отправна точка, но не иска да си представя какъв ще е финалният резултат. \"В крайна сметка с малко късмет творбата се развива, а аз се опитвам да я разбера, да я усъвършенствам. Запазвам си правото да я променям до последния момент\", казва Папайоану, цитиран от ONE DANCE WEEK. \"Каква е ползата от планове и претенции? Ако кажа нещо сега, само ще ви заблудя или ви издам част от процеса\", заявява още той.      Папайоану е роден в Атина през 1964 г. и е един от ветераните на гръцкия театрален авангард. Той е и един от най-знаковите съвременни хореографи и е носител на редица отличия. Творчески директор е на церемониите по откриването и закриването на Олимпийските игри в Атина през 2014 г., на първите Европейски игри в Баку през 2015 г., а през 2018 година е първият хореограф, създал спектакъл за трупата на легендарната Пина Бауш във Вутерпал. Едно от основните влияния върху работата му оказва древногръцката култура с нейната митология, символи и произведения на изкуството. Самият Папайоану казва, че гледа на сцената като художник, а телата на изпълнителите се превръщат в инструмент за предаване на послания и емоции. Билети за спектаклите на 3 и 4 септември 2020 г. в Дом на Културата \"Борис Христов\" вече могат да бъдат намерени на касите на EasyPay в цялата страна, както и  онлайн в EpayGo.", "date": "2019.11.06", "title": "\"Великият укротител\" Димитрис Папайоану ще открие ONE DANCE WEEK 20"}
{"url": "https://www.dnevnik.bg/evropa/2019/11/06/3987728_kakvi_shemi_za_ikonomicheskata_migraciia_se_prilagat_v/", "text": "Канада, Нова Зеландия, САЩ и Австрия са въвели квоти за икономическата имиграция, прилагайки различни процедури, както това планира да направи и Франция. Френското правителство  ще обяви днес  след междуминистерско заседание, посветено на имиграцията, 20 мерки, сред които е и въвеждането на  квоти за икономическата имиграция,  информира в електронното си издание френският в. \"Сюд уест\". Канада, Нова Зеландия, Австралия, САЩ, Япония, Южна Корея, Италия, Унгария, Австрия, България, Естония Ирландия, Португалия, Словакия... Редица страни по света са въвели квоти за икономическата имиграция. Какво означава \"политика на квоти\" Политиката на квоти цели да ограничи имиграцията според националността или квалификацията, за да подкрепи заетостта на гражданите на страната. Квотите за имигранти се определят всяка година като брой или процент спрямо всички влизащи в дадена страна имигранти.  Франция Тази политика се е прилагала във Франция през 30-те години, но след войната е изоставена. Кандидатът, а след това вече и президент, Никола Саркози съживява тази политика през 2007 година. Канада  Канада договаря квотите със страните, с които е сключила споразумения. Страната, която страда в момента от истински недостиг на работна сила и има най-ниската безработица за последните над 40 години, всяка година определя броя на хората, които могат да пристигнат на нейна територия. За 2019 година целта е 330 хил. души, а това е малко по-малко от 1 процент от населението й.  За сравнение - Франция е предоставила 255 550 разрешителни за престой през 2018 година, от които 33 502, или 13 процента, са с икономически мотив. Има квота за всяка страна и за всяка категория визи. Младежката възраст на кандидатите е важен критерий за по-добро интегриране на трудовия пазар и в обществото. В момента например има 2200 работни позиции, които могат да бъдат заети от млади професионалисти французи и само 380 - от германци. Подборът се прави според профила на кандидатите, професионалните и езиковите умения. Канада има и други критерии за имиграцията. Събирането на семейства представлява близо една четвърт от броя на имигрантите. Кандидатите се подбират според родствената им връзка с канадски гражданин. Страната е запазила през 2017 година близо 13 процента от броя на имигрантите, които могат да влязат на нейна територия, за хора, пристигнали по хуманитарни причини, сред които и бежанци. Нова Зеландия Нова Зеландия също е въвела квоти, които се попълват чрез точкова система, подобна на използваната от Канада, според икономически и професионални критерии, които варират силно в зависимост от потребностите на страната. Квотите за бежанци бяха увеличени неотдавна от тази островна страна. Броят на пристигащите в Нова Зеландия по хуманитарни причини е нараснал от 750 през 1987 година до 1500 бежанци годишно, заяви през септември миналата година Върховният комисариат по бежанците на ООН.  САЩ  Кандидатите за имиграция се избират на случаен принцип от компютър сред отговарящите на определени критерии и въз основа на броя на наличните визи за всеки район и държава. САЩ са избрали метода на лотарията \"Зелена карта\". Всяка година от октомври до ноември кандидатите да имигрират в страната могат да се запишат, за да получат карта за постоянно местоживеене в САЩ. Максимум 55 хил. от тях биват избирани всяка година. Други видове работни визи могат да бъдат издадени извън прословутата \"Зелена карта\", но те също са ограничени от квоти. Само 65 хил. визи от вида Ейч 1 Би, най-често за специалисти със специфична професионална подготовка, могат да бъдат дадени за една финансова година за граждани от целия свят. Какво е положението в ЕС След Амстердамския договор от 1997 година ЕС може да определя условията за влизането и престоя на законните имигранти. ЕС има регламент за имиграцията на квалифицирани работници, която се прилага във всяка страна членка. Освен това ЕС въведе преди няколко години \"Синя карта\", чиято цел е да улесни наемането на работа на квалифицирани чужденци, които не са европейци. Това решение обаче далеч не се възприема положително от всички страни членки, отбелязва френският всекидневник. На Стария континент след 2010 г. Великобритания използваше точкова система, за да ограничи броя на гражданите на трети страни, които влизат в Обединеното кралство, а за няколко страни действаха различни процедури за квоти, когато става дума за икономическа миграция: Австрия, България, Естония, Унгария, Ирландия, Португалия, Словакия. След кризата с мигрантите и забавянето на икономиката към тях бе добавена и Чехия. Австрия: точкова система \"червено-бяло-червено\"  В страната, където общият брой на разрешителните за работа е максимум 8 процента от трудоспособното население, имиграцията на квалицифираните работници от цял свят се регулира от 1 юли 2011 година чрез системата на картата \"червено-бяло-червено\". Тази система, която отчита определени критерии, позволява имиграция за определен период (24 месеца) за квалифицирани работници и техните семейства от други страни извън ЕС. Друга система се прилага за гражданите на страни от ЕС, Исландия, Лихтенщайн, Норвегия и Швейцария. Австрийската точкова система се основа на следните критерии: квалификация, професионален опит, владеене на езика, възраст и образование, придобито в Австрия, за хората с висока професионална квалификация. Имигрантите в Австрия, получили картата \"червено-бяло-червено\", не са длъжни да доказват познание на немски език, но владеенето на немски или английски дава допълнителни точки. ", "date": "2019.11.06", "title": "Какви схеми за икономическата миграция се прилагат в някои страни по света"}
{"url": "https://www.dnevnik.bg/biznes/2019/11/06/3987745_promenite_v_zakona_za_korporativnoto_podohodno_skaraha/", "text": "Парламентът прие промени в Закона за корпоративното подоходно облагане на първо четене, предаде агенция \"Фокус\". \"За\" промените гласуваха 104 народни представители, против бяха 81, а трима се въздържаха. Новите текстове и начинът, по който бяха приети, станаха повод за пореден спор между управляващи и опозиция. Според депутата Жельо Бойчев от БСП е притеснително, че приемането на данъчните закони, които са основата на бюджета, минава без никакъв съществен дебат и като предложения се представят на Народното събрание в последния момент. Той е на мнение, че така направени, промените дават изключително неприятен сигнал към цялата бизнес среда, към българските и чуждите инвеститори. Председателят на бюджетната комисия Менда Стоянова от ГЕРБ не се съгласи с тези констатации. \"Не съм съгласна с това, че е нямало достатъчно време за обсъждани и за вземане на различни мнения. Законът е гледан в Комисията по бюджет и финанси на 9 октомври. Днес сме 6 ноември - един месец по-късно. Мисля, че всеки, който искаше да търси различни мнения и обсъждания на текстовете, можеше да го направи. От тази трибуна не чухме някакви конкретни неща, с които колегите не са съгласни и имат различно мнение и предложения\", каза още Стоянова. Менда Стоянова посочи, че дебат е нямало, защото не е имало какво да се дебатира. \"Приемат се шест европейски директиви, за които цялата зала трябва да е съгласна. Няколко разпоредби, които касаят намаляване на административната тежест и няколко разпоредби, които може би вие няма да подкрепите, но тяхната цел е да се избегне укриване на данъци\", уточни още тя. В законопроекта е направено предложение за намаляване на административната тежест и улесняване при ползване на данъчните облекчения за лица с намалена работоспособност, за деца с увреждания и за лични вноски за осигурителен стаж при пенсиониране. В преходните и заключителни разпоредби на Закона за корпоративното подоходно облагане се правят изменения в Закона за местните данъци и такси. Текстовете предвиждат при безвъзмездно придобиване на имущества, различни от недвижими имоти, ограничени вещни права върху недвижими имоти и моторни превозни средства, да се подава данъчна декларация за облагане с данък. В тези случаи в общината ще има информация за придобитото имущество, като органите по приходите ще могат да определят данъка и да упражняват контрол. С проекта се изменя и Законът за ДДС. Текстовете уреждат случаите, в които физически лица и еднолични търговци трябва да се облагат с патентен данък.", "date": "2019.11.06", "title": "Промените в Закона за корпоративното подоходно облагане скараха управляващи и опозиция"}
{"url": "https://www.dnevnik.bg/politika/2019/11/06/3987748_ataka_vnasia_zakonoproekt_za_otmiana_na_zakona_za/", "text": "\"Атака\" обяви, че внася законопроект за отмяна на Закона за социалните услуги, чиито разпоредби влизат в сила от януари 2020. Това обяви на брифинг в Народното събрание нечленуващият в никоя парламентарна група депутат от \"Атака\" Десислав Чуколов, съобщи БТА. По думите му има социално и обществено напрежение срещу Закона за социалните услуги и протестите в редица градове на страната. Според разпространената паника текстове от  несъществуващата Стратегия за детето  се прокарват в този закон. \"Внасяме законопроект за отмяна на Закона за социалните услуги\", посочи Чуколов. Според него вносителите му са водени от интереси, обслужващи интересите на частни фирми и неправителствени организации. Десислав Чуколов настоя за поемане на отговорност от страна на вносителите в лицето на заместник-министъра на труда и социалната политика Султанка Петрова от квотата на ВМРО. Той заяви, че със Закона за социалните услуги тези грижи се \"аутсорсват\" на неправителствени организации, финансирани от чужбина и частни фирми, с което трайно се променя социалната сфера в България. \"Освен това с преходните и заключителни разпоредби на въпросния закон се променят други 29 норматива в тази сфера\", каза Чуколов. Законът беше  окончателно приет  през март тази година и е част от пакет с още два други -  Закона за хората с увреждания и Закона за личната помощ , които бяха приети миналата година след редица разговори между социалното министерство и хората с увреждания, както и майките на деца с увреждания, които протестираха месец пред сградата на парламента с искане за дълбоки реформи. \"С приемането на този закон извеждането на дете може да стане по сигнал, включително и анонимен. Това е нещо, което засяга всички български граждани, всички семейства и всички родители\", заяви Чуколов.", "date": "2019.11.06", "title": "\"Атака\" иска отмяна на Закона за социалните услуги, обслужвал частни интереси"}
{"url": "https://www.dnevnik.bg/skorost/2019/11/06/3987763_globi_na_blizo_2000_velosipedisti_sa_nalojeni_ot/", "text": "Почти 1400 велосипедисти са били глобени с фиш, а на над 500 са съставени актове за първите десет месеца на годината, съобщи днес главен инспектор Илия Георгиев от Пътна полиция. Коментарът му беше по повод  акция \"Зима\" , в която до 10 ноември фокусът е върху проверките на колоездачите и водачите на превозни средства с животинска тяга. Според статистиката на Пътна полиция от началото на година на пътя смъртта си са намерили 21 велосипедисти, а 327 са били ранени. Регламентът за управление на велосипед и задълженията на техните водачи са ясно посочени в Закона за движение по пътищата, обясни Георгиев. Той обърна особено внимание на необходимото оборудване на велосипеда – фар, светлоотразители по спиците на колелетата, както и светлоотразители отзад. \"Използването на светлоотразителна жилетка е задължително в тъмната част от денонощието, както и при управление на велосипед извън населено място и при намалена видимост\", посочи още Георгиев. Той препоръча използването на предпазни каски, въпреки че те не са задължителни. Акция \"Зима\" продължава до края на ноември, като вторият етап ще е от 11 до 20 ноември и минава под надслов \"Пешеходци и водачи за толерантност на пътя\". При него ще се следи за пресичане на определените за това места, даване на предимство от страна на шофьорите и т.н. От 21 до 30 ноември акцентът ще е върху проверки за техническата изправност на моторните превозни средства - светлини, чистачки, гуми, наличието на аптечка, триъгълник и пожарогасител и т.н., и дисциплината на водачите. Към този момент леките автомобили вече ще трябва да са с гуми, подходящи за зимни условия. Според приетите през януари 2017 година промени от 15 ноември до 30 март гумите трябва да са зимни или други, но с грайфер от поне 4 мм. Глобата за износени гуми е 50 лева. За техническите неизправности санкциите са 50 лева, ако се незначителни, 200 лв., ако са сериозни, и 500 лева, при положение че създават опасност от катастрофи.", "date": "2019.11.06", "title": "Глоби на близо 2000 велосипедисти са наложени от началото на годината"}
{"url": "https://www.dnevnik.bg/sviat/2019/11/06/3987760_nemislimi_stradaniia_ochakvat_chovechestvoto_ako_ne/", "text": "Човечеството е в опасност заради климатичната криза, но има шанс за спасение – стига хората да предприемат огромни промени в начина си на живот. За това предупреждават над 11 хил. учени от 153 държави в доклад, публикуван в журнала BioScience. \"Обявяваме ясно и недвусмислено, че  планетата Земя  е изправена пред климатично извънредно положение. За да си осигурим устойчиво бъдеще, трябва да променим начина си на живот. Това включва мащабни трансформации на начините, по които глобалното общество функционира и взаимодейства с естествените екосистеми\", пишат те.  \"Климатичната криза  вече е започнала и се развива по-бързо от очакваното. Освен това е по-тежка от очакваното (...) Необходимо е усилията за опазване на  биосферата  да се увеличат в огромен мащаб, за да се избегнат немислими страдания.\" Текстът е публикуван на 40-ата годишнина от първата световна конференция за климата, проведена през 1979 г. в Женева. По него са работили десетки учени, а други 11 хил. са декларирали, че го подкрепят. Сред спешните изисквани промени са намаляване на  ръста на населението , отказ от добива на  изкопаеми горива , прекратяване на  унищожението на горите  и намаляване на консумацията на месо. \"Климатичната криза е свързана с прекаленото потребление\", обясняват учените. Тези човешки дейности са довели до \"особено тревожни\" развития – увеличаване на температурите на почвата и океаните, повишаване на  морското ниво  и екстремни атмосферни явления. Учените припомнят, че съществуват т.нар. критични точки, които биха отприщили верижни бедствия в екосистемите и обществата и от които няма връщане назад.      Сред препоръчаните от тях мерки са: - по-ефикасно използване на енергия и високи данъци върху  изкопаемите горива - стабилизиране на ръста на световното население чрез етични подходи, като например по-дълго  образование за момичетата - възстановяване на горите, които да абсорбират въглероден двуокис - консумация на повече растения и  по-малко месо - промяна на икономическите цели, така че ръстът на БВП да не е основната сред тях Те обаче посочват, че има и положителни знаци – глобалният прираст е намалял, използват се повече слънчева и вятърна електроенергия и се инвестира по-малко в изкопаеми горива. Унищожаването на горите в Амазония също бе намаляло, преди на власт на дойде бразилският президент Жаир Болсонаро.", "date": "2019.11.06", "title": "\"Немислими страдания\" очакват човечеството, ако не промени начина си на живот"}
{"url": "https://www.dnevnik.bg/v_pamet/2019/11/06/3987734_pochina_poetut_i_lgbt_aktivist_nikolai_atanasov/", "text": "Поетът Николай Атанасов е починал на 41-годишна възраст в САЩ. Това съобщиха издателите му от Black Flamingo вчера на страницата си във \"Фейсбук\", позовавайки се на информация от неговите близки. Поетът живееше в САЩ през последните 20 години. \"Отишъл си е Николай Атанасов, радикален и талантлив, радикално талантлив български поет\", написа в профила си във \"Фейсбук\" Георги Господинов. \"Публикуваше често в ЛВ, направи през 2000 г. първият ЛГТБ брой. Непоносимо (за тогавашното, а трябва да признаем, и за сегашното българско общество) писане, лично и политическо, откровено и оголващо. Лек път, Ники... Потърсете го, прочетете...\", изтъкна още той. Роден на 8 януари 1978 г. в град Плевен, Николай Атанасов следва българска филология в Софийския университет \"Св. Климент Охридски\" и английска литература в \"Брауърд колидж\", САЩ. Носител е на няколко национални награди, между които престижният \"Бронзов пегас\" за най-добра дебютна книга на 1999 г. - \"Ябълка\" (\"Свободно поетическо общество\") и \"Златното яйце\" от конкурса на името на Веселин Ханчев. Автор и на стихосбирките \"Органични форми\" (\"Алтера\", 2007 г.), \"Манифестация\" (\"Алтера\", 2011 г.) и \"Евангелие от Евнух\" (Black Flamingo, 2017 г.). Той е и съставител на първото по рода си изследване на корените на българската ЛГБТИ култура, публикувано в специален брой на \"Литературен вестник\" (бр. 19, 2000 г.). Негови публикации са излизали в в списанията American Poetry Review, Chroma Journal, Akzente, \"Алтера\", \"Съвременник\", \"Витамин Б\", както и в \"Литературен вестник\", \"Литературен форум\", \"Капитал\", \"Сега\" и др. Превеждан е на английски, немски, чешки, унгарски, хърватски и словенски език. През последните 20 години Николай Атанасов живееше в САЩ. За да пренесат неговите тленни останки в България, близките на поета се нуждаят от финансова помощ. Средствата могат да бъдат превеждани в Първа инвестиционна банка по банкова сметка BG44FINV91501017377238 на името на неговата майка – Милотинка Николаева, с основание: \"В памет на Николай Атанасов\". Хетерористи Той е толерантен и уважава хетеросексуалните мъже, стига да не се приближават и да не парадират пред него. Да не се държат за ръка с жени (демонстрирането е ужасно...), да не се натискат и да не ги целуват на обществено място. Да прикриват брачните си халки - те не са спасителни пояси. Произвеждат дете алкохолик както псевдоморални устои. 365 дни правилен парад на прикрито надменен отряд.", "date": "2019.11.06", "title": "Почина поетът и ЛГБТ активист Николай Атанасов"}
{"url": "https://www.dnevnik.bg/sviat/2019/11/06/3987772_demokratite_specheliha_izbori_v_dva_shtata_podkrepili/", "text": "Американските демократи спечелиха местни избори, които се смятат за знак как ще гласуват въпросните щати догодина. Те обявиха победа на изборите за губернатор на щата Кентъки и вече имат контрол върху парламента на щата Вирджиния. В дълбоко разделената страна тези избори бяха очаквани като тест за  популярността на президента Доналд Тръмп , който лично участва в предизборната кампания на кандидатите републиканци.  Преднината на кандидата за губернатор на Кентъки на демократите Анди Бешиър пред републиканеца Мат Бевин е малка и затова Бевин все още не е признал поражението си. На предизборна проява в Лексингтън, Кентъки, в понеделник вечерта  президентът Тръмп,  който спечели на изборите през 2016 г. в Кентъки с преднина от 30 процента, призова избирателите да преизберат досегашния си губернатор Бевин. В противен случай, каза Тръмп, опонентите ще кажат, че президентът \"е понесъл най-голямата загуба в световната история\". Двадесет и четири часа по-късно кандидатът за губернатор на демократите победи на изборите. Въпреки че резултатът от изборите в Кентъки е сериозен неуспех за Тръмп, подкрепата за него в този щат продължава да е значителна и е възможно поражението да се дължи по-скоро на намалялата популярност на губернатора Бевин, отбелязва агенция \"Ройтерс\". В \"Туитър\" Тръмп заяви, че предизборната проява с негово участие е помогнала на Бевин да не понесе по-тежко поражение. Във  Вирджиния  демократите получиха мнозинство и в двете камари на щатското законодателно събрание. Така Демократическата партия получава пълен контрол върху управлението на този щат за първи път от четвърт век. \"Тук съм, за да обявя официално днес, 5 ноември 2019 г., че Вирджиния е синя\", заяви пред събралите се в Ричмънд симпатизанти губернаторът демократ на Вирджиния Ралф Нортъм, предаде \"Асошиейтед прес\". На изборите за губернатор в  Мисисипи  кандидатът на републиканците Тейт Рийвс спечели срещу демократа Джим Худ. По време на предизборната си кампания Рийвс поддържаше образа на пламенен привърженик на президента Тръмп, който участва в негова предизборна проява миналата седмица. Окончателният резултат обаче още не е ясен и е възможно преднината на Рийвс да се окаже едноцифрено число (за сравнение, Тръмп спечели на президентските избори през 2016 г. в Мисисипи с преднина от 28 процента). Очаква се след изборите демократите да запазят мнозинствата си в Конгреса на щата Ню Джърси. Досегашният кмет на Сан Франциско от Демократическата партия Лондон Брийд обяви победа на произведените вчера в града местни избори, предаде \"Асошиейтед прес\". Тя спечели с около 60 процента преднина пред останалите кандидати. Няма данни изборният процес на произведените вчера в САЩ регионални и местни избори да е бил опорочен от действията на чуждестранни правителства, заявиха американското министерство на правосъдието и шест американски служби за сигурност, цитирани от агенция \"Ройтерс\". ", "date": "2019.11.06", "title": "Демократите спечелиха избори в два щата, подкрепили Тръмп през 2016 г."}
{"url": "https://www.dnevnik.bg/kultura/2019/11/06/3987774_glasove_nechuti_shte_se_prepletat_v_plovdiv/", "text": "Концертът Voices Unheard - \"Гласове нечути\", ще предложи на публиката в Държавна опера - Пловдив, тази събота, 9 ноември, едно бутиково преживяване със съвременна класическа музика, в което различни композитори, гласове и музиканти ще направят премиера на произведения, създадени специално за събитието. Композиторите Петър Дундаков и Пол ван Брюхе от Нидерландия ще представят на сцената как двама творци могат да общуват не само на музикално, но и на философско ниво. И според двамата с този проект и в тези свои съвременни класически пиеси те правят коментар върху комуникацията - както съществуващата, така и липсващата, която според тях е съществена за съвременното общество. Диалог е търсен не само в процеса на работа, но и в крайната форма на музиката, чиято цел е да бъде комуникативна и достъпна за широка аудитория, казват организаторите. Тяхната музикална естетика ще се превъплъти на сцената чрез един друг музикален диалог, но между гласове - тези на певиците Марийке Костер от Нидерландия и Вера Гиргинова. Те ще се преплитат на сцената с изпълненията на пианистката Маргарита Илиева и музикантите на Държавна опера - Пловдив. Произведенията Portrait of Unknown (\"Портрет на непознатото\") на Петър Дундаков и A Voice, Unheard (\"Глас, нечут\") на Пол ван Брюхе, включени в програмата, са създадени специално за концерта в зала \"Борис Христов\". Събитието на 9 ноември ще бъде и тяхната световна премиера. Премиерната композиция на Дундаков е първа част от по-голям цикъл от произведения, вдъхновени от текстове, посветени на бъдещето. В началото това са текстове от българското списание \"Космос\" от 60-те години на XX век и различните представи за бъдещето, описвани в първите броеве на изданието. Почти 60 години по-късно, вече като част от това бъдеще композиторът - автор на либретото, прави своя коментар за времето днес, прогреса и запазването на правото на \"непознато\" като ценност на човешкия живот. A Voice, Unheard пък е монодрама, композирана от Пол ван Брюхе и продължение на по-ранни негови творби като \"Песента на Касандра\", \"Евридика\" и \"Пандора\", в които митичният образ на жената играе водеща роля. Този път текстът е създаден по действителни събития и е написан от самия композитор. В 25 минути Ван Брюхе пресъздава портрета на жена, която разказва на сина си историята на своя драматичен живот преди, по време на и след Втората световна война. \"Фактът, че по-възрастното поколение рядко споделя техните впечатляващи спомени и също, че аз самият съм съществена част от живота на тази жена, направи за мен невъзможно да не създам това произведение сега\", споделя авторът.", "date": "2019.11.06", "title": "\"Гласове нечути\" ще се преплетат в Пловдив"}
{"url": "https://www.dnevnik.bg/politika/2019/11/06/3987780_dani_kanazireva_e_naznachena_za_oblasten_upravitel_na/", "text": "Останалата трета на изборите за кмет на Пловдив Дани Каназирева (\"Съюз за Пловдив\") става областен управител, реши Министерският съвет. Считано от 11 ноември тя ще заеме мястото на новоизбрания кмет Здравко Димитров от ГЕРБ, който досега беше областен управител на Пловдив. На местните избори на 27 октомври Каназирева получи 11.32% от гласовете, а партията ѝ вкара петима души в Общинския съвет. Сега мястото ѝ ще бъде заето от следващия в общинската листа. Преди години Дани Каназирева беше общински съветник и председател на групата на ГЕРБ в местния парламент на Пловдив. През лятото на 2010 г. беше изключена от ГЕРБ след обвинения от премиера Бойко Борисов и тогавашния зам.-председател на ГЕРБ Цветан Цветанов, че обслужвала интересите на пловдивския бизнесмен Георги Гергов. През 2011 г. тя основава партията \"Съюз за Пловдив\", която в годините се е присъединявала към различни политически проекти като \"Движение България на гражданите\" и \"Нова република\". \"Няма да щадя усилия за Пловдив и региона\", уверява Каназирева в позиция до медиите. Тя заявява, че доскоро Пловдив е бил пред две опасности - да продължи по досегашния модел или да се върне към носталгичния популизъм, и посочва, че към днешна дата и двете изглеждат преодолени. \"Бях изправена пред конкретен избор - или да продължа да критикувам, без да имам възможност реално да решавам; или да дам всичко от себе си за развитието на Пловдив и региона. Реших да опитам да дам всичко от себе си, защото е крайно време да задвижим отлагани отдавна проекти и да направим така, че Пловдив и регионът да догонят София\", мотивира решението си да приеме поста тя. Посочва подобряване на инфраструктурата и въвеждане на ясни правила за работа на всички нива на управлението като приоритетни и дава примери с конкретни проекти: реновирането на летище Пловдив, довършването на околовръстното шосе, изпълнението на проекта за Воден цикъл, реализиране на Южен обходен колектор, както и осигуряване на финансиране за проекти като \"Модър - Царевец\", пробива на Водната палата и реставрирането на паметниците на културата в Пловдив. Каназирева припомня, че в правомощията на областния управител е и да следи за законността на актовете на кметовете и общинските съвети. С друго решение на правителството е назначен и нов областен управител на Хасково. Досега поста заемаше Станислав Дечев, който спечели на първия тур местните избори като кандидат на ГЕРБ. Мястото му ще заеме досегашният му заместник в областната управа Стефка Стефанова.", "date": "2019.11.06", "title": "Дани Каназирева е назначена за областен управител на Пловдив"}
{"url": "https://www.dnevnik.bg/ot_vas/novini_ot_vas/2019/11/06/3987518_ot_ljubov_kum_kotkite/", "text": "Да се отглежда цяла банда своенравни котки в апартамент никак не е лесно. Освен грижа за здравето и прехраната се изисква и всекидневна разходка на открито - един вид котешка детска градина. На снимката: Котешката детска градина на разходка. Така е през повечето топли есенни дни.", "date": "2019.11.06", "title": "От любов към котките"}
{"url": "https://www.dnevnik.bg/sport/2019/11/06/3987781_ludogorec_viarva_che_ima_sili_da_izleze_ot_grupite_v/", "text": "Лудогорец\" има увереност, че може да излезе от групата си в Лига Европа, заяви изпълнителният директор на клуба Ангел Петричев. Българският шампион гостува на \"Еспаньол\" в четвъртък в среща от четвъртия кръг в надпреварата. \"Лудогорец\"  загуби с 0:1 от каталунците в Разград , но остава в добра позиция за едно от първите две места. Воденият от Станислав Генчев отбор е втори с шест точки и има една по-малко от \"Еспаньол\" и две повече от \"Ференцварош\". \"Играем срещу отбор, който миналата година спечели квота за евротурнирите в едно от най-силните първенства на света. Преди първия мач имаше нагласа, че \"Лудогорец\" задължително трябва да бие \"Еспаньол\", и то с разлика. Това е доста заблуждаващо, тъй като знаем какво име е съперникът\", каза Петричев при заминаването за Барселона. \"Свикнахме към \"Лудогорец\" да има високи очаквания, тъй като играхме като равен с равен с някои доста сериозни отбори. При нас амбицията винаги я е имало. Можем да постигнем добър резултат. Има още три мача, в които доста неща ще се изяснят. Имаме силите да продължим напред в турнира\", добави той. \"Това, което искам за мача, е да успеем да променим резултата от първия мач\", заяви Генчев. Треньорът посочи, че няма проблеми с отсъстващи футболисти. Мачът е в четвъртък в 22.00 часа.", "date": "2019.11.06", "title": "\"Лудогорец\" вярва, че има сили да излезе от групите в Лига Европа"}
{"url": "https://www.dnevnik.bg/bulgaria/2019/11/06/3987802_kabinetut_prie_oblekcheniia_za_izdavaneto_na_lichni/", "text": "Улеснения за живеещите в чужбина българи при издаването на документи за самоличност прие правителството с промени в правилника за издаване на български лични документи. Създава се възможност чрез автоматизираната система за електронни услуги на Министерството на външните работи за подаване по електронен път на заявление за издаване на лична карта, без да е необходимо използването на квалифицирано удостоверение за електронен подпис. Намаляват се и сроковете за издаване на паспорт, когато заявлението е подадено в българските дипломатически и консулски представителства. Наред с това се дава възможност за лично получаване на български личен документ чрез лицензиран доставчик на пощенска или куриерска услуга, когато заявлението за издаването на документа е подадено лично в дипломатическите или консулски представителства. С промените става възможно и заявленията за издаване на свидетелство за управление на моторно превозно средство в определени случаи да се подават и в районните управления към ОДМВР по постоянен адрес на заявителя. Предвидено е издаването на временен паспорт да се съгласува от дипломатическите и консулските представителства само с Министерството на външните работи. Изключение ще правят случаите на издаване на временни паспорти на български граждани, на които след 1 септември 1999 г. не са издавани български документи за самоличност, когато тяхното издаване се съгласува с МВР.", "date": "2019.11.06", "title": "Кабинетът прие облекчения за издаване на лични документи на живеещите в чужбина"}
{"url": "https://www.dnevnik.bg/evropa/2019/11/06/3987813_germaniia_shte_zabrani_nailonovite_torbichki_v/", "text": "Германското правителство одобри днес забрана за найлоновите торбички в супермаркетите, предаде ДПА. Предложението на германския министър на околната среда Свеня Шулце изключва от забраната малките найлонови пликчета за плодове и зеленчуци, но включва биоразградимите торбички. Найлоновите торбички са пример за пропиляване на ресурси. Произвеждат се от петрол и често се използват само няколко минути, посочва тя в изявление. Германският парламент трябва да приеме закона, след което ще има преходен период от около шест месеца, през който да се изразходват останалите наличности от найлонови торбички. Точният времеви период зависи от датата на приемане на закона. Първоначално германският план беше клиентите да плащат за найлоновите торбички. Само около 20 торбички на глава от населението са използвани през 2018 година спрямо 68 през 2015 година. Преценено бе обаче, че потреблението няма да спадне достатъчно и затова се налага цялостна забрана. /БТА", "date": "2019.11.06", "title": "Германия ще забрани найлоновите торбички в супермаркетите"}
{"url": "https://www.dnevnik.bg/sport/2019/11/07/3987554_festivalut_dni_na_predizvikatelstvata_shte_premine_s/", "text": "Богата програма с повече гости, истории и филми обещават организаторите на фестивала на екстремните спортове \"Дни на предизвикателствата\". Събитието ще се проведе от 2 до 5 декември във Френския културен институт и Университета по архитектура, строителство и геодезия. И тази година фестивалът ще представи приключения от различни точки на света, красотата на природата и начините за нейното опазване. Сред гостите, които са потвърдили участието си, са Кристоф Думарест - гид и алпинист с изкачвания в Алпите и по света, Еврард Вендербаум - документалист, алпинист и изследовател на дивата природа на Мадагаскар, Гренландия и Индонезия, ултрамаратонецът Дион Леонард и световният рекордьор във височинния парапланеризъм Антоан Жирар. Българското присъствие ще бъде отбелязано от  Владимир Павлов , който се спусна със сноуборд от осемхилядника Манаслу. На събитието ще бъдат показани някои от най-новите филми в екстремните спортове. Сред тях е Rotpunkt на Patagonia, а Berghaus Spectre – To The End of the Earth ще разкаже за най-вълнуващите скорошни експедиции в Антарктида на алпиниста Лео Хоулдинг. Заедно с фестивала се организира и  фотоконкурс  за професионалисти и любители, като темата е \"Биоразнообразие и дива природа\". Билетите за събитието се продават  онлайн , като тридневните пропуски струват 30 лева.", "date": "2019.11.06", "title": "Фестивалът \"Дни на предизвикателствата\" ще предложи по-богата програма"}
{"url": "https://www.dnevnik.bg/bulgaria/2019/11/06/3987836_pravitelstvoto_odobri_pokupkata_na_dva_koraba_minni/", "text": "Министерският съвет одобри на днешното си заседание проект на договор между правителството на България и Нидерландия за закупуване на два кораба минни ловци за сумата 1 996 000 евро без ДДС, съобщи правителствената информационна служба. Придобиването на минните ловци ще допринесе за повишаване на способностите на българските Военноморски сили за изпълнение в пълен обем на задълженията за провеждане на противоминни операции за осигуряване безопасността на корабоплаването в морското ни пространство в мирно време, както и за успешно изпълнение на военновременните задачи в национален и съюзнически формат в НАТО и ЕС, се посочва в мотивите към решението. Според Закона за международните договори на Република България, с одобряването на проекта на договор за закупуване на двата кораба правителството упълномощава министъра на отбраната да проведе преговори и да подпише договора при условие на последваща ратификация от Народното събрание на Република България. Все още е в ход процедурата и за покупката на два мултифункционални патрулни кораба за нуждите на военния флот. Одобрената от парламента проектна цена за тях е 984 млн. лв. (с ДДС).", "date": "2019.11.06", "title": "Правителството одобри покупката на два кораба минни ловци за почти 2 млн. евро"}
{"url": "https://www.dnevnik.bg/biznes/finansi/2019/11/06/3987848_s_promeni_v_zakon_shte_se_izravniat_bankovite_taksite/", "text": "Правителството одобри проекта на Закон за изменение и допълнение на Закона за платежните услуги и платежните системи, които поставят изискване за изравняването на таксите за презгранични плащания в евро в рамките на ЕС и за плащания в левове в страната, съобщи правителствената информационна служба. С предлаганите изменения и допълнения се цели прилагане на изискванията на законодателството на Европейския съюз към регулативната рамка за платежните услуги, както и усъвършенстване на нормативната уредба, свързана с обезпечаване на възможността за ефективно упражняване на платежен надзор. Предвижда се също въвеждане на забрана лице, което не притежава лиценз за извършване на дейност по предоставяне на платежни услуги и/или издаване на електронни пари, да използва в своето наименование, в рекламната си или в друга дейност думи, означаващи извършване на такава дейност. Дадена е възможност за надзорния орган регулярно да получава информация за дейността на доставчици на услуги. Предвидени са мерки за уведомяване на обществеността при издаване на лиценз за извършване на дейност като платежна институция или дружество за електронни пари. Задължават се дружествата за електронни пари да изготвят и предоставят на БНБ отчети за размера на собствения капитал. Предлага се увеличение на размера на предвижданите глоби и имуществени санкции при извършени нарушения и др. Предложените промени целят подобряване на регулаторната и на нормативната уредба на платежните услуги и на платежните системи, повишаване на ефективността на платежния надзор и по-добра защита на потребителите на платежни услуги.", "date": "2019.11.06", "title": "С промени в закон ще се изравнят банковите такси за преводи в страната и в ЕС"}
{"url": "https://www.dnevnik.bg/bulgaria/2019/11/06/3987849_kabinetut_prie_plan_za_izpulnenie_na_strategiiata_za/", "text": "Подобряване на достъпа на хора с увреждания до публични и жилищни сгради, финансиране на проекти за започване на самостоятелна стопанска дейност, стимулиране на работодатели да създават по-добри условия за работници с намалена работоспособност - това са част от мерките, заложени в Плана за изпълнение на Националната стратегия за хората с увреждания за периода 2019-2020 г., който беше одобрен от правителството днес, съобщи пресслужбата на Министерския съвет. Документът съдържат конкретни мерки и дейности на държавните институции, които имат отношение към политиката за хора с увреждания и прилагането на Конвенцията за правата на хората с увреждания. Близо 500 хил. души с увреждания са получили пари от държавния бюджет през 2018 г. За добавки за социална интеграция през същата година са били платени над 151.5 млн. лв., се посочва в Доклада за изпълнението на Националната стратегия за хората с увреждания в периода 2016 - 2018 г., който беше одобрен днес от правителството. Акцентът в документа е поставен върху изпълнението на Закона за интеграция на хората с увреждания. Докладът отчита също дейността на Националния съвет за интеграция на хората с увреждания към Министерския съвет, се посочва в съобщението.", "date": "2019.11.06", "title": "Кабинетът прие план за изпълнение на стратегията за хората с увреждания до 2020 г."}
{"url": "https://www.dnevnik.bg/analizi/2019/11/06/3987857_ako_produljava_taka_bsp_niama_da_specheli_nikoi/", "text": "                         Завръщането на джедаите? БСП да се върне първо към себе си! Искам от сърце да поздравя всички кандидати на БСП, които постигнаха победа! Тя е извоювана с много вяра и неуморни усилия – стотици разговори и срещи с хората, с тяхната мъка и надежда! Искам да окуража и кандидатите ни, които дадоха всичко от себе си, но не успяха. Защото стартовите позиции бяха твърде неравни или пък защото бяха оставени да се борят сами. И едните, и другите водиха кампания с емоция и чест! Направихме пробиви в Русе, Перник, Благоевград и Разград, а в Шумен и Ловеч малко не ни достигна. Кандидатите ни се изправиха срещу най-организираната и мощна партия в България, която за едно десетилетие пусна здрави корени във властта и изгради стройна пирамида от зависимости и хора, чието благоденствие е неразривно свързано с успеха на ГЕРБ. Тепърва предстоят задълбочените анализи какво се случи на местните избори. Интерпретациите обаче започнаха. Затова ще споделя някои изводи. Очевидно е, че Да, в условията на ниска избирателна активност, отвращение от изборния процес, корпоративен и купен вот, недопускане на адекватна кампания и политически сблъсък на национално ниво, с негласната подкрепа на ДПС. Въпреки че ГЕРБ сами подбраха контекста, все по-видимо е, че доминиращата им позиция ерозира. Умората от 10-годишното управление, безпринципните коалиции, възмущението от корупцията, безобразията и арогантността създадоха среда за пробиви на опозицията. Неслучайно те загубиха именно там, където вътрешните им разделения са най-яростни – Русе, Благоевград, Ямбол, Видин. На този фон БСП повтори резултатите си от 2015 г. – 61 кметове на общини (в сравнение с 60 на предишните избори) и 1006 общински съветници (сравнени с 930 през 2015 г.). На местните избори БСП е увеличила подкрепата си за листите за общински съветници с 43 367 гласа, от които 41 380 са в София и Русе. В 7 области БСП няма нито един кмет на община, а в други 7 – само по един. Местни избори 2019 са пропуснат шанс за БСП, защото днес все повече хора търсят алтернатива. От най-ниския резултат на партията са изминали 4 години, маркирани от победа на президентските избори, ерозия и безкрайни скандали в управлението – от \"Суджукгейт\" до \"Апартаментгейт\". И най-важното, от засилващото се усещане, че се движим по инерция и без ясна посока като държава. В такава среда Да, ГЕРБ така печели избори. Не е нещо ново. Със същото се сблъскахме и през 2011 г. – подмяна на резултатите, документирания хаос в зала \"Универсиада\" и много други факти и нарушения. В годините на разцвета на ГЕРБ, с личен рейтинг на Борисов от 70%, ние спечелихме 8 кметове на областни градове, 94 кметове на общини, 593 000 гласа за листи и 1167 съветници! Ако наистина се притесняваме за демокрацията 12 години след пълноправното членство на България в ЕС заради грубия натиск, заплахите и купения вот, питам се какво направихме ние от БСП? Не знаем методите на нашите опоненти? Ако наистина се вълнуваме – как противодействахме? За сравнение, след горчивия опит от 2011 г. по инициатива на БСП с други партии, от центъра до десницата, на парламентарните избори през 2013 г. организирахме истинско пълно паралелно преброяване, като наехме една от авторитетните европейски компании, организирахме застъпници и наблюдатели. Опазването на честността ни беше важно! На всички партии. Тази есен не чух призиви за опазване на вота. А за избирателна активност, за мотивиране на нашите членове и симпатизанти. Останахме си във \"Фейсбук\". Извън общата загриженост за изборния процес, простото замеряне с числа и самоизмерването с резултати след избори е време за анализи и разговор вътре в БСП. Знам, че пак ще бъда обвинен във всички грехове, но аз милея за моята партия и съм длъжен да кажа, че ако така продължаваме, БСП няма да спечели следващи парламентарни избори. Нито които и да е следващи избори. Защо? Защото БСП не е алтернатива. На поредни избори левицата не предложи модерна, задълбочена и експертна политическа оферта. Доживяхме социолозите да ни отреждат мястото на средна партия в изборната нощ, а ние да се борим на места да сме трета политическа сила! Защото На поредни избори ние сме сами и тази целена самота се задълбочава. Тук заслужават поздравления Калоян Паргов и Мая Манолова, както и Пенчо Милков и Крум Зарков, които показаха, че ветрилото на подкрепа може да се разтвори и вотът за БСП отново може да стане престижен! Неслучайно в София и в Русе е и най-големият ръст в гласовете за партията. Защото БСП се деидеологизира. В кампанията, най-близка до хората, не се чу нито едно ляво послание – за доходи, за политики за децата, за здравеопазване, образование. За битка с огромните неравенства. За жилищната политика. Бяха пропуснати национални протести, за които БСП беше молена за помощ – за заплатите на медицинските сестри и редица други. Стигна се до абсурда синдикатите в България да подкрепят ГЕРБ! Отвлечена на националистически терен, БСП наля във ВМРО и НФСБ и освободи целия терен в център-ляво. Точно на него се прояви гражданската енергия и немалко кандидати спечелиха места в общинските съвети с традиционни наши послания. А те може би са следващи политически проекти? Ще никнат на територията на модерното ляво, ще привличат гласовете на младите, активните, работещите, на хората от центъра. А БСП ще се топи в самота. В тясната ниша на популизма. Където ръководството я постави. Защото Най-демократичната партия в България реди листи под диктат. Или пък готовите биват подменяни и концесионирани срещу минерални води и бизнес интереси, срещу заиграване и подкрепа от други партии. Цели организации бяха прегазени точно преди изборите – най-крещящият пример е Варна. Но има и Сандански, Чирпан, Монтана... Логичният въпрос е защо. Заради уреден мач на новите стари кметове или заради опита партията да бъде прочистена и подредена удобно за предстоящия вътрешнопартиен пряк избор? Защото БСП расте само толкова, че да е удобна опозиция на ГЕРБ. Не са мои думи. Взех ги назаем от трима политолози, които коментираха резултатите в неделя. Ще добавя само, че БСП се деполитизира, загуби физиономия и експертност. Години наред точно левицата задаваше тона на цели кампании. Нашите идеи правеха дебата в политиката. Може да сме имали много кусури, но винаги идеите и политиката в кампаниите ни задаваха дневния ред, разказваха бъдещето на българските граждани. Защото Доброто ни представяне на изборите през 1999, 2003, 2007 и 2011 г. укрепи позициите ни за националната кампания през 2001, 2005 и 2013 г. Костадин Паскалев и Дора Янкова оглавиха НСОРБ, а Борислав Гуцанов – Асоциацията на председателите на общински съвети. Стои въпросът за целите на тази кампания на БСП. Спечелване на местните избори? Дали? По-скоро устременост към прекия избор през май догодина и саморазправа с вътрешната опозиция. Това също беше съобщено в изборната нощ. Като отметната задача. Местните избори бяха представени като завръщане. Къде? В стеснената география на половината области в България? С напускането на традиционни наши крепости? Ако наистина искаме да изиграем епизода със завръщането на джедаите, трябва да сме от добрите. И да не избират ГЕРБ като по-малкото зло. Нужно е младите и активните хора да припознаят силата в нас, а не в моментни герои. И не, посланията за антикомунизъм при тях не работят. И не могат да служат за оправдание. Каква е рецептата? БСП спешно да заложи на обединението вместо на разкола. Да избере политиката, модерните леви послания, отварянето към центъра. Да се върне към работата по места и завръщането на членове и симпатизанти. Да се завърне към себе си. Да застане рамо до рамо с европейската левица и да се завърне на страната на промяната, с Будапеща вместо с Орбан. Тогава всички ще празнуваме голямото завръщане! И да, тогава ще печелим избори! И БСП ще управлява България!", "date": "2019.11.06", "title": "Ако продължава така, БСП няма да спечели никои следващи избори"}
{"url": "https://www.dnevnik.bg/evropa/2019/11/06/3987846_rumuniia_nominira_muj_i_jena_za_kandidati_za/", "text": "Центристкото правителство на Румъния номинира двама кандидати за еврокомисари – евродепутатите Адина-Йоана Вълян и Зигфрид Мурешан, обяви премиерът Лудовик Орбан, цитиран от \"Ройтерс\". \"След консултации с румънския президент решихме да номинираме двама кандидати\", заяви Орбан пред репортери. Първоначално се появи информация, че  Мурешан ще е петото предложение  на Румъния за член на комисията на Урсула фон дер Лайен. Социалдемократите в Европейския парламент обаче предупредиха, че предпочитат жена за кандидат, предаде \"Политико\". Новата еврокомисия трябваше да встъпи в длъжност на 1 ноември, но  бе забавена с месец , след като Европейският парламент отхвърли трима от кандидатите, сред които  и румънката Рована Плумб . По време на процеса по утвърждаването й Фон дер Лайен обеща баланс между половете в новата еврокомисия. Постигането му обаче стана по-трудно, след като европарламентът отхвърли трима кандидати, сред които две жени, Плумб и  французойката Силви Гулар . Френският президент Еманюел Макрон впоследствие номинира мъж –  Тиери Бретон . По-рано тази седмица новото правителство на малцинството на Румъния  спечели вот на доверие  в парламента, което отключи процеса по номиниране на нов кандидат за еврокомисар. Предишното правителство на Виорика Дънчила  беше свалено с вот на недоверие  през октомври. Мурешан и Вълян са  петата номинация  на Румъния. Четвъртият й опит се провали, след като Европейската комисия обяви, че румънският премиер в оставка няма право да номинира бившия евродепутат Виктор Негреску за еврокомисар без одобрението на президента Клаус Йоханис. През септември президентът съобщи, че Дънчила не се е консултирала с него и за Плумб. Други неуспешни номинации са бившият евродепутат  Дан Ника  и държавният секретар по европейските въпроси Габриела Чиот. Нито един от тях не беше приет от Фон дер Лайен. Гласуването на пълния състав на еврокомисията в Европейския парламент е насрочено за 27 ноември, но преди това новите кандидати за еврокомисари трябва да преминат успешно през всички необходими етапи за утвърждаване - проверка за конфликт на интереси в правната комисия на европарламента, писмени отговори по портфолиото им и устен \"изпит\" пред ресорните комисии в ЕП. Британският еврокомисар Фон дер Лайен е изпратила днес писмо до британския премиер Борис Джонсън, в което настоява бързо да бъде направено предложение за британски еврокомисар, съобщи говорител на еврокомисията, цитиран от БТА. Говорителят уточни, че Джонсън може да предложи няколко кандидати, от които Фон дер Лайен да избере най-подходящия. Фон дер Лайен очаква отговор възможно най-бързо, за да може да бъде постигната целта новата комисия да встъпи в длъжност от 1 декември, добави той.", "date": "2019.11.06", "title": "Румъния номинира мъж и жена за кандидати за еврокомисар"}
{"url": "https://www.dnevnik.bg/razvlechenie/2019/11/06/3987867_izleze_nova_pesen_ot_pokoiniia_djordj_maikul/", "text": "Нова песен, записана от Джордж Майкъл по време на последните му звукозаписни сесии преди смъртта му през 2016 г,. бе разпространена днес. В нея покойният британски поп идол пее за недъзите на обществото, разказва \"Ройтерс\". Песента се казва This Is How (We Want You To Get High) и е първи негов оригинален запис, който публиката има възможност да чуе от 2012 г. насам. Тя ще бъде част от финала на филма Last Christmas (\"Последната Коледа\") с участието на Емилия Кларк и сценарий, отчасти написан от Ема Томпсън, който всъщност е вдъхновен от някои негови солови парчета, както и такива от дуета му Wham!. Официалното съобщение към излизането на песента пояснява, че текстът й е писан изцяло от Джордж Майкъл и в него той засяга болестите на обществото с типичната за него \"смесица от самоирония и горчив хумор\". На фона на приятна мелодия звучат фрази като \"Баща ти беше пияч\", \"Винаги ще се опитвам да събера живота си\" и \"Ето как искаме да подминавате вашите жалки животи\". Един от най-продаваните изпълнители на всички времена, той става известен през 80-те години като част от дуета Wham!. Роден под името Йоргос Кирякос Панайоту в семейство на емигранти от Кипър, става известен с хитове като Last Christmas, Careless Whisper и Faith. Изпълнителят почина в дома си навръх Коледа през 2016 г. на възраст 53 години. Според официалното съобщение смъртта му е била естествена. Филмът \"Последната Коледа\" (Last Christmas) с участието на звездата от \"Игра на тронове\" Емилия Кларк и Хенри Голдин разказва за жена, която работи като елф в коледен магазин. Самият филм е кръстен на известната песен на Wham! със същото име от 1986 г. Саундтракът към романтичната комедия включва 12 негови солови парчета и три от периода му с Wham!. Продуцентът на филмовата продукция Дейвид Ливингстоун разказва за срещата на Ема Томпсън с Джордж Майкъл, когато тя му описва идеята си за филма и как двамата обсъждат сценария. \"Намерението никога не е било да е неговата история, а да е история, вдъхновена от песен\", допълва той пред \"Ройтерс\". \"Последната Коледа\" тръгва по кината в България на 15 ноември.", "date": "2019.11.06", "title": "Излезе нова песен от покойния Джордж Майкъл"}
{"url": "https://www.dnevnik.bg/sport/2019/11/06/3987799_i_sled_izborite_v_ruse_futbolniiat_dunav_ostava_v/", "text": "Треньорът на \"Дунав\" (Русе) Людмил Киров обяви кризисно положение в клуба, като призна, че футболистите нямат желание да тренират. Думите му дойдоха след домакинската загуба с 1:2 от \"Ботев\" (Пловдив). \"Проблемите са много, много е трудно. Дори се чувствам безпомощен\", каза Киров пред \"Диема спорт\". В седмиците след оттеглянето на Симеон Симеонов, който досега осигуряваше финансирането на \"Дунав\", има твърдения за забавяне на заплатите. Миналата седмица - дни преди балотажа на местните избори в Русе,  Киров и футболисти на \"Дунав\" обявиха публично подкрепата си за кандидата на ГЕРБ Диана Иванова . В замяна беше посочено, че предприемачът Росен Даскалов, който ръководи местната партийна структура, се ангажирал да осигури финансиране от страна на русенския бизнес \"за спокойното и победно бъдеще на \"Дунав\". Акцията дойде десет дни след като  привърженици на \"Дунав\" призоваха министър-председателя Бойко Борисов за помощ  след оттеглянето на Симеонов. Иванова обаче  загуби изборите срещу Пенчо Милков от БСП . \"Говорил съм с футболистите. Определено казаха, че не искат да тренират, но това няма как да стане, защото имат договори и ако не се явяват, могат да бъдат уволнени дисциплинарно\", каза Киров. Според него трябва да се появи човек, който поне да обясни какво е състоянието на клуба и какво ще става занапред. \"Неяснотата убива всички футболисти. За загубата днес причините са страшно много. Нямам и с кого да разговарям по темата за моето оставане, но 80% от футболистите аз съм ги довел в отбора и ще съм последният, който ще си тръгне. Вече съм и с краката, и с ръцете на земята. Безсилен съм\", заяви Киров и добави: \"Това не е моят \"Дунав\".\" \"Ботев\" спечели след два гола на Фернандо Виана, а домакините намалиха чрез Ахмед Ахмедов от дузпа в 87-ата минута. За жълто-черните това беше първа победа в първенството от повече от два месеца.", "date": "2019.11.06", "title": "И след изборите в Русе футболният \"Дунав\" остава в безизходица"}
{"url": "https://www.dnevnik.bg/evropa/2019/11/06/3987832_franciia_obiavi_plan_s_koito_da_si_vurne_kontrola/", "text": "Франция ще разчисти някои мигрантски палаткови лагери, ще наложи квоти за определени категории работници мигранти и ще отказва на новодошлите търсещи убежище достъп до неспешни здравни грижи в опит да покаже на избирателите, че президентът Еманюел Макрон обръща внимание на свързаните с имиграцията опасения, предаде \"Ройтерс\". \"Искаме да си върнем контрола върху нашата имиграционна политика\", каза премиерът Едуар Филип пред репортери, обявявайки пакета от мерки за имиграцията. \"Това значи, че когато казваме \"да\", наистина означава \"да\", а когато казваме \"не\", наистина означава \"не\", подчерта той. Макрон се надява да бъде преизбран през 2022 г., а социологическите проучвания показват, че той ще води оспорвана надпревара с лидера на крайнодясната опозиционна партия \"Национален сбор\" Марин льо Пен, която увеличи подкрепата си, обвинявайки Макрон, че е твърде мек спрямо имиграцията. Центристката администрация на Макрон досега устояваше на натиска от крайнодесни съперници за имиграцията, но с обявяването на новите мерки тя се присъединява към други европейски държави, сред които Италия, Великобритания и Швеция, които решиха да възприемат по-твърд подход. Френският премиер, близък до Макрон, каза, че новите мерки са знак за една \"Франция, която е отворена, но не и наивна\". \"Мисля, че намерихме правилния баланс между това да успокоим нашите граждани и да не отстъпваме пред популизма\", допълни той. Филип потвърди информацията, че правителството планира да определи квоти за определени аспекти за миграцията, предадоха \"Франс прес\" и \"Асошиейтед прес\". \"Нашето желание е правим избор за начина, по който приемаме (имигранти): да определим количествени цели или квоти за професионална имиграция\", допълни премиерът. Той потвърди още, че парламентът в бъдеще ще определи годишни секторни \"цели или квоти\" за квалифицирани мигранти от страни извън ЕС, подобни на системите в Канада и Австралия. Квотите ще се основават на списък с професии, в които работодателите ще бъдат освободени от задължението да трябва да доказват, че работата не може да се заеме от французин. Изказването му дойде ден след като министърът на труда Мюриел  Пенико обяви , че от догодина Франция за пръв път ще определи квоти за броя работници имигранти от страни извън Европейския съюз. В момента работодателите трябва в рамките на сложна административна процедура да се обосноват защо френски гражданин не може да бъде нает. Миналата година около 33 хил. икономически мигранти са получили разрешение за пребиваване. Строителството, хотелите, ресторантите и някои сектори на търговията на дребно дълго време се оплакваха от липса на хора, желаещи да приемат често нископлатена работа. Според работодателите в информационните технологии и инженерството обаче Франция не произвежда достатъчно квалифицирани кадри. Още мерки Плановете на правителството предвиждат още кандидатите за бежански статут да трябва да чакат три месеца, преди да получат достъп до безплатна неспешна медицинска грижа (ограничението не се отнася за децата). Тестовете за придобиване на френско гражданство ще бъдат по-взискателни, а правителството ще си постави за цел молбите за убежище да се обработват в рамките на шест месеца. Мигрантските палаткови лагери в източен Париж ще бъдат премахнати до края на годината, но Филип не уточни какво ще стане с подобни лагери в други части на страната. Ще бъдат осигурени хиляди нови домове за търсещите убежище, за да могат да живеят достойно, допълни премиерът. Макрон наскоро понесе негативи по въпроса с имиграцията, особено след интервюто му за сп. \"Вальор актюел\". В него той  каза : \"Предпочитам да имаме законна, регистрирана, основана на квоти имиграция за определен брой години, отколкото потайната, нерегистрираната работа. Предпочитам хора, идващи от Гвинея или от Кот Д'Ивоар, които са тук и вършат работа, отколкото българи или украинци с техните нелегални канали.\" Думите му предизвикаха  дипломатическо напрежение  със София.", "date": "2019.11.06", "title": "Франция обяви план, с който да \"си върне контрола\" върху имиграцията"}
{"url": "https://www.dnevnik.bg/sviat/2019/11/06/3987879_irlandiia_shte_vuvede_danuk_late_do_dve_godini/", "text": "До 2021 година Ирландия ще наложи  \"данък лате\"  на чашките за кафе за еднократна употреба в опит да промени навиците на потребителите и да намали изхвърлянето на пластмасови отпадъци, предаде агенция \"Ройтерс\". Дъблин започна по-активна политика за намаляване на въздействието на икономиката върху околната среда, след като през 2018-а за трета поредна година превиши определеното допустимо ниво на  парникови газове.  Правителството се надява предложеният налог от 0.25 евро на чашка да стимулира любителите на кафето да носят със себе си чаши за многократна употреба, за които вече могат да се ползват отстъпки в някои кафенета.  Това е само една от поредица нови или повишени такси, които трябва да насърчат по-устойчиви навици. В супермаркетите например бе вдигната до 0.25 евро цената за средноголемите  найлонови торбички.  Ирландия за пръв път въведе данък върху пластмасовите торбички през 2002 година.  В момента страната с 4.9 милиона души население използва до 200 милиона чашки за  еднократна употреба  годишно, установи миналата година доклад, финансиран от правителството.  Съседна Великобритания устоя на призивите на активисти и депутати за подобна такса миналата година, предпочитайки вместо това да намали използването на еднократни чашки чрез доброволни мерки. Чаша кафе в Ирландия може да струва около 3 евро.  Чашките, направени от биоразградими материали, също ще се облагат, тъй като липсва инфраструктура за рециклиране на опаковки, които са били в контакт с храна и напитки.  След 2022 година правителството ще разработи и втора фаза на разпоредбите, която ще бъде насочена към кутиите за храна за вкъщи, а третият етап ще обхване опаковките на хранителните продукти в магазините на дребно. /БТА", "date": "2019.11.06", "title": "Ирландия ще въведе \"данък лате\" до две години"}
{"url": "https://www.dnevnik.bg/evropa/2019/11/06/3987922_ot_ponedelnik_poliacite_shte_mogat_da_putuvat_do_sasht/", "text": "Гражданите на Полша ще могат да пътуват до САЩ без виза от началото на следващата седмица, обяви днес полският президент Анджей Дуда, цитиран от \"Асошиейтед прес\" и БТА.  Той добави, че официалното съобщение ще бъде направено по-късно днес във Вашингтон. По думите му това е \"важна и добра новина\" за 37-те милиона поляци и 10-те милиона поляци в САЩ.  Застанал до американския посланик във Варшава Джорджет Мосбакер, Дуда благодари на президента Доналд Тръмп за решението му да включи Полша в списъка на страните от федералната програма за безвизов режим. От 11 ноември, когато е Денят на независимостта - националният празник на Полша, поляците ще могат да пребивават до 90 дни на територията на САЩ с цел туризъм или бизнес.  Това решение  на Вашингтон се очакваше отдавна в Полша, която е един от най-близките съюзници на САЩ в Европа със здрави двустранни политически, търговски и военни връзки, отбеляза \"Ройтерс\". ", "date": "2019.11.06", "title": "От понеделник поляците ще могат да пътуват до САЩ без визи"}
{"url": "https://www.dnevnik.bg/sport/2019/11/06/3987943_rusiia_tvurdi_che_e_otgovorila_na_vsichki_vuprosi/", "text": "Русия е отговорила на всички уточняващи въпроси на Световната антидопингова агенция (WADA) по темата с предоставените данни от московската лаборатория, заяви министърът на спорта на страната Павел Колобков. Той увери, че властите оказват пълно съдействие на WADA. През септември от организацията заявиха, че  има подозрения за манипулиране на информацията, предоставена от Русия . На 8 октомври руски специалисти са дали отговори на всеки от общо 31 въпроса на Световната антидопингова агенция, твърди Колобков. Журналистът от германската телевизия ARD Хайо Зепелт заяви преди дни, че отговорите са само 23. \"Русия отговори на всички последвали въпроси и осигури на специалистите (на WADA) допълнителни материали. Ще продължим с градивното сътрудничество. Ако излязат още въпроси, нашите специалисти са готови да осигурят всички необходими отговори\", каза Колобков, цитиран от ТАСС. Съмненията за манипулации са поредната част от мащабния допинг скандал, започнал през 2015 г. Заради него Русия беше наказана и пропусна олимпийските игри в Рио 2016, а сега се очаква решението за Токио 2020. Преди ден президентът на WADA  Крейг Рийди заяви, че скандалът с Русия е най-тежкият в историята на организацията , която в неделя ще чества 20-ата си годишнина.     ", "date": "2019.11.06", "title": "Русия твърди, че е отговорила на всички въпроси около новия допинг скандал"}
{"url": "https://www.dnevnik.bg/politika/2019/11/06/3987972_radev_i_borisov_da_poiskat_izvinenie_ot_putin/", "text": "Премиерът Бойко Борисов и президентът Румен Радев да осъдят намесата на Русия във вътрешните работи на България, да поискат извинение от президента Владимир Путин и да отменят поканата към него да посети страната догодина. Това поискаха в позиция от \"Демократична България\". \"Време е Русия да разбере, че България е суверенна държава и като такава е член на Европейския съюз и НАТО, а не е част от \"руския свят\" или Руската федерация\", се казва още в нея. Настояването на \"Демократична България\" е по повод \"демонстративното\"  награждаване с руски орден  на обвинения в  шпионаж в полза на Русия  Николай Малинов и изказването на прессекретаря на Путин Дмитрий Песков, заявил, че България е част от \"руския свят\". Ние от \"Демократична България\" определяме тези събития като безпрецедентна намеса във вътрешните работи на държавата, а менторският имперски тон на Кремъл като недопустим за международни отношения и считаме, че българските власти се намират действително под натиск – този натиск е от страна на Путин и неговото правителство. Ние призоваваме българското правителство в лицето на министър-председателя Борисов и президента Радев да осъдят ясно и недвусмислено грубата намеса на Русия във вътрешните работи на България и в нейната съдебна система и да поискат извинение от президента Путин. Борисов и Радев са длъжни да отменят поканата към руския държавен глава да посети страната ни. Време е Русия да разбере, че България е суверенна държава и като такава е член на Европейския съюз и НАТО, а не е част от \"руския свят\" или Руската федерация. Настояваме Радев и Борисов да защитят честта и достойнството на българската държава.", "date": "2019.11.06", "title": "Радев и Борисов да поискат извинение от Путин, настояват от \"Демократична България\""}
{"url": "https://www.dnevnik.bg/bulgaria/2019/11/06/3988053_kabinetut_predlaga_prednaznachenieto_na_zemia_da_ne_se/", "text": "Да отпадне забраната за купуване на земя от чужденци, които са от държави от ЕС и да се въведе максимален срок, за който могат да бъдат сключвани договори за наем и аренда на земи. Това са сред основните промени в проекта за мегазакон за земеделските земи, който трябва да обедини в себе си цялото законодателство, свързано с управлението на земите и опазването на селскостопанското имущество. Проектът се пише от няколко години като сегашният му вариант, публикуван официално за обществено обсъждане, съобщава  \"Капитал\" . Предвижда се също да има възможност за превръщането на неземеделски земи в земеделски и да се въведе забрана да се сменя предназначението на земя за срок от 7 години след купуването й. Сега новите текстове въвеждат и нов режим за земята, собственост на държавата, като тя няма да може да бъде наемана от едри земеделци, а младите фермери ще кандидатстват за парцели по отделна предназначена за тях процедура. Една от големите промени в закона, която ще засегне много граждани и бизнеси, е свързана с правилото, че земеделската земя няма да може да променя предназначението си за срок от седем години след покупката й, като срокът започва да тече наново при всяка нова сделка с нея. Това ограничение, което на практика не би позволило строителство върху земеделска земя за седемгодишен период, няма да се прилага в случаите, когато промяната на предназначението е предвидена в Общ устройствен план на общините, каквито планове обаче имат едва около 30 на сто от тях. Другите изключения са, когато земята ще се ползва за обекти от национално значение, или такива от първостепенно значение за общините. Повече по темата четете  тук .", "date": "2019.11.06", "title": "Кабинетът предлага предназначението на земя да не се сменя до 7 години след купуването ѝ"}
{"url": "https://www.dnevnik.bg/bulgaria/2019/11/06/3988064_ppavnata_omiciia_odobpi_ppoetobjudjeta_za_cudebnata/", "text": "C 12 гласа \"зa\" нa 5 \"пpoтив\" пpaвнaтa ĸoмиcия oдoбpи зa пъpвo чeтeнe пpoeĸтoбюджeтa зa cъдeбнaтa влacт зa 2020 г., пpeдлoжeн oт ĸaбинeтa. Πpoтив бяxa пpeдcтaвитeлитe нa БCΠ и ДΠC. Te пoдĸpeпиxa paзчeтитe нa Висшия съдебен съвет (BCC), съобщава  \"Де Факто\". Зa дoгoдинa BCC зaлoжи paзxoди от 859 млн. лeвa, а кабинетът – 771 млн. лeвa, като рaзлиĸaта e oт 88 млн. лeвa. B cъщoтo вpeмe и двaтa paзчeтa пpeдлaгaт yвeличeниe нa paзxoдитe в cpaвнeниe c 2019 г. Ho дoĸaтo пpaвитeлcтвoтo дaвa 67 милиoнa пoвeчe, BCC иcĸa yвeличeниe нaд 150 милиoнa. Днec пpeдcтaвлявaщият Bиcшия cъдeбeн cъвeт Бoян Maгдaлинчeв oбяви, че пpoeĸтът нa ĸaбинeтa нямa дa пoзвoли нaзнaчaвaнeтo нa 110 нoви cлyжитeли – 100 cъдeбни пoмoщници и 10 в Инcпeĸтopaтa, нямa дa ce aĸтyaлизиpaт paнгoвeтe нa cъдeбнитe cлyжитeли, нитo дa ce ocигypят cвoбoднитe щaтни бpoйĸи зa 6 мeceцa. Πapитe щe пoĸpият aĸтyaлизиpaнe нa зaплaтитe нa мaгиcтpaтитe c 10 %, щe имa пo 3 зaплaти бoнyc зa cпeцпpaвocъдиeтo и зa cъдии и пpoĸypopи oт нaтoвapeнитe opгaни и пpoчee. Глaвният cъдeбeн инcпeĸтop Teoдopa Toчĸoвa cъщo пpиĸaни дa ce пoдĸpeпи пpoeĸтът нa BCC, ĸaтo пocoчи ocвeн нyждaтa oт нoви 10 cлyжитeли зapaди нapacнaлитe пpпaвoмoщия и фaĸтa, чe инaчe нямa дa cтигнaт и cpeдcтвa зa oбeзщeтeниятa cлeд изтичaнe нa мaндaтa в Инcпeĸтopaтa (т.нap. \"финaнcoви\" бoнycи, пpeдлoжeни в cъдeбния зaĸoн, ĸoитo нe ca oбcъждaни oщe oт пapлaмeнтa).", "date": "2019.11.06", "title": "Пpaвнaтa ĸoмиcия oдoбpи пpoeĸтoбюджeтa зa cъдeбнaтa влacт, ДПС и БСП са против"}
{"url": "https://www.dnevnik.bg/sport/2019/11/06/3988088_v_surbiia_niamame_problem_s_rasizma_zaiavi_trenyorut/", "text": "Сърбия няма проблем с расизма, заяви треньорът на \"Партизан\" Саво Милошевич в навечерието на гостуването на \"Манчестър юнайтед\" в Лига Европа. Той говори по темата, която привлече голямо внимание в Англия след скандалите около мача на националния отбор в София. България беше наказана от УЕФА, но от Англия дойдоха критики с твърдения, че санкцията е малка. \"В нашата страна няма дори комисия, която да се бори с проблема, защото ние нямаме такъв\", каза Милошевич. През август \"Партизан\" беше наказан с два мача пред празни трибуни заради расистко поведение на привържениците си. Миналия месец наказания заради расизъм понесоха също \"Цървена звезда\" и  националният отбор . По време на пресконференцията репортер на Би Би Си припомнил на Милошевич за наказанието в Лига Европа през август, а той отвърнал: \"То не беше заради расизъм. Не сте прочели добре\". \"Играл съм в чужбина 14 години с толкова много футболисти. В моята страна съм се борил за демокрация и всяка форма на дискриминация за мен е недопустима. Това е моята позиция. Това мога да кажа. Мога само да се боря за тези неща. Но, както казах няколко пъти, нямаме проблем с расизма в Сърбия\", добави Милошевич.", "date": "2019.11.06", "title": "В Сърбия нямаме проблем с расизма, заяви треньорът на \"Партизан\""}
{"url": "https://www.dnevnik.bg/politika/2019/11/06/3987901_konstantin_pavlov_prezastroiavaneto_me_motivira_da/", "text": "                         - Благодаря на всички, които гласуваха за мен, благодаря и на тези, с които имаме различни възгледи и партийни принадлежности. Смятам, че са направили добър избор и са гласували за един добър районен кмет. Мисля, че е добър ход да се понамали присъствието на ГЕРБ в местната администрация. Така местните общности ще имат възможност да получат по-високо качество на живот. - Първо ще направя всичко възможно да подобря пресичането на бул. \"Симеоновско шосе\" от живеещите в квартал \"Витоша\". Те ползват социалните услуги в Студентски град – детски градини, магазини и т.н. Ще сложа повдигнати пешеходни пътеки. Ще огранича трафика на коли по улиците \"Богатица\" и \"Козяк\". Сега там тече страшен транзитен трафик, който тръгва от басейна \"Спартак\" до мол \"Парадайз\". В събота и неделя този трафик може да бъде ограничаван, за да могат хората спокойно да пресичат и отиват в парка. - Прави се нов план на движението в квартала, слагат се забранителни знаци за спиране на трафика в някакъв участък от ул. \"Козяк\". Така тя няма да е удобна за транзитните коли, а в същото време хората от квартала ще могат да стигат с кола до жилищата си през почивните дни. Това не е скъпо решение. Друг належащ проблем е пресичането с детска количка, с велосипед или с инвалидна количка на кръстовището от хотел \"Хемус\" към парка зад музея \"Земята и хората\". Сега пресичат отгоре бул. \"Св. Наум\", после слизат с асансьора на метростанцията, излизат с другия асансьор, но след това трябва да пресекат бул. \"Арсеналски\". Тоест два пъти се налага да пресичат оживени булеварди. Смятам да предложа нова пешеходна пътека директно от хотел \"Хемус\" до тази част на парка над бул. \"Арсеналски\". - Досега е мислено само за булеварда, за колите, но не и за хората, които живеят наоколо. Столичната община прави всичко, за да дава предимство на автомобилния транспорт и на транзитния трафик по големите булеварди. Хората в \"Лозенец\" страдат от тези натоварени булеварди \"Черни връх\" и другия - \"Симеоновско шосе\". Така не могат да стигат до парка по-лесно. - Новите тротоари! Те не са нещо скъпо и ако има съпротива за ремонта им от голямата община, то тя би била чисто политическа и напук. Мисля, че в това има смисъл – България е европейска страна и тротоарите трябва да станат европейски! - Не съм доволен от посоката, в която се развива кварталът, в който израснах. Беше с бели къщички, с дъсчени огради, тротоарите – с каменни плочи, с павета по улиците. Училището беше на 2 минути от къщи. През 90-те години \"Лозенец\" се промени тотално – презастрои се, стана трудно за живеене място, стана опасно за децата да вървят сами по улиците. Сега виждам, че кварталът се е запътил към още по-голямо презастрояване, към унищожаване на зелените площи и труден достъп до парковете. Казах си: \"Стига толкова! Време е и аз да навляза в тази област - политиката!\" - Като районен кмет няма какво толкова да направя, но ние като екип на \"Демократична България\" ще се борим за промени в Общия устройствен план на София – за намаляване на коефициентите на застрояване. Чрез достъпа ми до информация за приготвени (вече) проекти за голямо строителство. Да. Правилно се ориентирате. Докато се готвех за предизборната кампания, научих, че сега в \"Лозенец\" се строят 7000 нови апартамента! Това означава 20 000 нови жители при сегашното население на района от общо 50 000. Това е ръст 40% при почти същата инфраструктура, същия брой детски градини, същите улици. - Така е и това е още един довод защо се кандидатирах за кмет. Там много време е загубено, без да се решават проблемите на квартала, поне 10 години. Дълго са се бавели отчуждаванията, раздавани са разрешителни за строеж. Имайте предвид, че общината поема ангажимент да осигури инфраструктура, прибирайки парите за издаването им. А тя не е осигурена в кв. \"Витоша\". - За тези 7000 нови апартамента не знам дали нещо може да се спре. Ако разрешенията за строеж са издадени законно, те ще бъдат довършени. Въпросът е ние да тичаме по-бързо и с изпреварващи темпове да изграждаме съответната инфраструктура. - Строежът е спрян, но с аргументи, които не са по същество. Те са поправими и формално след отстраняване на дефектите този строеж би могъл да продължи. Надявам се да мога да спирам на ранен етап такива строежи, които заплашват да влошат качеството на живот в района. Защото не е само \"Артекс\" на това площадче там. Отсреща, на мястото на бившия хотел \"Орбита\", сега БЧК, се планира грамадна сграда, както и на мястото на \"Енергопроект\". - Имайте предвид, че има такива проекти. Щом вляза в районната администрация, ще се запозная с тях. Ако тези проекти бъдат реализирани, ще трябва да се преформатира цялото пространство там, за да се намери решение за огромния трафик от коли, задръствания, шум. - Ще се съпротивлявам. Смятам да направя всичко публично, което ми е разрешено по закон. След това с нашата група в Столичния общински съвет ще издействаме бюджет за нещата, които смятаме за важни. Тези проекти, които могат да бъдат спрени – да бъдат спрени! Аз не вярвам всичко там да е минало законно. - Които подобряват качеството на живот в района. Аз бях 20-годишен, когато започна презастрояването. Изпитвам вече страхова невроза, като видя багер или самосвал, защото смятам, че се подготвя нещо лошо. Би трябвало, когато се подготвя нещо ново, когато се инвестират пари – това да е от полза за всички. Трябва да се обърне цялата философия, когато се правят нови проекти – те да са от полза, да подобряват качеството на живот, не да го влошават! - Това е част от моята програма. Първо ще възстановя Обществения съвет към района. Мисля да се срещам с местните инициативни комитети и с по-активните граждани, защото има много каузи – за спасяване на градинки, за ремонти, за защита на дървета. Обмислям инструментите, които ми дава Законът за прякото участие на гражданите в държавната власт и местното самоуправление. Не знам обаче дали има смисъл от местни референдуми, в закона има и други форми. - Да. С него сме замислили да работим заедно след изборите. Срещахме се, той ме подкрепи изрично и се надявам с доверието, което носим, и с нашите възможности за натиск и с моите правомощия да стигнем до добри резултати за района. - Да, сега районният кмет е като малко дете, което сте пратили с точно пари да купи нещо от магазина. Много е важно това да се промени и районните кметове да получат делегирани бюджети. В момента схемата е порочна – всички пари се събират в голямата община, тя решава да ги харчи за нещо голямо – метро или булеварди. След това връща пари към районите \"на час по лъжичка\". В края на годината, буквално в последните дни, се изсипват всички останали пари от бюджета и се казва: \"Сега усвоявайте!\" Това е като да влезе човек в голям ресторант, да го обслужат и да му кажат: \"Имате 10 минути да ядете, защото затваряме.\" Това не е сериозен начин за правене на политики. Районните кметове трябва да могат да планират дейността си. Финансовата децентрализация е абсолютно необходима. С нашата група в общинския съвет ще натискаме да се появят делегираните бюджети в отделните райони. Ако това не стане, ще упражняваме натиск за финансиране на всеки важен проект. Такъв е например изграждането на детски ясли в приземните помещения на вече построени сгради. Те да бъдат откупувани от собствениците им на пазарни цени. Друг важен проект е спешното оправяне на тротоарите. - Непременно. Ако погледнете сайта на район \"Лозенец\", той е като археологическа находка. Според мен може да бъде променен, за да работи в интерес на гражданите. Дигитализацията е важна, защото представете си, ако жител на кв. \"Витоша\" трябва да дойде до районната администрация, която е до НДК – той трябва да се качи на колата, после да търси място за паркиране, а може би с цифровизацията на услугите цялото действие да се извърши от вкъщи. Екипът на \"Демократична България\" си е поставил за цел да развие цифровите услуги в районите колкото може по-добре. Не знам докъде ще стане, ако голямата община се съпротивлява на този процес, но мисля, че дигитализацията е най-лесният начин и най-евтината инфраструктура, която може да се изгради, за да подобри качеството на живот на хората. - Притеснявам се само от скрити капани, които могат да ми бъдат заложени. Притеснява ме това, което се случи с г-жа Иванчева, и начинът, по който се отнесоха с нея. Не се наемам да твърдя дали е виновна или не. Говоря за чисто процесуалните действия по неин адрес. Не мисля, че ще попадам и аз в такива капани, но ще има голяма съпротива към нас, районните кметове от \"Демократична България\". Ще има спънки, но ние ще се съпротивляваме! - Преподавам \"Нови медии\" в специалност \"Европеистика\". Може би ще спра с дигиталния маркетинг, но ще продължа да преподавам поне един предмет, защото е много зареждащо.", "date": "2019.11.06", "title": "Константин Павлов: Презастрояването ме мотивира да стана кмет на \"Лозенец\""}
