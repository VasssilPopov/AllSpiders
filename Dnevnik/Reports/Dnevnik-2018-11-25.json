{"url": "https://www.dnevnik.bg/sport/2018/11/25/3351462_iansrud_specheli_purviia_supergigantski_slalom_za/", "text": "Норвежецът Шетил Янсруд спечели първия супергигантски слалом за сезон 2018-19 в алпийските ски. Олимпийският шампион в дисциплината от Сочи 2014 триумфира в канадския зимен център Лейк Луис след оспорвана битка с австриеца Винсент Крихмайер и швейцареца Мауро Кавизел. Янсруд преодоля трасето за 1:33.52 мин. Носителят на малкия кристален глобус в Супер-Г изпревари Крихмайер с 0.14 сек., а Кавизел допълни подиума с изоставане от 0.21 сек. Ханес Райхелт завърши четвърти на 0.44 сек. от победителя, а Аксел Лунд Свиндал зае пето място с пасив от 0.57 сек. Янсруд постигна първа победа за сезона, 12-а в супергигантския слалом и общо 22-а в Световната купа. С повече спечелени състезания от него в Супер-Г са само Свиндал (16) и Херман Майер (24). С успеха в Лейк Луис Янсруд стана вторият най-успешен норвежец в Световната купа. Той вече има една победа повече от Шетил Андре Аамод и 13 по-малко от Свиндал. В генералното класиране за Световната купа води Крихмайер със 130 точки, следван от Янсруд със 120 и победителя от спускането в събота Макс Франц с 118.", "date": "2018.11.25", "title": "Янсруд спечели първия супергигантски слалом за сезона"}
{"url": "https://www.dnevnik.bg/sport/2018/11/25/3351454_berbatov_nikoi_ne_me_iska_i_idva_vreme_da_spra/", "text": "Бившият голмайстор на \"Манчестър юнайтед\" Димитър Бербатов заяви, че в момента няма реална оферта към него за завръщане във футбола. Нападателят, който през януари ще навърши 38 години, не е играл от март, когато напусна индийския \"Керала бластърс\". По думите му скоро ще дойде моментът, когато ще трябва да обяви край на състезателната си кариера. \"Играе ми се, но може би идва един момент, в който трябва да кажеш: \"Стига толкова\". Този момент идва, но си мисля как да го планирам, как да го съобщя, какво да направя точно. Трябва да съм направил плана за действие. Играе ми се, няма футболист, който иска да спре, но моментът наближава\", заяви Бербатов пред Би Ти Ви. \"За да поиграя още малко, някой трябва да ме иска. В момента никой не ме иска, освен вкъщи. Скоро ще стана на 38 години. Няма как да съм същия и да правя нещата, които съм правил преди\", допълни двукратният шампион на Англия и голмайстор на Висшата лига за сезон 2010-11. Той изключва варианта да играе за български отбор. \"Няма как. В България във футболно отношение е такава ситуацията, че съм свикнал на много по-различни неща и когато съм свикнал, изисквам постоянно да се случват някакви неща. Ако не могат да се случат, почват един проблеми, разправии, които не са хубави за никого. Така че няма мисъл\", обясни Бербатов. \"А за чужбина трябва да има добра оферта, но годините тежат и това е най-големият фактор\", каза още той.", "date": "2018.11.25", "title": "Бербатов: Никой не ме иска и идва време да спра"}
{"url": "https://www.dnevnik.bg/politika/2018/11/25/3351464_goranov_da_izleze_i_da_obiasni_za_apartamenta_v_koito/", "text": "Премиерът Бойко Борисов заяви, че няма коментар по въпроса за апартамента, в който живее министърът на финансите Владислав Горанов, съобщава БТА. Министър-председателят заяви след срещата си с лидерите на ЕС в Брюксел, че Горанов е голям човек и трябва да отговори на всички въпроси. \"Той е голям човек. След като си го е писал в декларацията, да излезе и да обясни. Това е нашата публичност пред обществото - да си декларираш имота. Да излезе и да го обясни\", каза Борисов в отговор на въпрос на български журналисти в Брюксел. През седмицата главният прокурор Сотир Цацаров се зарече, че  ще започне проверка срещу финансовия министър Владислав Горанов  заради информацията, че живее от години в апартамент в луксозен частен комплекс в София, предоставен му безвъзмездно от бизнесмен, въпреки че пазарният наем възлиза на 1800 евро месечно. Според вестник \"Сега\" финансовият министър е посочил в  имуществената си декларация за 2017 г.,  че живее от 2012 г. в жилище от 180 кв.м във ВИП комплекса \"Есте Хоум енд СПА\", собственост на фирми, свързани с бизнесмените Кирил и Георги Домусчиеви. Това е направено за пръв път тази година заради новите разширени законови изисквания, свързани с предотвратяването на конфликта на интереси. На 8 декември изтича срокът, в който антикорупционната комисия (КПКОНПИ) трябва да се произнесе дали е открила основания да го разследва. Самият Горанов уточни, че жилището не е на собствениците на комплекса братя Домусчиеви, а на кръстника на децата му. Бойко Борисов каза още в Брюксел, че от две години по-ниска цена на горивата не е имало и не вижда защо са нужни протести по тази тема. \"Разбира се, не трябва да затварят улиците, защото на другите, които не са съгласни с тях, им се пречи на движението\", добави премиерът.", "date": "2018.11.25", "title": "Горанов да излезе и да обясни за апартамента, в който живее, призова премиерът"}
{"url": "https://www.dnevnik.bg/sport/2018/11/25/3351468_etur_vleze_v_top_6_sled_pobeda_nad_botev_plovdiv/", "text": "Етър\" (Велико Търново) победи \"Ботев\" (Пловдив) с 1:0 в първия неделен мач от 16-ия кръг на Първа лига. Играещият под наем от ЦСКА Румен Руменов отбеляза единственото попадение минута преди края на първото полувреме на стадион \"Ивайло\". \"Етър\" записа трети успех в последните четири кръга и и общо седми в шампионата. Тимът на Красимир Балъков събра 24 точки и се изкачи на шеста позиция. Виолетовите изпревариха с три точки \"Черно море\" и \"Локомотив\" (Пловдив), които са седми и осми след вчерашните си загуби срещу \"Септември\" и \"Лудогорец\". \"Ботев\" пропусна шанса да се придвижи до четвъртата позиция. След шестата си загуба за сезона тимът на Николай Киров остава пети с 26 точки, като изостава с една от \"Берое\", с осем от \"Левски\", с 12 от ЦСКА и с 15 от лидера \"Лудогорец\". \"Етър\" затвърди възхода си през последните седмици с добър мач, в който беше по-добрият отбор и заслужено стигна до победата. Домакините започнаха по-агресивно и имаха предимство в центъра на терена, въпреки че головите положение липсваха и пред двете врати. Първата така дойде в 27-ата минута, когато защитата на \"Ботев\" не успя да изчисти добре центриране отляво и играчите на \"Етър\" задържаха топката пред наказателното поле. Аласана Мане пусна чудесен извеждащ пас към Руменов, който се озова сам срещу вратаря Даниел Кайзер, но фалцовият му удар с десния крак срещна гредата. Минута преди края на полувремето обаче домакините стигнаха до гол. Иван Стоянов беше изведен с дълго подаване зад защитата и напредна почти до аутлинията. Той залъга, че ще шутира и се справи с двама бранители на \"Ботев\", след което сервира топката за Руменов, който не сгреши, останал непокрит пред вратарското поле. \"Ботев\" опита да отговори след почивката, но атакуваше твърде бавно и предвидимо, за да затрудни защитата на \"Етър\". Гостите стигнаха до попадение в 71-ата минута, когато Стивън Петков овладя на гърди и с удар от воле отблизо прати топката в мрежата. Попадението обаче правилно беше отменено заради засада. Пет минути по-късно Тодор Неделев изпълни опасно пряк свободен удар, но топката прелетя малко над гредата. До края на мача \"канарчетата\" разчитаха изцяло на центрирания. Две от тях се превърнаха в удари, които изненадаха вратаря Христо Иванов, но не доведоха до гол.", "date": "2018.11.25", "title": "\"Етър\" влезе в топ 6 след победа над \"Ботев\" (Пловдив)"}
{"url": "https://www.dnevnik.bg/sviat/2018/11/25/3351474_nad_100_dushi_postradaha_sled_himicheska_ataka_v_siriia/", "text": "Над 100 души са пострадали в сирийския град Алепо след химическа атака с токсичен газ, извършена със снаряди, изстреляни от район, контролиран от бунтовниците, предаде \"Ройтерс\". Според местни здравни служители това е първото подобно нападение срещу града, който от близо две години е в ръцете на правителствените сили, които успяха да изтласкат бунтовниците оттам. Снарядите, съдържащи отровен газ, са предизвикали дихателни проблеми у десетки хора през нощта срещу събота в Алепо, съобщи група за мониторинг на обстановката в тази част на страната. А според официалната сирийска агенция САНА пострадали са 107 души, след като бунтовниците обстреляли три жилищни района на града, съобщава БТА. Началникът на полицията в Алепо генерал Исам аш Шали обвини за нападението бунтовническата групировка \"Хаят Тахрир аш Шам\" (бившата \"Джебхат ан Нусра\"). Той посочи, че са били обстреляни квартали в близост до линията на контакт между сирийската армия и групировката. Началникът на здравната служба на Алепо Зияд Хадж Таха съобщи, че отровният газ е засегнал 50 души и че вероятно е бил използван хлор. Пострадалите получават медицинска помощ, но две деца са в критично състояние. Според говорителя на руското министерство на отбраната генерал Игор Конашенков стрелбата е водена от 120-милиметрови миномети. Говорителят на руското министерство на отбраната подчерта, че по-рано е Москва предупредила, че организацията \"Бели каски\" се опитва да организира провокации в демилитаризираната зона около Идлиб, с цел да обвини правителствените войски в използване на химическо оръжие срещу местното население. Русия смята да обсъди с Турция извършения от бунтовници обстрел. Двете страни ще говорят за инцидента като гаранти за спазването на режима на прекратяване на бойните действия в района на Идлиб. Той добави, че руски специалисти следят ситуацията в зоната за деескалация, подчертавайки, че за ситуацията в нея според споразуменията отговаря Анкара. Бунтовниците отрекоха да са използвали химически оръжия и обвиниха правителството в Дамаск, че се опитва да ги натопи.", "date": "2018.11.25", "title": "Над 100 души пострадаха след химическа атака в Сирия"}
{"url": "https://www.dnevnik.bg/bulgaria/2018/11/25/3351482_durjavata_niama_da_plashta_za_chastni_uchilishta_na/", "text": "Държавата няма да плаща за обучението на деца на дипломати и дългосрочно командировани служителите в частни училища, ако в приемащата държава има държавни или общински учебни заведения. Това е записано в проект за промяна на Наредбата за командировъчните средства при задграничен мандат, която Министерството на външните работи обяви за обществено обсъждане. Условие е в държавните или общински училища обучението да се провежда на някой от следните езици: английски, френски, немски, руски, испански или италиански език. Ако няма такова училище, или не е възможно записването заради периода на годината, държавата ще плаща за покриване на учебните такси и в частно училище за основно и средно образование . От доклада на вицепремиера и външен министър Екатерина Захариева се разбира, че за образование на децата на дипломати през 2015 г. са изплатени 791 091.61 лева, за 2016 г. - 984 654.45 лева., а за 2017 г. - 893 313 лв. \"Целта на изменението е оптимизиране на бюджетните разходи, като се избегне заплащането на високи такси за обучение на децата на дългосрочно командированите служители в частни училища в приемащите държави\", мотивира промяната Захариева. Учебните такси за детска градина ще се заплащат, само ако са част от задължителното образование в приемащата държава. В България е задължително образованието след навършването на 5 г. Командировъчни ще се изплащат за такси за обучение в българско неделно училище в чужбина. Друга промяна е, че здравните застраховки на дългосрочно командирования служител и на всеки член на неговото семейство, които се поемат от държавата, може да бъдат сключени и в България, а не само на място, ако условията са по-добри. Според дипломати здравните застраховки, които държавата поема, примерно в САЩ, са на базисно ниво и на практика те трябва да плащат от джоба си за лекарски преглед. Вероятно за това в проекта на наредбата се допуска с разрешение на ръководителя на изпращащата администрация да се поемат и разходи над определения лимит за медицинско обслужване в съответната държава за неотложна животоспасяваща медицинска намеса. В наредбата се предвижда и повишаване на командировъчните за Аржентина от 89 на 97 евро на ден заради повишаването на цените там.", "date": "2018.11.25", "title": "Държавата да не плаща за частни училища на деца на дипломати, предлага Захариева"}
{"url": "https://www.dnevnik.bg/bulgaria/2018/11/25/3351489_policiiata_blokira_izhodite_na_petrich_zaradi_protesta/", "text": "Входните и изходни булеварди на Петрич са блокирани от полиция и жандармерия и не се пропускат автомобили в нито една посока. Това предаде репортер на \"Дневник\" от участници в протеста срещу високите цени на горивата, поскъпването на данъците за леки автомобили, ниския стандарт на живот и социалната несправедливост. По този начин се възпрепятстват протестиращите да изпълнят заканите си да блокират граничен пункт Кулата. Около 100 автомобила се включиха в шествието в Гоце Делчев, което премина през целия град. След това те се отправиха към село Господинци, където с непрекъснато пресичане на пешеходна пътека блокираха движението към граничен пункт Илинден. Очаква се блокадата да остане до 18 часа и в нея да се включат жители на Банско и Разлог. Около 200 души взеха участие в протестните действия в Карлово и Сопот, съобщи \"Фокус\". Протестиращите се събраха в 12 часа пред Спортната зала в града, след което потеглиха на протестно шествие. След края на пешеходното шествие присъстващите блокираха за 30 минути движението по Подбалканския път София-Бургас, при разклона за селата Иганово и Московец. Очаква се идентичен протест да се проведе и през следващата неделя. Протестиращи от Шумен блокираха за десет минути движението при пътен възел \"Белокопитово\" на автомагистрала \"Хемус\". След това автошествието се отправи към пътен възел \"Нови пазар\" и около 70 автомобила блокираха възела. Блокадата беше свалена малко след началото ѝ. Протестно шествие от около 30 души премина от Катедралния храм \"Свето Успение Богородично\" до Аспаруховия мост във Варна. Те се събраха в 14 часа пред Катедралата, но тръгнаха към моста повече от половин час след това, предвождани от десетина протестиращи с автомобили. Въпреки, че вървяха по пътното платно към моста и обратно, до блокиране на движението не се стигна. Протест имаше и в Бургас. Хората там решиха да се включат в планирания мащабен национален протест на 6 януари, а дотогава ще продължават да изразяват недоволството си всяка неделя в града. Беше блокирано едното платно на улица \"Цар Петър\".", "date": "2018.11.25", "title": "Полицията блокира изходите на Петрич заради протест"}
{"url": "https://www.dnevnik.bg/sport/2018/11/25/3351492_chilich_izvede_hurvatiia_do_vtora_titla_v_kupa_deivis/", "text": "С победа в три сета на Марин Чилич срещу Лука Пуи Хърватия спечели купа \"Дейвис\" за втори път в своята история. Хърватските тенисисти записаха трети успех поединично и поведоха с 3:1, което обезсмисли петия двубой от финала в Лил. В петък гостите взеха солиден аванс, след като Чилич победи Жо-Вилферд Цонга с 6:3, 7:5, 6:4, а Борна Чорич наигра Жереми Шарди с 6:2, 7:5, 6:4. Французите се върнаха в играта с успеха на двойки, но Пуи не успя да докара сблъсъка до решаващ пети мач. Французинът показа сърцата игра и беше равностоен в големи моменти от срещата. Хърватинът обаче сервираше на познатото страхотно ниво и не даде на съперника нито една точка за пробив през целия мач. Първият сет беше най-равностоен. Пуи вкарваше доста първи сервиси (67%) и това му позволи да доминира в подаванията си. Той все пак имаше проблеми с втория си начален удар и това доведе до две точки за пробив на Чилич. Финалистът от Australian Open не се възползва от тях и двамата стигнаха до тайбрек. В него класата на световния №7 обаче натежа в решаващия гейм и той го спечели с лекота след 7:3. След загубата на първата част Пуи нямаше сили да се противопостави на Чилич. Хърватинът отново не даде нито една точка за пробив на французина, а в същото време стигна до цели десет - по пет в двата сета. Той реализира три от тях - една във втората и две в третата част, и сложи точка на спора след 2.19 часа игра. Хърватия спечели втора титла при третия си финал в купа \"Дейвис\". Първият трофей беше завоюван през 2005 г. от Иван Любичич и Марио Анчич след победа с 3:2 над Словения във финала. Преди две години хърватите отново стигнаха до финала, но в състав Чилич, Иво Карлович и Иван Додиг загубиха с 2:3 от Аржентина с Хуан Мартин дел Потро, Федерико Делбонис и Леонардо Майер. Французите, които спечелиха купа \"Дейвис\" през 2017 г., остават с десет титли след 19-ия си финал. Тазгодишното издание на турнира беше последното в настоящия формат. След 118 години надпреварата ще претърпи коренни промени и се провежда по нова формула от 2019 г. Финалите на купа \"Дейвис\" ще се превърне в едноседмично световното първенство в един град с участието на 18 отбора.  Идеята беше предложена миналата година  от инвеститорската група \"Космос\", чийто основател и президент е футболистът на \"Барселона\" Жерар Пике.", "date": "2018.11.25", "title": "Чилич изведе Хърватия до втора титла в купа \"Дейвис\""}
{"url": "https://www.dnevnik.bg/sport/2018/11/25/3351488_hamiltun_zavurshi_sezona_s_pobeda_v_abu_dabi/", "text": "Люис Хамилтън спечели Гран при на Абу Даби, последен старт за сезона във Формула 1. Световният шампион затвърди доминацията си през уикенда, след като  стартира от първа позиция  и успя да се справи с променливите условия и много обрати. Той смени гумите си още в шестата обиколка, след което успя да съхрани ресурса им, за да изкара цялата състезателна дистанция. Британският пилот взе 11-а победа за сезона и 73-а в своята кариера. Общо за седми път през годината той успява да спечели, след като е потеглил от първата позиция. Той изравнява най-доброто си постижение от 2014 г., когато също имаше 11 победи, но в 19 старта. Хамилтън е и първият пилот, който взима повече от 400 точки в рамките на един сезон. Той спечели 408 през 2018 г. \"Мерцедес\" затвърди господството си в това състезание с пета поредна победа. Едва за втори път в турбохибридната ера на Формула 1, в която \"Сребърните стрели\" доминират, тимът не успя да спечели двойна победа в Абу Даби. Първият случай беше през 2014 г. За Хамилтън победата е четвърта в Гран при на Абу Даби. На подиума за петкратният световен шампион се класираха Себастиан Фетел и Макс Верстапен. В топ 10 влязоха още Даниел Рикардо, Валтери Ботас, Карлос Сайнц, Шарл Леклер, Серхио Перес, Ромен Грожан и Кевин Магнусен. В своя  последен старт във Формула 1 Фернандо Алонсо  се класира 11-и. \"За мен беше привилегия да се боря със Себастиан (Фетел) в един толкова тежък сезон. Познавам го отдавна, той е много честен, упорит и трудолюбив пилот. Знам, че догодина \"Ферари\" и Себастиан ще се върнат още по-силни\", каза след състезанието шампионът Хамилтън. Британецът благодари на всички в отбора си и на феновете, които го подкрепяха. \"Състезанието беше трудно, защото спрях много рано. Условията не бяха идеални, може би имаше как да бъдем по-спокойни, но в крайна сметка всичко завършва добре\", добави шампионът. \"Той е шампионът, а годината беше много трудна за нас. Днес дадох всичко от себе си, за да го догоня, но той беше много силен. Надявам се да имаме по-добра година през 2019-а\", каза Фетел. Веднага след финала Фернандо Алонсо също се нареди до призьорите. Двукратният световен шампион зарадва публиката, правейки ефектни \"донъти\" със своя \"Макларън\" заедно с Хамилтън и Фетел. Състезанието започна много драматично и още в първата обиколка имаше катастрофа. Нико Хюлкенберг се удари с Ромен Грожан от \"Хаас\", преобърна се няколко пъти и спря в предпазната стена с гумите нагоре. На трасето веднага излезе кола за сигурност, а германският пилот на \"Рено\" излезе невредим от болида. В челото нямаше никакви размествания, като Хамилтън поведе пред Ботас и пилотите на \"Ферари\". В седмата обиколка Кими Райконен прекрати участието си в състезанието, спирайки на старт-финалната права. От \"Ферари\" обявиха, че става въпрос за електрически проблем, който не позволява на финландеца да продължи. Отпадането на Райконен доведе до виртуална кола за сигурност, а световният шампион Хамилтън използва момента, за да влезе в бокса и да сложи най-твърдите гуми \"суперсофт\". Пилотът на \"Мерцедес\" излезе обратно на трасето на пето място, но още в деветия завой успя да изпревари с DRS Верстапен. Два завоя по-късно холандецът направи ефектно изпреварване срещу шампиона, за да си върне четвъртата позиция. Всички в челото влязоха за нови гуми в течение на надпреварата освен двамата пилоти на \"Ред бул\" – Рикардо и Верстапен, които водеха. Именно Верстапен влезе пръв от тях в 18-ия тур, за да смени своите гуми \"хиперсофт\" и се върна пети зад Себастиан Фетел. В средата на дистанцията се появиха прогнози за дъжд на Абу Даби, който валеше основно на старт-финалната права. Той обаче не беше със сериозно количество, а и температурата на пистата се запази. Лидерът Рикардо показа отлично темпо с гумите, с които стартира и влизането му в бокса беше изтеглено много назад. С \"ултрасофт\" австралиецът поддържаше темпо близко до това на Себастиан Фетел и Люис Хамилтън, които бяха с много по-нови гуми. В крайна сметка пилотът на \"Ред бул\" влезе в бокса в 34-ата обиколка и излезе на пистата с гуми, които бяха най-малко износени от всички останали в челото. Междувременно Ботас имаше все по-големи проблеми, като в рамките на няколко обиколки загуби три позиции. Пилотът на \"Мерцедес\" беше изпреварен от Фетел, Верстапен, а след това и от Рикардо. Заради прекалено износените му гуми от \"Мерцедес\" прецениха да го вкарат в бокса. До края на надпреварата нови изпреварвания нямаше, след като Хамилтън успя да контролира идеално темпото си и остана достатъчно далеч от Фетел. В крайното класиране Хамилтън завършва с 88 точки повече от Фетел (408 срещу 320). Въпреки отпадането си Кими Райконен завършва трети в крайното класиране с 251 точки, само две повече от Верстапен. Вторият пилот на \"Мерцедес\" Ботас е едва пети с 247 точки, Даниел Рикардо – шести със 170.", "date": "2018.11.25", "title": "Хамилтън завърши сезона с победа в Абу Даби"}
{"url": "https://www.dnevnik.bg/evropa/2018/11/25/3351494_tereza_mei_dovolna_ot_sdelkata_za_brekzit_i_ochakva/", "text": "Британският премиер Тереза Мей заяви, че за разлика от своите колеги в ЕС не се чувства тъжна в деня, в който беше постигнато споразумението за Брекзит. По нейните думи не е необходим втори референдум във Великобритания за принадлежността към ЕС, съобщава БТА. Мей избегна конкретен отговор на въпроса дали би подала оставка, ако споразумението за оттеглянето на нейната страна от ЕС не бъде подкрепено в британския парламент. На пресконференция след днешното заседание на Европейския съвет тя посочи, че е пълна с оптимизъм за бъдещето на своята страна, както и че пред Великобритания се открива светло бъдеще. По нейните думи се очаква преди Коледа Камарата на общините в британския парламент да се произнесе по постигнатото споразумение. Тя уточни, че това е единственото възможно споразумение и предоговаряне не може да се очаква. \"Британците не искат повече да спорят, а сделка, която отговаря на резултата от референдума. Постигнахме възможно най-доброто споразумение. Най-добрите дни са пред нас. Парламентът в Лондон е длъжен да изпълни волята на избирателите. Хората решиха да напуснем ЕС и вярвам, че доверието в политиците ще бъде запазено с подкрепа за постигнатата сделка\", каза Мей. По нейните думи, ако споразумението не получи необходимата подкрепа, това би довело до повече разделение и несигурност. Попитана дали споделя тъгата на останалите държавни и правителствени ръководители от ЕС, изразена днес почти единодушно, Мей отговори отрицателно. \"Разбирам, че другите са тъжни. За нас важното е да продължим напред\", добави Мей.", "date": "2018.11.25", "title": "Тереза Мей доволна от сделката за Брекзит и очаква подкрепата на британския парламент"}
{"url": "https://www.dnevnik.bg/photos/2018/11/25/3351402_fotogaleriia_krampus_proveri_dali_slushat_decata_v/", "text": "Той е висок около три метра и половина, облечен е в кожи, има огромни рога, изплезен език, криви зъби и очите му светят. Крампус е злият двойник на Св. Николас, познат от нас като Дядо Коледа. Легендата за Крампус, който е полукоза и полудемон, е част от фолклора на Австрия, Бавария, Хърватия, Чехия, Унгария, Словения, Южен Тирол и части от Северна Италия. По тези места той е задължителен участник в коледните празници, колкото и да е страшен.", "date": "2018.11.25", "title": "Фотогалерия: Крампус провери дали слушат децата в Словения"}
{"url": "https://www.dnevnik.bg/sport/2018/11/25/3351499_arsenal_ustiska_tri_tochki_sreshtu_bornemut_i_se/", "text": "Арсенал\" измъкна трудна победа с 2:1 срещу \"Борнемут\" и се доближи плътно до топ 4. Тимът на Унай Емери събра 27 точки, като вече е само на една точка зад \"Челси\", на три зад \"Тотнъм\", на пет зад \"Ливърпул\" и на седем зад лидера \"Манчестър сити\". \"Арсенал\" откри резултата на стадион \"Виталите\" след автогол на Джеферсон Лерма в 30-ата минута. Гостите обаче подходиха много наивно и позволиха да се стигне до контраатака, при която Джошуа Кинг изравни в последната секунда на добавеното време на първото полувреме. Пиер-Емерик Обамеянг все пак донесе успеха на \"артилеристите\" срещу \"Борнемут\" с гол в 67-ата минута. Той се разписа за осми път от началото на сезона и се изравни със Серхио Агуеро на върха при голмайсторите. Мохамед Салах, Еден Азар, Рахим Стърлинг, Хари Кейн, Глен Мъри и Александър Митрович имат по седем попадения. С по шест са Калъм Уилсън, Гилфи Сигурдсон, Ричарлисон, Садио Мане и Антони Марсиал. Mачът в Борнемут започна във високо темпо и с остри атаки към двете врати. В осмата минута домакините пратиха топката в мрежата зад Бернд Лено, но попадението на Дейвид Брукс беше отменено заради спорна засада. \"Арсенал\" отговори само минута по-късно с опасен шут от дистанция на Лукас Торейра. Топката обаче се отби в десния страничен стълб на Асмир Бегович, а Алекс Иуоби стреля много неточно при добавката. В средата на първото полувреме Обамеянг беше изпуснат на далечната греда след центриране от корнер. Габонецът овладя добре топката, но след това я изпрати високо над вратата. \"Арсенал\" все пак поведе в 30-ата минута. Сеад Колашинац центрира отляво, а Лерма си отбеляза изключително красив автогол с шпагат. Три минути по-късно Бегович предотврати второ попадение със спасяване след удар на Иуоби. В добавената една минута на първото полувреме гостите от Лондон изпуснаха аванса си по нелеп начин. Те държаха топката в половината на \"Борнемут\", но решиха да търсят завършващ удар, вместо да задържат спокойно и бяха наказани. Фрейзър изнесе топката на левия фланг за Уилсън. Нападателят задържа добре и отлично намери включилия се Брукс. Той веднага продължи за Кинг, който със страхотен фалцов удар с левия крак насочи топката в горния десен ъгъл на Лено - 1:1. В началото на второто полувреме Обаемянг пропусна още една добра възможност след подаване на Хенрик Мхитарян. Габонецът обаче се реваншира в 67-ата минута. Той получи подаване отляво от Колашинац и отблизо отбеляза на празна врата. В последните десетина минута на мача \"Борнемут\" натисна здраво, а играчите на \"Арсенал\" изглеждаха доста уморени. В 84-ата минута късметът помогна на \"аритлеристите\", след като хубав шут от дистанция на Лерма се отби в десния страничен стълб. До края имаше още няколко напрегнати момента в наказателното поле на \"Арсенал\", но Лено беше стабилен на вратата и не допусна изравнително попадение. \"Борнемут\" допусна пета загуба за сезона, като заема осмата позиция с 20 точки. \"Черешките\" изостават с една точка от \"Манчестър юнайтед\" и с две от \"Евертън\". \"Уотфорд\" също има 20 точки, но е девети заради по-лоша голова разлика. \"Лестър\" допълва топ 10 с 18 точки.", "date": "2018.11.25", "title": "\"Арсенал\" устиска три точки срещу \"Борнемут\" и се доближи плътно до топ 4"}
{"url": "https://www.dnevnik.bg/istorii_na_denia/2018/11/25/3351503_nai-komentiranoto_v_dnevnik_protestite_v_bulgariia_i/", "text": "1.  Граждани протестираха в десетки градове, блокираха пътища (обобщение) (видео)  - 799 коментара 2.  \"Кой нареди това\" - Украйна си спомня глада, уморил 13% от населението ѝ  - 379 коментара 3.  Путин откри първата подводна тръба на \"Турски поток\", втората още е под въпрос   - 310 коментара 4.  Путин постави краен срок за модернизация на руската армия  - 289 коментара 5.  Руски сенатори предложиха ядрен удар и при атака с неядрено оръжие  - 266 коментара 6.  Жилището, в което живее Горанов, не било на Домусчиеви, а на кръстника му   - 260 коментара 7.  Идва нова криза, а България се занимава с глупости  - 251 коментара 8.  Борисов при Слави Трифонов: Няма намеса на властта в медиите, има автоцензура  - 249 коментара 9.  През 2020 г. \"Турски поток\" влиза в България, твърди \"Комерсант\"  - 218 коментара 10.  \"Локхийд Мартин\" не може да достави F-16V до 2 години, възможна е промяна на проекта  - 199 коментара", "date": "2018.11.25", "title": "Най-коментираното в \"Дневник\": Протестите в България и Путин"}
{"url": "https://www.dnevnik.bg/politika/2018/11/25/3351508_evangelisti_protestiraha_sreshtu_zakona_za/", "text": "Протест срещу промените в Закона за вероизповеданията събра стотина вярващи пред Народното събрание в София. Според тях поправките в закона, които трябва да бъдат приети на второ четене скоро, ограничават религиозните свободи в страната. Събитието, наречено \"Национален мирен протест и молитвено шествие за отстояване на конституционните права и свободата на вероизповеданията\", е организирано от инициативен комитет, сформиран от редица евангелски църкви и деноминации, сред които и Обединени евангелски църкви (ОЕЦ). Според тях, ако законът бъде приет, има риск съществуващите богословски семинарии да бъдат закрити, евангелските пастири повече да не могат да извършват богослужения, а получаването и употребата на дарения от чужбина да бъде подложено на държавно одобрение и ограничения. Евангелистите смятат, че проектозаконът е дискриминационен, тъй като налага несправедливи и прекомерни ограничения върху свободата на религията и на изповеданието и е в пряко противоречие с демократичните принципи, залегнали в българската конституция и в законите на Европейския съюз, чийто член е България от 2007 г. Вярващите са недоволни, че с промените се предлага прагът за регистрация на едно вероизповедание да се вдигне от 300 на 3000 членове, както и че държавата ще може да се намесва в делата на църквата. Ако промените се приемат, по-малките вероизповедания ще бъдат тежко засегнати като евангелистите, Католическата църква в България, Арменската църква и т.н. Само в евангелистките църкви в България членуват над 150 хил. души, коментираха организаторите.", "date": "2018.11.25", "title": "Евангелистки църкви протестираха срещу закона за вероизповеданията в София"}
{"url": "https://www.dnevnik.bg/bulgaria/2018/11/25/3318604_curkvata_pochita_dnes_pametta_na_sveti_kliment_ohridski/", "text": "Християните почитат днес паметта на свети Климент Охридски - български средновековен учен и първи епископ, проповядвал на старобългарски език. Православната църква го тачи като един от Светите Седмочисленици. 25 ноември е и празник на Софийския университет, чийто патрон е свети Климент Охридски. Предполага се, че Климент е участвал на млади години още в хазарската и аланската мисия на Кирил и Методий през 859-861 г. Той участва и във великоморавската мисия на светите братя като техен ученик. В някои по-късни славянски жития се казва, че презвитер Климент е бил ръкоположен заедно с Наум в свещенически чин от папата в Рим през 868 г. преди смъртта на св. Кирил. Просиял в подвизи, вършил чудеса - починал в 916 година. Мощите на св. Климент се намират в църквата \"Св. Пантелеймон\" в Охрид. Част от мощите на светеца днес се съхраняват и в новопостроената в Пловдив църква \"Св. Климент Охридски\". Скоро след неговата смърт епископ Климент е канонизиран. От началото на 11 век успението му се чества на 27 юли.", "date": "2018.11.25", "title": "Църквата почита днес паметта на свети Климент Охридски"}
{"url": "https://www.dnevnik.bg/evropa/2018/11/25/3349582_liderite_na_es_reshavat_dali_da_podkrepiat_sdelkata_za/", "text": "Лидерите на Европейския съюз ще се срещнат днес в Брюксел, за да одобрят споразумението за излизането на Великобритания от блока и политическата декларация за бъдещите отношения след Брекзит. Почти до последно не бе ясно дали Мадрид ще подкрепи сделката заради  възраженията му срещу договореностите за Гибралтар . Вчера обаче председателят на Европейския съвет Доналд Туск съобщи, че  Испания се е договорила с ЕС . Той каза също така, че ако занапред преговорите по бъдещите отношения между ЕС и Великобритания очертаят необходимост, преходният срок до пълното прекратяване на досегашната обвързаност може да бъде удължен с още две години (общо четири години след 30 март 2019 г.). Испания искаше в проекта на сделката и в декларацията да бъдат направени изменения, от които да става ясно, че Великобритания може да взима решения за Гибралтар само след директни преговори с Мадрид. В края на седмицата страната възрази срещу клауза в споразумението за оттеглянето, която гарантира, че Гибралтар ще бъде включен в бъдещата търговска сделка, договаряна с Брюксел, а премиерът Педро Санчес многократно предупреди, че  може да наложи вето . Според правото на ЕС договорът за оттегляне от блока трябва да получи подкрепата на квалифицирано мнозинство. Няма нужда от единодушие, което означава, че една-единствена страна не може да го блокира. Европейските лидери обаче бяха решени да демонстрират единство по този изключително чувствителен политически въпрос, а мнозина запознати в Брюксел смятаха, че този ход на Санчес е бил предназначен главно за вътрешнополитически цели. Той е изправен идната седмица пред регионални избори в Андалусия - южната провинция, към която според испанците принадлежи спорният анклав, който от 300 г. представлява британска военноморска база. Битка на два фронта Същевременно британският премиер Тереза Мей е изправена пред битка на два фронта, за да спаси преговорната си стратегия за Брекзит, отбелязва \"Гардиън\". От една страна, депутатите от нейната собствена Консервативна партия, описват плана й като неприемлив, а от друга, европейските лидери предупреждават, че  не може да става и дума  за допълнителни отстъпки към Великобритания. Недоволни тори многократно призоваха премиера да предоговори сделката, след като в четвъртък стана известно, че втората половина от нея –  политическата декларация  – е била завършена. Тя не е правно обвързваща и има за цел да очертае бъдещите политически и търговски отношения между Великобритания и ЕС,. Декларацията придружава задължителното  споразумение за оттеглянето , публикувано миналата седмица и определящо условията на развода. Какво още предстои Ако сделката бъде одобрена днес, се очаква Мей да започне опити да я прокара през парламента на 10 декември или още по-рано. Когато и да се случи това, се очаква дебатът да бъде ожесточен. Ако планът бъде отхвърлен в Камарата на общините, може да се стигне и до Брекзит без сделка. Много депутати обаче обещаха да не позволят това да се случи. Като вариант за излизане от задънената улица не са изключени предсрочни парламентарни избори или втори референдум, но и пред двата варианта стоят множество пречки. Другите важни дати са 13 и 14 декември когато ще се състои още една среща на лидерите на ЕС. Повече за политическата декларация за бъдещите отношения -  тук .", "date": "2018.11.25", "title": "Лидерите на ЕС решават днес дали да подкрепят сделката за Брекзит"}
{"url": "https://www.dnevnik.bg/razvlechenie/2018/11/25/3351379_v_belarus_dnes_e_finalut_na_detskata_evroviziia_bez/", "text": "иналът на на конкурса за песен \"Детска Евровизия\" 2018 ще се проведе днес в Минск, столицата на Беларус. Мотото на тазгодишното, 16-о поред издание е Light Up (Изгрей). В него ще се включват рекордните 20 млади изпълнители от цяла Европа и Австралия. Тази година България няма да участва и БНТ няма да излъчи надпреварата.  Решението бе обявено  в средата на октомври и бе обяснено с финансови съображения.", "date": "2018.11.25", "title": "Финалът на \"Детската Евровизия\" днес в Беларус е без българско участие"}
{"url": "https://www.dnevnik.bg/sviat/2018/11/25/3350734_shveicarcite_reshavat_dali_nacionalnite_zakoni_sa_nad/", "text": "Референдум за \"Швейцария на първо място\" поставя под въпрос международното право и върховенството му над националното. Проучвания тази седмица, цитирани от \"Ройтерс\", обаче сочат, че той може да се провали - съпротивата срещу промяната нараства. Кампанията \"Швейцарско право, не чужди съдии\", известна още като \"Инициатива за самоопределение\", дойде от най-голямата партия в парламента - Швейцарската народна партия, която има и два министерски поста в кабинета. Според нея е нужно да се утвърди върховенството на националното законодателство, за да си върнат гражданите контрол от политическия елит. Мнозина обаче не споделят посланието на  един от  референдумите в неделя, отхвърляно и от правителството. Според него Швейцария може да се принуди да напусне редица договори и да напусне ключови организации, а и икономиката ще пострада. Проучване на медийната компания  Tamedia  сочи, че 58 на сто от респондентите са против този план. Това е с 5 процентни пункта повече, отколкото при прединото проучване. Друга анкета на радио SRF сочи, че 61% са готови да го отхвърлят. Според първото проучване подкрепата е над 50 на сто единствено в италиански говорещите райони на Швейцария (57%) и значително по-малка сред говорещите немски (43%) и френски (36%). Какво ще се случи Ако предложението на крайната десница действително се провали, то може да съживи и преговорите между Швейцария и ЕС за нов договор за икономическите им отношения. Сега те са в застой - отчасти заради преговорите за Брекзит, които принуждават Брюксел да внимава в отстъпките към други страни в хода на диалога с Лондон. \"Не\" на референдума може да им даде тласък и документът да се договори до края на годината. Ако все пак кампанията на крайнодесните спечели, при конфликт между конституционна промяна и международното право националното законодателство ще има предимство. В момента несъответствията се изчистват с ново законодателство или нови референдуми. Някои наблюдатели в Швейцария виждат нужда от повече суверенитет, но други не виждат смисъл от допитването. За австрийското издание \"Ди пресе\" швейцарският му сътрудник Доротее Нойрурер пише: \"Изглежда парадоксално, когато в Швейцария, където се гласува с рутинно спокойствие четири пъти годишно, една партия смята, че трябва да спаси пряката демокрация с народна инициатива.\"", "date": "2018.11.25", "title": "Швейцарците решават дали националните закони са над международното право"}
{"url": "https://www.dnevnik.bg/skorost/2018/11/25/3350135_fotorazkaz_s_djip_vrangler_sahara_prez_rodopite/", "text": "По-големи офроуд възможности, по-високо ниво на комфорт и допълнителна функционалност при всекидневно шофиране предлага новият \"Джип Вранглер\", който имах възможността да тествам на всички типични за един подобен автомобил терени. Плюс за мен е и уникалният отличителен дизайн, като колата с ретровизия изпъква дори на фона на останалите модели на \"Джип\". В същото време \"Вранглер\" има и всички най-съвременни системи за сигурност и комфорт.", "date": "2018.11.25", "title": "Фоторазказ: С \"Джип Вранглер Сахара\" през Родопите"}
{"url": "https://www.dnevnik.bg/sport/2018/11/25/3351407_sboguvaneto_na_specialniia_shampion_fernando_alonso/", "text": "Във Формула 1 величието на пилотите много често се определя по броя на световните титли, победите и останалите рекорди. Има обаче и друга категория пилоти, чиито ореол свети не по-малко силно, въпреки че не са в челото в изброените класации. Така Найджъл Менсъл и Джеймс Хънт са считани за икони спорта с по само една титла, а Жил Вилньов е легенда дори без да е ставал шампион. В тази категория на специалните шампиони влиза и Фернандо Алонсо – пилотът, който в  Гран при на Абу Даби  ще се качи за последен път в болид от Формула 1. След 17 сезона неизменно в най-престижната автомобилна надпревара показателите на испанеца са впечатляващи. Той има 311 старта (втори във вечната ранглиста и ще запише 312-о състезание), 32 победи (шести в историята), 97 подиума (шести), 202 завършвания в точките (трети) и още редица други. Алонсо дебютира в Гран при на Австралия през 2001 г. и до днес е шестият най-млад пилот, който се е качвал в болид от Формула 1. Испанецът е и третият най-млад победител в Гран при – Унгария 2003 г., когато беше едва на 22 години и 26 дни. За кариерата на испанеца, белязана от много върхове и спадове може да се говори дълго. Двете световни титли може и да не отговарят на таланта, който притежава напълно Алонсо, още повече, когато има пилоти достигнали много по-лесно до много повече титли от него. В дадени моменти и испанецът взе неправилни решения, извървя пътя си във Формула 1 по свой собствен начин. \"С течение на времето осъзнах какво значат успехите ми за Испания и за моя роден регион Астурия. Преди Формула 1 и моторспорта като цяло не следеше толкова, нямаше традиция. До 2003 г. дори състезанията не се излъчваха пряко по телевизията. Това е най-голямата ми гордост, че успях да прославя Испания и да проправя една пътека в родината ми\", каза пилотът преди последния си старт. \"Всички тези мили думи, изпращания и церемонии са малко странни за мен. Аз съм по-скромен, отколкото си мислите и се притеснявам. Със сигурност бих искал да съм невидим до понеделник, за да може всичко това да отшуми, но сега трябва да говоря доста и да давам интервюта\", добави испанецът. Влизането на Алонсо във Формула 1 беше изненада с оглед на това, че беше непознат. Испания така и нямаше успехи във Формула 1, а преди него най-известният пилот от тази страна беше Педро де ла Роса. Благодарение на телекомуникационната компания \"Телефоника\" Алонсо влезе във Формула 1 с \"Минарди\", а две години по-късно беше титулярен пилот в \"Рено\". Път му даде Флавио Бриаторе, който е един от хората, повлиял най-много в кариерата и на легендарния Михаел Шумахер. Да победиш непобедимия Именно битките с Шумахер направиха Фернандо Алонсо двукратен световен шампион, но и му спечелиха място като един от най-добрите пилоти в историята. Испанецът попадна във Формула 1 в годините, в които Шумахер доминираше с \"Ферари\". Пет титли за него със Скудерията и десетки победи, комбинацията Шумахер – \"Ферари\" изглеждаше непобедима до началото на сезон 2005. В него Алонсо беше безапелационен –седем победи и общо 15 качвания на подиума в 19 старта, за да се случи немислимото, едва 24-годишният Алонсо прекъсна доминацията на великия германец. Точно борбата помежду им през 2005 и 2006 г. беше изпълнена с едни от най-качествените състезания за последните десетилетия. Уважението, което демонстрираха Шумахер и Алонсо също беляза двата сезона. \"Няма една определена причина, заради която го считам за най-трудния ми съперник. Просто когато влизах във Формула 1, Михаел доминираше в спорта, а аз бях един новак. Да се видя няколко години по-късно, спорейки за титлата с него, а след това и да го победя два пъти поред беше немислимо. Битките ми с него винаги са били по-специални и емоционални\", каза Алонсо в навечерието на последния си уикенд във Формула 1. Трудните години През 2007 г. като двукратен световен шампион Алонсо продължи кариерата си в \"Макларън\". Макар и да беше спечелил титлата с \"Рено\", именно британският тим беше разглеждан като равностоен по финанси и престиж на \"Ферари\", а славната история на \"Макларън\" също привлече испанския пилот. Там той попадна на амбициозния дебютант Люис Хамилтън, с когото не успяха да поделят отбора. Алонсо беше големият шампион, а Хамилтън младият и много бърз новак, който на всичкото отгоре беше протежете на шефа на отбора Рон Денис. В крайна сметка битката между двамата пилоти доведе до скандали и атмосфера, при която не можеше да се работи. Заради обтегнатите си отношения с всички в \"Макларън\", станали дори нетърпими след скандалното Гран при на Унгария, Алонсо беше освободен след края на сезона. Последваха две години в \"Рено\", които също бяха съпътствани със скандал, около спечелването на Гран при на Сингапур. Тогава испанецът триумфира след умишлена катастрофа на съотборника си Нелсон Пике младши, но по-големите последствия бяха за Бриаторе. Едва след преминаването във \"Ферари\" Алонсо отново имаше шансове да се бори за световната титла. Периодът в легендарния италиански отбор обаче съвпадна с едни от най-слабите години за Скудерията изобщо. Макар и да нямаше най-добрият болид Алонсо два пъти се размина буквално на косъм с титлата. През 2010 г. испанецът беше победен със само четири точки от Себастиан Фетел, като остана седми в Гран при на Абу Даби. Две години по-късно разликата беше три точки. \"Искрено съжалявам, че Фернандо не спечели нито една титла с \"Ферари\". Разглеждам го като едн от най-добрите пилоти по отношение на състезанията, той притежава натурален талант и непримиримост, каквато имат само великите шампиони. За съжаление и ние не успяхме да му дадем шампионски болид\", каза преди години бившият президент на \"Ферари\" Лука ди Монтедземоло. С \"Ферари\" Алонсо прекара пет сезона, спечели 11 победи, но се оказа ненужен, когато от Скудерията успяха да си осигурят услугите на четирикратния шампион Фетел за сезон 2015. Така последва завръщането в \"Макларън\", осем години след скандалите, които го прогониха от тима. Изминалите четири сезона обаче не са нещо, с което двукратният световен шампион да се гордее – 23 отпадания (колкото имаше сумарно за предходните 11 сезона), нито едно качване на подиума и битка в средата на колоната. Какво е бъдещето Засега сигурно е, че Алонсо слага край на своята кариера във Формула 1, но нито за момент не каза, че това е окончателно. \"Може би догодина през април или май вече ще ми е омръзнало да гледам телевизия и ще искам да се върна, така че кой знае\", пошегува се испанецът. Той си остави вратата отворена, най-вече за 2020 г., когато е възможно да има свободни пилотски места най-вече в топ отборите. Не е сигурно обаче дали тимовете ще са склонни да вземат испанеца. Бъдещето пред Алонсо е свързано с различни надпревари, след като в последните години той разшири палитрата от серии, в които се състезава. Испнаецът ще направи втори опит да спечели  \"500-те мили на Индианаполис\"  - най-популярната надпревара в САЩ. Ако го направи, Алонсо ще стане едва вторият пилот в историята с \"Тройна корона в моторспорта\" след Греъм Хил. \"Тройната корона\" представлява победа в Гран при на Монако във Формула 1, триумф в Инди 500 и \"24-те часа на Льо Ман\". Алонсо има две победи в Монако, а през 2018 г.  спечели Льо Ман с прототип на \"Тойота\" . \"Това е моят шанс да остана в историята на моторспорта. За да си най-велик трябва да имаш повече титли от Михаел, а аз не мога да го достигна, така че \"Тройната корона\" е нещо, което искам силно\".", "date": "2018.11.25", "title": "Сбогуването на специалния шампион Фернандо Алонсо"}
{"url": "https://www.dnevnik.bg/zelen/2018/11/25/3350391_rekorden_broi_beloglavi_leshoiadi_krai_arda_i_nadejda/", "text": "Общо 322 реинтродуцирани и диви лешояда са регистрирани в България на 17 ноември 2018г., когато се проведе ежегодното преброяване за регистриране на нощуващите птици на Балканския полуостров. Установено е плавно увеличение на птиците, които са били 307 през 2016г. , а в много тежките зимни условия през 2017г - общо 259 за страната. Това е четиринадесетото преброяване на нощувките на белоглавите лешояди на Балканския полуостров от 2005 г. насам. Организатор и координатор е Българското дружество за защита на птиците в партньорство с природозащитни организации от България, Гърция, Сърбия и Македония. Преброяването се провежда в началото на зимата, когато започва размножителният период на лешоядите. Целта е да се определи числеността на популацията и тяхната възрастова структура. В сравнение с миналата година птиците в Източните Родопи са се увеличили от 142 на 201 и с това на броя лешояди, които са установени да нощуват в Източните Родопи от 2005 г. насам. След  масовото отравяне в Кресненското дефиле  през март 2017г., когато от местните гнездящи птици бяха оцелели едва 5, сега данните сочат, че през 2018г в района нощуват общо 48 местни и преминаващи птици, което според природозащитниците дава надежда за възстановяване на кресненската популация. В сравнение с данните преди отравянето, от ноември 2016г, обаче, резултатите са тъжни - тогава в Кресненското дефиле са преброени 61 лешояда. В България ежегодният мониторинг обхваща скалистите местности, които са подходящи обитания за внушителните птици - Източните Родопи, районите около природните паркове \"Врачански Балкан\" и \"Сините камъни\" в Стара планина и Кресненското дефиле. Първите дейности по възстановяване и опазване на лешоядите в Източните Родопи започват през 1984 г., а за останалите райони в България природозащитни организации и дирекцията на природен парк \"Врачански Балкан\" работят през последното десетилетие. По долината на река Арда рекордният брой белоглави лешояди тази година е регистриран от 30 експерти и доброволци на Българското дружество за защита на птиците и Фондация \"По-диви Родопи\". Въпреки студеното време и кратките снеговалежи, участниците са били на точките за наблюдение в ранните следобедни часове на съботния ден. Така преброяването в Източните Родопи е обхванало , които редовно се използват от белоглавите лешояди за нощуване. Птиците се наблюдават едновременно от всички екипи, като за всяка се записва възрастта и наличието на маркировка или GSM предавател, с който може да се установи нейният произход. По същото време в Кресненското дефиле, Врачанския и Котленския Балкан, където  ФПС \"Зелени Балкани\" ,  \"Фонд за дивата флора и фауна\" , дирекцията на природен парк \"Врачански Балкан\" и Дружеството за защита на хищните птици работят за реинтродукция на белоглави лешояди, са били регистрирани общо 121 реинтродуцирани и диви птици. Миналата година по тези места са наблюдавали по-малко лешояди - 114 . Все още се очакват резултатите от преброяването в Гърция, Македония и Сърбия. Лешоядите са емблематична кауза за българската природозащита. Преброяването в Източните Родопи тази година е извършено в рамките на проект \"Oпазване на черните и белоглавите лешояди в Родопитe\" на фондация \"По-диви Родопи\" и Българското дружество за защита на птиците, финансиран от програма Лайф на Европейската комисия. Белоглавият лешояд е фокус на работата и на \"Зелени Балкани\", които го определят като един от  флаговите видове за българските зони от мрежата \"Натура 2000\"  и акцент от своята програма за популяризиране на мрежата, която също е финансирана чрез проект по европейската програма Лайф под името \"Натура 2000 в България - нови хоризонти\".", "date": "2018.11.25", "title": "Рекордно много белоглави лешояди има вече край Арда, връщат се и в Кресна"}
{"url": "https://www.dnevnik.bg/photos/2018/11/25/3351380_fotogaleriia_drevnoegipetski_sarkofag_otvutre/", "text": "Древноегипетски саркофаг бе отворен за пръв път на западния бряг на Луксор. Ковчегът съдържаше добре запазена мумия на жена, наречена Туя, и е датиран към 18-ата египетска династия. Артефактът бе открит по-рано този месец от френска експедиция в северния район Ел-Асасиф, заедно с друг антропоиден саркофаг, който бе отворен и проучен от изследователите. Археологическите обекти в Луксор привличат много чуждестранни туристи.", "date": "2018.11.25", "title": "Фотогалерия: Древноегипетски саркофаг отвътре"}
{"url": "https://www.dnevnik.bg/politika/2018/11/25/3351421_niskotarifnite_kompanii_proiaviavali_ogromen_interes/", "text": "Интересът на нискотарифните компании към летище София е огромен. Много от големите европейски оператори се обръщат с въпроси и затова удължихме периода за подаване на оферти в процедурата за концесия до 29 януари. Това каза министърът на транспорта, информационните технологии и съобщения Росен Желязков в Бургас на форум на Предприемачи ГЕРБ. Това е вторият опит за отдаване на концесия на летището, като търгът беше обявен на 5 юли. Тръжните условия са подготвени с помощта на Световната банка и Европейската банка за възстановяване и развитие, които значително завишиха изискванията спрямо бъдещите кандидати и увеличиха концесионното плащане спрямо първата прекратена процедура от служебния кабинет на Огнян Герджиков, назначен от президента Румен Радев. Първоначалният срок за подаването на оферти беше до 22 октомври, но след встъпването си в длъжност новият транспортен министър Росен Желязков удължи срока с един месец – до 22 ноември. Това стана в деня, в който британският оператор на летището в Манчестър  MAG обяви официално , че ще подаде оферта в партньорство с китайската държавна компания BCEG. Концесията е за срок от 35 години с възможност за удължаване. Бъдещият концесионер трябва да изгради нов трети терминал на летището, да разшири втория и евентуално да построи нова писта за срока на концесията. Трябва да бъдат инвестирани най-малко 1.17 млрд. лв. (600 млн. евро). Авансовото концесионно плащане е минимум 550 млн. лв. без ДДС, а годишното концесионно възнаграждение е не по-малко от 15 милиона лева без ДДС или 10% от общия размер на общите приходи от всички дейности за текущата година. Пред предприемачите Желязко акцентира върху важността за развитие на транспортните връзки в страната и правилното формулиране на българския интерес в стратегията за следващия програмен период на Европейския съюз. Газът ще поевтинее с 30% при добив в Черно море \"С 30% ще се намали цената на газа, ако започне промишлен добив от собствени находища в българската акватория на Черно море\", заяви зам.-министърът на енергетиката Жечо Станков по време на форума. Той увери, че държавата работи усилено за диверсификация на газовото снабдяване, което ще осигури енергийната независимост. \"Най-доброто решение е експлоатация на собствени находища, а геоложките проучвания в Черно море към момента дават повод за оптимистични очаквания\", каза той.", "date": "2018.11.25", "title": "Периодът за подаване на оферти за концесията на летище София отново е удължен"}
{"url": "https://www.dnevnik.bg/analizi/2018/11/25/3347319_v_intrigite_na_siriiskata_armiia_rusiia_i_iran_dalech/", "text": "Интересите на Русия и Иран в Сирия се сблъскват и в армията на страната противопоставянето не само изпъква, а ще е важно и за бъдещия ѝ облик. Това твърди изследване на базирания в Истанбул Център за изследване на икономическата и външна политика  EDAM , публикувано миналата седмица. За няколко години режимът на президента Башар ал Асад си върна контрола над Сирия и това стана не без помощта на Москва и Техеран. Устойчивостта на сирийскаата държава обаче е илюзорна, каквато е и самата Сирийска арабска армия (САА), крайно неефективна и на практика напълно разрушена. \"Сегашните достъпни доказателства сочат, че Сирия може да преживее сериозна борба за власт между ген. Сухейл ал Хасан, командирът на калените в битка \"Сили на тигъра\", и сегашният баасистки (свързан с управляващата партия - бел. ред.) военен елит,\" пише EDAM. За евентуално разцепване на армията ще е отговорно \"съревнованието между Русия и Иран за това как ще изглежда Сирия в бъдеще,\" е друго заключение на организацията. Според нея, докато Москва опитва да укрепи държавността, Техеран няма подобен интерес, за да аргументира нуждата от посредниците си. \"Да се възползва от вакуума\" Авторът Джан Касапоглу говори за \"корупция и непотизъм\" в сирийската армия. Оценката на EDAM, която следеше внимателно турските операции в Сирия от началото на годината, обръща внимание на участието на нередовни военизирани групировки, финансирани от бизнесмени като братовчеда на президента Рами Махлуф и предотвратили масовите случаи на дезертьорство. Проблем са и ниските заплати, средно 81 долара месечно, знамително под паравоенните формирования със заплата от 136 долара. Реалната численост освен това е далеч от 100-те хиляди по официални данни: готовите да участват в операции далеч от гарнизоните си или в зони на рист са едва 20-30 хил. Обръща се внимание на едно от поделенията (\"Силите на тигъра\"), което е сред четирите действително боеспособни. Именно чрез този пример е илюстриран опитът на Русия и Иран да нагодят действията си спрямо разложението в сирийската армия. Техеран използва вече изпробваната в Ливан, Ирак и Йемен техника да се възползва от вакуума на властта. Например формирането на постоянна групировка по ливански модел (\"Хизбула\") е възможно само ако сирийската армия е слаба. Изследване на \"Чатъм хаус\" сочи и че част от стратегията на Иран е да създава лагери около шиитските светини. Русия, обратно, иска да укрепи армията, за да може да се премине към политическо урегулиране на конфликта. Нужна е единна линия на военно командване и за целта - сдържане на проиранските сили (това съответства на идеята в публикации за предложение от Москва за изтласкване на Иран,  отправено към Израел ). На кого залага Русия Русия обаче \"не би се противопоставила открито на Иран в Сирия. Вместо това администрацията на (президента Владимир) Путин ще опита да трансформира (въоръжените сили) в магнит, който да обуздае паравоенните формации. Амбициозната цел изисква лидерство, харизма в очите на доминираното от алауити офицерство и проруско отношение,\" пише EDAM. Така става важно превръщането на армията в структура, авторитетът на чийто лидер ще привлече отделните групировки и ще възстанови баланса в страната. Тук е мястото на \"Силите на тигъра\" и командира им, ген. Сухейл ал Хасан, постигнал сериозни успеки срещу \"Ислямска държава\" (включително в битката за Алепо преди две години и отвоюването на Източна Гута от бунтовниците). Русия отчита факта, че той се ползва с авторитет сред офицерите и е настроен проруски; освен това действията му са били  високо оценени от президента  Владимир Путин при посещението му в базата \"Хмеймим\" през 2017 г. Впрочем той е  награден от Путин  с орден още през 2015 г., получава и друго отличие 2 г. по-късно. Някои експерти обаче смятат, че \"режимът може да поиска да се избави\" от него, тъй като \"Силите на тигъра\" се държат в битка като самостоятелна сила напоследък. Влиянието на генерала същевременно се уравновесява от Махер ал Асад, който командва две от другите три единици - Републиканската гвардия и Четвърта танкова дивизия. EDAM смята, че Ал Хасан може да опита да вземе властта в армията - идея, с която се съгласява експертът от Руския съвет по международни въпроси Кирил Семенов, потърсен от онлайн изданието РБК. Според него обаче на обединението на сирийската армия около него се противопоставят твърде много противници, сред тях - Иран. Не е сигурно и че силите, командвани от Махер ал Асад, ще искат да преминат под негово командване. Според Антон Мардасов, който ръководи отдела на изследване на Близкия изток в Института за иновационно развитие, отдавна не е тайна, че Ал Хасан е един от основните съюзници на Русия и че \"може да обедини армията\" при поддръжката на Москва. Техеран същевременно има други интереси - ислямската република кредитира сирийската икономика (която ще има нужда от до 300 млрд. долара за възстановяването си) а Революционната гвардия работи чрез съветници както с групировки, така и с редовната армия. Ако Ал Хасан все пак надделее, Касапоглу не очаква да се стигне до \"политически преврат срещу Башар ал Асад\" и замяната му с \"генералисимус\", а по-скоро пренареждане на висшите военни ешелони за укрепване на властта.", "date": "2018.11.25", "title": "В интригите на сирийската армия Русия и Иран далеч не са приятели"}
{"url": "https://www.dnevnik.bg/politika/2018/11/25/3351425_valeri_simeonov_dade_vuzmojnost_protestite_da/", "text": "Началникът на политическия кабинет на премиера Бойко Борисов Румяна Бъчварова заяви пред Би Ти Ви, че Валери Симеонов се е забавил с подаването на оставка, което е дало възможност протестите от последния месец да ескалират. Той напусна поста на вицепремиер след близо месец недоволство на майките на деца с увреждания. Те настояваха за неговата оставка заради изказването му, че те са \"кресливи жени с уж болни деца\". \"Той даде възможност да ескалират протестите и показа колебливост по тема, която е изключително важна за всички нас, защото има морален аспект в протеста на майките\", заяви Бъчварова. Тя добави, че познава Марияна Николова, която замени на поста Симеонов. Двете са работили заедно и според нея няма да има сътресения в ресора и работата ще продължи както досега. \"Познавам я като началник на кабинет. Гледам на това предложение като на прагматичен избор\", каза още Румяна Бъчварова. Според нея последните протести, за разлика от тези на майките на деца с увреждания, нямат лидери и изпълними искания. \"Майките имаха няколко души, които бяха излъчили да участват в опитите да се реши този проблем. Сега няма такова лидерство, няма искания, които могат да бъдат удовлетворени. Какво значи протест срещу високата цена на горивата, които обективно са спаднали значително, осезаемо са спаднали и какво се иска от правителството освен неговата оставка\", попита Бъчварова.", "date": "2018.11.25", "title": "Валери Симеонов даде възможност протестите да ескалират, смята Румяна Бъчварова"}
{"url": "https://www.dnevnik.bg/sport/2018/11/25/3351433_mourinyo_obvini_igrachite_na_manchestur_junaited_v/", "text": "Мениджърът на \"Манчестър юнайтед\" Жозе Моуриньо остана много разочарован от  нулевото равенство с \"Кристъл палас\" . Португалецът видя липса на сърце и желание в играта на своя отбор. \"Червените дяволи\" записаха втори пореден мач без победа във Висшата лига и остават само с шест победи през сезона. Те изостанаха с 14 точки от лидера \"Манчестър сити\" и със седем от местата, даващи право на участие в Шампионската лига. \"Това е разочароваща точка. Когато целта ти е да преследваш топ 4 и крачка по крачка да скъсяваш разликата до тези отбори, и когато това е първият от осемте мача, които трябва да изиграеш до края на декември, това определено е лош старт\", заяви Моуриньо след двубоя. \"Нямаше достатъчно интензитет, нямаше достатъчно желание. Мисля, че играхме сякаш е просто един обикновен мач, а това не беше просто един обикновен мач. Това беше мач, в който наистина се нуждахме от победата\", допълни португалецът.  \"Чувствам, че нямаше достатъчно сърце. Трябва да играем умно, но също така трябва да играем със сърце, а според мен нямаше достатъчно сърце\", каза още той. Според него най-малкото, което може да направи един футболист, е да играе със сърце. Попитан какво е решението на проблема, Моуриньо заяви: \"Не можеш да промениш драстично характера на играчите. Решението е, че вероятно ще трябва да направя някои избори. И тогава вероятно ще обвинявам себе си, защото ще си мисля, че само сърце не е достатъчно и ни липсва малко класа.\" \"Аз съм такъв, какъвто съм и всеки човек е различен. Има хора, които (след мача) ще имат лоша вечер. Има такива, които ще се насладят на една приятна вечеря. Има дори такива, които ще отидат на парти. Това е положението\", каза още португалецът.", "date": "2018.11.25", "title": "Моуриньо обвини играчите на \"Манчестър юнайтед\" в бездушие"}
{"url": "https://www.dnevnik.bg/sport/2018/11/25/3351436_petur_stoichev_stana_shampion_po_pluvane_v_ledenite/", "text": "Петър Стойчев спечели първото в историята състезание по плуване в ледените води на Антарктида. В конкуренцията на 15 плувци от девет държави българинът стана шампион с близо минута преднина преди останалите. Състезанието се проведе в близост до остров Трините в залива Микелсон Харбър. Плуването беше с дължина 1000 метра при температура на въздуха около -2 градуса и температура на водата -0.8 градуса. Стойчев измина дистанцията за 11:08.31 минути. Накрая той дори реши да направи шоу за хората, които гледаха състезанието от кораба, като преплува финалните метри с бътерфлай. \"Много съм щастлив и доволен от себе си. Имаше леко напрежение в последните дни заради постоянното отлагане на старта, но ето че вече всичко е в историята и слава богу, българин е шампион на Антарктида в първото плуване\", каза Стойчев. На второ място в състезанието завърши аржентинката Виктория Мори с време 12:09.31 минути. Трети на минута и половина след Стойчев финишира Диего Лопес от Испания. \"Не мислех за нищо друго, освен да победя и вдигнах темпото от самото начало. Не исках да рискувам нещата да се решат в последния момент. Затова си казах, че трябва да бъда силен и бърз от първата секунда. Накрая и малко шоу им направих. Като видях, че съм напред с разлика, реших последните метри да ги финиширам с бътерфай за радост на хората на кораба\", каза още Стойчев. \"Важното е, че всичко мина както трябва. Преди да вляза във водата температурата на тялото ми беше 37.3 градуса. Като стъпих на лодката, веднага я измерих и беше 30.8. Пулсът ми преди старта бе 92 удара в минута, а след еуфорията (от победата) забравих да го измеря. Но бързо се възстанових и сега се чувствам прекрасно. Това е една от най-големите победи в цялата ми кариера\", допълни 42-годишният българин.", "date": "2018.11.25", "title": "Петър Стойчев стана шампион по плуване в ледените води на Антарктида"}
{"url": "https://www.dnevnik.bg/evropa/2018/11/25/3351446_vsichki_strani_ot_es_odobriha_sporazumenieto_za/", "text": "Лидерите на 27-те страни от Европейския съюз (ЕС) одобриха единодушно споразумението за излизане на Великобритания от съюза, обяви тази сутрин председателят на Европейския съвет Доналд Туск. \"ЕС-27 одобри Споразумението за напускане и политическата декларация за бъдещите отношения между ЕС и Обединеното кралство\", каза Туск след по-малко от час от началото на срещата на върха на блока в Брюксел, съобщава БТА. Лидерите на 27-те оставащи в съюза държави приеха съвместна декларация, в която поемат ангажимента да предприемат необходимите мерки, за да може споразумението да влезе в сила на 30 март 2019 г., така че \"да се осигури организирано напускане\". В декларацията се обещава \"възможно най-близко партньорство с Обединеното кралство\" след раздялата и се изказва благодарност за усилията на главния преговарящ на ЕС Мишел Барние. Освен това 27-те държавни и правителствени ръководители призовават британския парламент да одобри сделката.", "date": "2018.11.25", "title": "Лидерите на ЕС одобриха сделката за Брекзит"}
{"url": "https://www.dnevnik.bg/bulgaria/2018/11/25/3351447_tujen_den_za_evropa_zaiavi_borisov_predi_podpisvaneto/", "text": "Денят е тъжен и исторически, но в негативен план, защото една държава, и то не каква да е, а Великобритания, напуска Европейския съюз. Това каза пред журналисти министър-председателят Бойко Борисов, след като взе участие в специално заседание на Европейския съвет за Брекзит, съобщава \"Фокус\". На него лидерите на  27-те страни от ЕС одобриха единодушно споразумението за излизане на Великобритания от съюза . До края на деня се очаква да бъде подписан и самият договор. \"Ние одобряваме споразумението, но това далече не е краят на целия този процес. Преди това Европейският и британският парламент трябва да одобрят това споразумение, което ние приемаме\", посочи Борисов. Премиерът уточни, че тепърва ще се работи още за бъдещите отношения през следващите две години. Той добаи, че България ще настоява, особено по линия на специалните служби, на борбата с тероризма, трафика на хора, наркотици, финансови трансфери, да направи така, че Великобритания буквално да е част от ЕС. \"Защото те имат и много мощни и много добри служби, и действително са изключително важен партньор, може би същото важи и за НАТО. Но специално за това съм убеден, че трябва да постигнем максимално добри отношения. Затова сме си дали две години с възможност, ако не се постигне в това време споразумение, още две години да се работи\", каза още Борисов. По думите му Съветът е приел по предложение на България Европейският съюз да демонстрира особена бдителност по отношение на правата и интересите на гражданите. Споразумението предвижда уреждането на статута на европейските граждани, които живеят, работят и учат във Великобритания, с реципрочни гаранции. Министър-председателят Борисов подчерта още, че Великобритания трябва да продължи да спазва финансовите параметри. \"Да се спазват всички договорености, за да няма правен вакуум за нашите компании, да се избегне твърдата граница между Ирландия и Северна Ирландия, това се договорихме. Подкрепихме и темата за вредните емисии\", допълни Борисов.", "date": "2018.11.25", "title": "Тъжен ден за Европа, заяви Борисов преди подписването на договора за Брекзит"}
{"url": "https://www.dnevnik.bg/analizi/2018/11/24/3350859_svetvat_li_cherveni_lampichki_i_v_domakinskite_bjudjeti/", "text": "Данните за доходите и разходите на българските домакинства са източник на два от най-ясните индикатори за дългосрочната тенденция на подобряване на благосъстоянието на българските граждани през последните години. Единият е покачването на относителния дял на доходите от работна заплата в домакинските бюджети, а другият е понижаването на относителния дял на разходите за хранителни и безалкохолни напитки. Първият индикатор показва подобряване на цялостното социално-икономическо състояние в страната, а вторият – покачване на реалното благосъстояние на домакинствата, поради по-ниския дял на разходите за стоки от първа необходимост (като хранителните продукти). Добрата новина от  данните на НСИ за третото тримесечие на 2018 г.  е, че и двете положителни тенденции остават в сила: - Структурата на приходоизточниците в домакинските бюджети остава сравнително благоприятна. Доходите от работна заплата през третото тримесечие на 2018 г. формират 55.2% от общия доход. Сравнението с 2010 г., когато започва динамичният ред на НСИ, показва ръст от 5 процентни пункта, в унисон с експанзията на трудовия пазар и ръста на трудовите възнаграждения. На годишна база също има ръст – през същия период на 2017 г. работните заплати са формирали 54.4% от общия доход на домакинствата, т.е. с 0.8 процентни пункта под сегашното ниво. - Относителният дял на разходите на домакинствата за храна и безалкохолни напитки е 30.1%, колкото беше и през третото тримесечие на 2017 г. Това е и най-ниската стойност регистрирана от статистиката до този момент, въпреки че тенденцията към спад засега спира. Отново с цел сравнение – през третото тримесечие на 2010 г. за това са отивали цели 37.6% от общите разходи на домакинствата. Сред положителните признаци в разходната част на домакинските бюджети можем да класифицираме и ръста на разходите за свободно време, култура и образование, които достигат рекордните 6.8% при 6.3% година по-рано. През третото тримесечие на всяка една година тези разходи отразяват преди всичко средствата, които домакинствата заделят за почивка, което потвърждава положителните тенденции, скрити зад данните. На фона на тези добри новини обаче се открояват и някои притеснителни тенденции: - За първи път от второто тримесечие на 2017 г. насам годишният ръст на общия доход на домакинствата пада под 8%, като в същото време за шесто поредно тримесечие ръстът на общите разходи е по-висок от този на общите приходи (съответно 9.8% и 7.7% през третото тримесечие на 2018 г.). - Относителният дял на разходите за данъци и осигуровки през третото тримесечие е 12.3%, което е с 0.4 процентни пункта над миналогодишната стойност. Това е и  , като тя следва общата тенденция на нарастваща данъчноосигурителна тежест в икономиката – първото и второто тримесечие на 2018 г. също отбелязаха рекорди (съответно 14% и 13.7%). По принцип статистиката за разходите на домакинствата показва най-високи разходи за данъци и осигуровки през първото полугодие, което освен периода за деклариране и заплащане на доходите на физическите лица, отразява и заплащането на някои местни данъци. Трябва да отбележим, че покачването на данъчноосигурителната тежест за българските домакинства е следствие както от цялостния курс към по-високи данъци, така и на относително по-доброто състояние на трудовия пазар в сравнение с предишни периоди. Въпреки  забавянето на пазара на труда през 2018 г. , рекордно високата заетост и рекордно ниската безработица означават, че повече домакинства имат какво да впишат в графата \"доходи от работна заплата\", съответно – по-високият им общ доход (средства от заетост) е свързан и с по-висок насрещен разход (данък върху доходите и осигуровки). Дори това обстоятелство обаче не променя цялостната картина – повече и по-високи данъци ( включително на местно ниво ), чиято покачваща се цена забавя подобряването на реалното благосъстояние на българските домакинства. Освен данъците и осигуровките, нарастващите разходи на българските домакинства отразяват и някои от факторите, установени от НСИ в  последното наблюдение на потребителите . Такива са  повишаващите се инфлационни очаквания , които са на най-високото си ниво през последните 6 години, както и подходящият според потребителите момент за закупуване на предмети с дълготрайна употреба (най-високо ниво от 2008 г. насам). Най-просто казано, домакинствата използват покачването на своето благосъстояние в настоящия и предишни периоди, за да реализират някои по-дългосрочни, и най-вероятно отлагани във времето, покупки. Това предположение се потвърждава от данните за разходите на домакинствата, които показват среден разход от 65 лв. на лице за \"Жилищно обзавеждане и поддържане на дома\" - абсолютен рекорд в номинално отношение, който е с 5 лв. над миналогодишното ниво (също рекордно към онзи момент). Тъй като средата в момента е далеч от оптимална по отношение на традиционните методи на спестяване (като банкови депозити), склонността към повече разходи не е особено изненадваща. Доверието на потребителите остава сравнително високо в исторически план, но предвид влошаващите се очаквания за икономическата ситуация в страната (както от страна на международните организации, така и от страна на самите потребители) започналият от началото на 2018 г. спад и в този показател не е изненадващ. Изглежда, че българският потребител очаква по-слаба икономика и по-високи цени \"утре\", което при липсата на особен смисъл в традиционните методи на спестяване, е двигател на решението му да купува стоки за дълготрайна употреба \"днес\". Очакваното забавяне на европейската и българските икономики, наред със забавящата се експанзия на трудовия пазар и съответно – трудовите възнаграждения, поставят интересни въпроси занапред. За настоящото (а и за следващото) правителство предизвикателствата ще бъдат все по-малко количествени (колко хора работят и колко пари изкарват) и все по-качествени (какво работят и колко могат да изкарат). Нито Бюджет 2019, нито  цялостната посока на провежданите реформи  отразяват тези нови предизвикателства. При един сериозен трус това може да се окаже сериозен проблем за конкурентоспособността на българската икономика, а оттук и за пазара на труда и стабилността на домакинските бюджети.\"", "date": "2018.11.25", "title": "Светват ли червени лампички и в домакинските бюджети"}
{"url": "https://www.dnevnik.bg/tehnologii/2018/11/24/3349002_video_sokol-robot_shte_pazi_letishte_v_kanada_ot_ptici/", "text": "Робот с формата на сокол ще помага при гоненето на птици около летището в канадския град Едмънтън. Устройството, наречено Робобърд, вече е тествано на няколко аерогари в Германия и се очаква да бъде внедрено в редица други в целия свят. Проектът е на университета в холандския град Твенте. Соколите-дронове наподобяват истинските, както като окраска, така и по начина, по който движат крилата си. Дребните птици инстинктивно реагират при наличието на хищници и бързо напускат мястото, където са. Моделът се управлява от обучен оператор, но вече се разработва автоматизирана версия. Механичните птици ще патрулират около пистите на летището в Едмънтън, като се очаква след тестовия период да бъдат купени няколко модела, които да се използват. Ударите на птици в самолети рядко имат фатални последици, но причиняват щети за милиони долари.", "date": "2018.11.25", "title": "Видео: Сокол-робот ще пази летище в Канада от птици"}
{"url": "https://www.dnevnik.bg/politika/2018/11/25/3351449_mediite_na_ministerstvoto_na_otbranata_shte_se_boriat/", "text": "Медиите на Министерството на отбраната (МО) ще се борят с хибридните атаки. Това е заложено в проект за промените на Устройствения правилник на ведомството, обявен за обществено обсъждане в петък. Новите функции са възложени на Информационния център на Министерството на отбраната. По дефиниция \"центърът осъществява информационната политика на МО чрез използване възможностите на военните аудио-визуални, печатни и електронни средства за масова комуникация: Военен телевизионен канал, вестник \"Българска армия\" и информационен сайт  www.armymedia.bg .\" В проекта за промени е записано, че съвместно с други структури от Министерството на отбраната и Българската армия, центърът участва в разработването на мерки за противодействие на хибридни атаки. \"Традиционно хибридната война се свежда до информационна война. В тази връзка, изпълнявайки основните си функции Информационният център на МО и неговите военни, електронни и печатни медии, съвместно с други структури, следва да участват в процеса на идентифициране и локализиране на източниците на хибридни атаки. Те се включват и в процеса на противодействие главно чрез разпространение на насрещна обективна информация, генерирана от авторитетни източници, които са в състояние да дезавуират хибридните атаки\", пише в проекта. Освен това служителите в медиите на отбранителното министерство ще станат държавни служители, тъй като част от тях сега работели по трудови правоотношения. Това целяло \"запазване на тяхната експертиза и ненужно разходване на административен ресурс за провеждане на конкурсни процедури\". С други думи работещите в информационния център и медиите ще могат да бъдат уволнявани по-трудно, тъй като ще са държавни служители. Подобно нещо се прави традиционно с всяка смяна на министър. В новия устройствен план се преструктурират част от административните звена в министерството и се променят функционалните характеристики на други. Заедно с промени в устройствения правилник за обществено обсъждане е обявен и нов класификатор на длъжностите на цивилните и военнослужещите в Министерството на отбраната. Целта на новия класификатор е да се промени начина за заплащане в отбраната. В момента заплатите зависят от воинския чин, а с промените трябва да зависят и от длъжността, образователен ценз, квалификация, степен на отговорност, професионален опит, физическо и психическо натоварване и т.н. Освен това трябва да се подобрят възможностите за кариерно развитие на военнослужещите като се създадат ясни правила за преминаване от една длъжност на друга. В проекта за класификатор са определени 30 длъжностни нива. Най-високото е началникът на отбраната, а на най-ниското са младшите военни и цивилните длъжности. От публикуваните проекти обаче не се разбира как ще се променят заплатите. Идеята на министъра на отбраната Красимир Каракачанов беше повече пари да бъдат насочени към бойните поделения и хората на терен - войници, сержанти, младши офицерски състав. Очаква се увеличаването на заплатите да бъде стъпка към преодоляване на недокомплекта във въоръжените сили. В момента около 5500 места в армията не са заети. В бюджета за следващата година е предвидено увеличаване на заплатите в отбраната с 10%. То обаче няма да е еднакво за всички.", "date": "2018.11.25", "title": "Медиите на Министерството на отбраната ще се борят с хибридни атаки"}
{"url": "https://www.dnevnik.bg/photos/snimka_na_denia/2018/11/25/3351455_snimka_na_denia_sofiiskiiat_universitet_chestva/", "text": "С академично тържество Софийският университет \"Св. Климент Охридски\" отбеляза патронния си празник.", "date": "2018.11.25", "title": "Снимка на деня: Софийският университет чества патронния си празник"}
{"url": "https://www.dnevnik.bg/sport/2018/11/25/3351509_greshka_na_napoli_sreshtu_posledniia_ostavi_juventus_s/", "text": "Наполи\" допусна неочаквана грешка у дома срещу последния \"Киево\". Двубоят на стадион \"Сан Паоло\" завърши без голове и осигури на шампиона \"Ювентус\" осем точки аванс на върха в класирането на Серия А. Под проливни дъжд в Неапол домакините изиграха слаб мач, в който създадоха много малко положения за гол. \"Киево\", който единствен няма победа от началото на сезона, дори можеше да измъкне трите точки на \"Сан Паоло\". Най-добрата възможност за \"Наполи\" се откри пред Лоренцо Инсиние в 54-ата минута. Италианският национал стреля от свободен удар, но вратарят Стефано Сорентино спаси. Другият интересен момент пред вратата на \"Киево\" дойде в 88-ата минута, когато Калиду Кулибали направи странична ножица, но топката премина покрай вратата. След като нямаше нито едно равенство в първите си осем мача, \"Наполи\" допусна второ в рамките на последните четири кръга. С точката днес неаполитанци се изкачиха на второ място в класирането. Те събраха 29 точки, като изпревариха с една \"Интер\". \"Лацио\" и \"Милан\" са четвърти и пети с 22 и 21 точки преди двубоя помежду си тази вечер от 19.30 часа. \"Парма\" затваря зона \"Европа\" с 20 точки, а \"Рома\" на седма позиция с 19. \"Киево\" остава твърдо последен след четвърто си равенство за сезона. Тимът от Верона има само една точка в актива си, тъй като беше наказан с три преди началото на шампионата. \"Фрозиноне\" със седем точки и \"Болоня\" с 11 допълват зоната на изпадащите.", "date": "2018.11.25", "title": "Грешка на \"Наполи\" срещу последния остави \"Ювентус\" с 8 точки аванс на върха"}
{"url": "https://www.dnevnik.bg/sport/2018/11/25/3351516_bojinov_i_domovchiiski_donesoha_obrat_na_botev_vraca/", "text": "С два гола на Валери Божинов и един на Валери Домовичйски \"Ботев\" (Враца) постигна изненадващ обрат срещу \"Левски\" на \"Герена\". Тимът на Сашо Ангелов спечели с 3:1 в последния мач от 16-ия кръг на Първа лига и отдалечи сините далеч от битката за титлата. \"Левски\" записа първа домакинска загуба за сезона, второ поредно поражение в шампионата и трето в последните пет кръга. Тимът на Славиша Стоянович остава трети с 34 точки, като изостава с четири от ЦСКА и със седем от шампиона \"Лудогорец\". \"Ботев\" записа трета поредна победа в Първа лига. Това е най-добрата серия на отбора, откакто се завърна в елита през миналия сезон. Врачани са девети в класирането с 21 точки - само на три от \"Етър\", който затваря челната шестица. \"Не мога да кажа, че сме били по-добри. Футболът е игра на голове. Ние вкарахме нашите положения, а \"Левски\" не успя\", коментира Сашо Анеглов пред \"Диема спорт\" след първата победа на \"Ботев\" на \"Герена\" от 30 години насам. Мачът започна с натиск на \"Левски\", но първата голова възможност се откри пред \"Ботев\". В 9-ата минута Даниел Генов се измъкна зад защитата, напредна в наказателното поле и шутира в близкия горен ъгъл, но Божидар Митрев спаси. Пет минути по-късно домакините бяха много близо до попадение. Габриел Обертан центрира отдясно и центрира. Топката рикошира и срещна левия страничен стълб. Секунди по-късно Давид Яблонски направи много голям пропуска пред вратата на \"Ботев\". В 20-ата минута сините все пак поведоха. Реферът Георги Кабаков отсъди спорна дузпа за задържане на Белаид след центриране от корнер. Мариани се зае с изпълнението и откри резултата. Минута по-късно швейцарецът можеше да отбележи втори гол, но Красимир Костов спаси. Станислав Костов стигна пръв до топката и направи добавка, но вратарят на \"Ботев\" отново се намеси. В 30-ата минута Кабаков отсъди още една много дискусионна дузпа за леко побутване на Цветкович срещу Генов. Божинов не сгреши от бялата точка срещу бившия си отбор. След гола той показа жест със сърце и се извини на феновете на \"Левски\". До края на полувремето домакините натиснаха здраво, но няколко пъти се разминаха с второ попадение. Натискът продължи след почивката. В 49-ата минута Мариана стреля с глава след центриране на Цветкович, но топката срещна гредата. Пет минути по-късно швейцарецът се размина с подаване на Костов на сантиметри от голлинията. Четвърт час преди края Божинов уцели гредата с атрактивен изстрел със странична ножица. Последва обаче и сигнал за засада. Само две минути по-късно бившият нападател на \"Ювентус\" и \"Манчестър сити\" все пак вкара втори гол. Той се разписа с глава, след като беше изпуснат от Белаид и Яблонски при центриране отдясно на Юлиан Ненов. Веднага след гола \"Левски\" можеше да изравни. Костов се размина с топката след центриране от корнер, но резервата Серджиу Буш стреля неточно с глава на празна врата. В 87-ата минута \"Ботев\" реши мача с трето попадение. Друг бивш играч на \"Левски\" - Валери Домовчийски, който замени Божинов десетина минути по-рано, беше изведен зад защитата и с удар с левия крак по диагонала оформи крайния резултат.", "date": "2018.11.25", "title": "Божинов и Домовчийски изведоха \"Ботев\" (Враца) до обрат срещу \"Левски\" на \"Герена\""}
{"url": "https://www.dnevnik.bg/bulgaria/2018/11/25/3351515_mvr_otchete_17_protesta_s_1225_uchastnici_pazeni_ot/", "text": "Днес в страната са проведени общо 17 протеста. 10 от тях са били заявени. В тях са участие са взели приблизително 1255 души и 340 моторни превозни средства. В опазването на реда са се включили 850 полицаи, което прави по двама служители на реда за трима протестиращи. Тази статистика беше изнесена от Главна дирекция \"Национална полиция\". От там уточняват, че са съставени общо 11 акта за административни нарушения. От МВР не отчитат сериозни нарушения на обществения ред и сигурността, както и недопускане на ограничава движението на хората. Въпреки това днес в Петрич се стигна до блокиране на входовете и изходите на града. От полицията и жандармерията направиха това, за да осуетят опит на протестиращите да блокират граничния пункт Кулата. Хората в Благоевградско излязоха за поредна седмица на улиците срещу високите цени на горивата, поскъпването на данъците за леки автомобили, ниския стандарт на живот и социалната несправедливост. Около 100 автомобила се включиха в шествието в Гоце Делчев, което премина през целия град. След това те се отправиха към село Господинци, където с непрекъснато пресичане на пешеходна пътека блокираха движението към граничен пункт Илинден. В Карлово и Сопот се включиха около 200 души, които блокираха за 30 минути движението по Подбалканския път при разклона за селата Иганово и Московец. Протестиращи от Шумен блокираха за десет минути движението при пътен възел \"Белокопитово\" на автомагистрала \"Хемус\". След това автошествието се отправи към пътен възел \"Нови пазар\" и около 70 автомобила го блокираха. Във Варна и Бургас също имаше протести. В София пък се проведе недоволство срещу промените в Закона за вероизповеданията. Около стотина души се събраха пред Народното събрание и обявиха, че поправките в закона, които трябва да бъдат приети на второ четене скоро, ограничават религиозните свободи в страната. Събитието, наречено \"Национален мирен протест и молитвено шествие за отстояване на конституционните права и свободата на вероизповеданията\", бешее организирано от инициативен комитет, сформиран от редица евангелски църкви и деноминации, сред които и Обединени евангелски църкви (ОЕЦ).", "date": "2018.11.25", "title": "МВР отчете 17 протеста за деня с 1225 участници, пазени от 850 полицаи (обобщение)"}
{"url": "https://www.dnevnik.bg/sviat/2018/11/25/3351522_kerchenskiia_protok_e_blokiran_rusiia_i_ukraina_trupat/", "text": "Керченският пролив е блокиран след инцидент между украински военни кораби и руска брегова охрана. За началото на инцидента се обвиняват и двете страни, а Русия обяви водите около анексирания Кримски полуостров за свои. Три украински плавателни съда – два бронирани катера \"Бердянск\" и \"Никопол\", с артилерийско въоръжение и буксир \"Яни Капу\", около 7 ч. местно време са минали през Керченския проток, заобикаляйки анексирания от Русия Крим. Те са пътували от Одеса към Мариопол в Азовско море. Според руските власти корабите са навлезли незаконно в техни води – без предупреждение и без да реагират на подадените по радиото заповеди. Според украинските власти корабите са спазвали всички норми на морското право. Кримският проток, който с двустранен договор от 2003 г. е обявен за споделени териториални води, е затворен от руска страна за всякакви плавателни съдове. Блокиран е с голям танкер, с който се спира преминаването под Кримския мост, който е в районна на протока. Освен него на място има и много други руски съдове. Според РИА Новости Украйна е изпратила още два бойни кораба откъм Азовско море като подкрепление за своите сили. Щабът на украинския флот съобщава за забелязани руски вертолети Ка-52 с въоръжение. Руската НТВ съобщи в свой репортаж, че на място са изпратени и два щурмови Су-25. Руският външен министър Сергей Лавров коментира инцидента по време на визитата си в Италия. Той посочи, че в Керченския проток не действа международното морско право, защото \"той се явява (изцяло) руски\". Командирът на Украинските военноморски сили Игор Воронченко каза, че екипажите и морските съдове в близост до Керченския проток са в бойна готовност за въоръжени нападения. \"Това е напрегната и безпрецедентна ситуация във водите близо до пролива и Азовско море\", каза Воронченко, цитиран от радио \"Свобода\".", "date": "2018.11.25", "title": "Керченският проток е блокиран, Русия и Украйна струпват войски в района (видео)"}
{"url": "https://www.dnevnik.bg/sviat/2018/11/25/3351518_trump_poiska_da_mu_blagodariat_za_niskite_ceni_na/", "text": "Президентът на САЩ Доналд Тръмп си приписа заслугите, че цените на петрола продължават да се понижават. Той обърна внимание и на понижението на инфлацията в САЩ в акаунта си в \"Туитър\". \"Колко хубаво е, че цените на петрола спадат (кажете благодаря на президента Т)\", имайки предвид себе си. \"Добавете към другите добри икономически новини значителния спад на данъците. Освен това равнището на инфлацията се понижава (обърнете внимание, УФР)\", написа още Тръмп, като последното напътствие е част от редовните критики, които президентът на САЩ отправя към политиката на централната банка - Управлението за федерален резерв - редовно да вдига водещата лихва, което според него влияе пагубно на икономическия растеж на страната. На 23 ноември стойността на петрола сорт Брент от Северно море, чиято цена е референтна за европейския пазар, при търговията в Лондон спадна с 4.2 на сто до 59.8 долара за барел, минавайки за първи път под символичния праг от 60 долара от 27 октомври 2017 година. По-рано американските власти въведоха санкции срещу износа на ирански петрол, но разрешиха на осем страни, сред които Индия и Китай, да купуват от Техеран за срок от 180 дни. Тръмп отправи благодарност към Саудитска Арабия за ниските цени на петрола и призова страната да направи още стъпки в тази посока.", "date": "2018.11.25", "title": "Тръмп поиска да му благодарят за ниските цени на петрола"}
{"url": "https://www.dnevnik.bg/evropa/2018/11/25/3351523_polskite_vlasti_zadurjaha_operator_na_chastna/", "text": "Частната полска телевизия TVN, която е американска собственост, твърди, че властите правят опит да сплашват нейни служители. Представители на полската Агенция за вътрешна сигурност (АВС) са влезли в дома на един от операторите в медията и са го извикали на разпит. Обвинението е в разпространяване на нацистка пропаганда, съобщава БТА. Операторът Пьотър Вацовски, работейки под прикритие, засне репортаж за неонацистка група, празнуваща рождения ден на Хитлер. Материалът бе излъчен през януари. TVN е контролирана от компанията \"Дискавъри\" (Discovery Inc.). От канцеларията на главния прокурор днес съобщиха, че още е рано да се говори за предявяване на обвинение срещу оператора и казаха, че са прехвърлили случая на регионалната прокуратура за допълнително проучване. Говорител на АВС отказа коментар. Тази седмица посланикът на САЩ в Полша Джоржет Мосбакър заяви пред полски депутати, че Конгресът на САЩ може да оттегли подкрепата си за страната, ако се посяга върху свободата на печата. От посолството на САЩ досега не са отговорили на молбата за коментар. TVN e сред най-гледаните независими полски телевизии. Тя и преди е имала спорове с управляващата партия \"Право и справедливост\", обвинявана от Брюксел в опити да заглушава свободните медии. Снощи TVN заяви, че гледа на действията на властите като на опит за сплашване на журналисти. Авторите на репортажа са действали в съответствие със стандартите на разследващата журналистика, подчерта телевизията. Нашумелият репортаж показа членове на крайнодясна групировка, облечени в нацистки униформи, да палят дървена свастика, да вдигат ръце в нацистки поздрав и да режат торта, украсена с пречупен кръст, направен от шоколадови бисквити. Полският медиен регулатор миналата година глоби TVN за отразяването на протести в парламента с аргумента, че това е \"реклама на незаконни действия и насърчаване на поведение, застрашаващо националната сигурност\". Американското правителство заяви, че действията на регулатора подкопават свободата на медиите и той отмени решението си.", "date": "2018.11.25", "title": "Полските власти задържаха оператор на частна телевизия за нацистка пропаганда"}
{"url": "https://www.dnevnik.bg/sport/2018/11/25/3351547_revanshut_mejdu_rivur_i_boka_otnovo_beshe_otlojen/", "text": "Реваншът от финала за Копа Либератадорес между  \"Ривър плейт\" и \"Бока хуниорс\"  отново беше отложен. Срещата беше насрочена за събота, но  пропадна заради нападение на феновете на \"Ривър\" срещу автобуса с играчите на \"Бока\". При пристигането на стадион \"Монументал\" привърженици на домакините обсипаха автобуса с предмети, камъни и сълзотворен газ. Част от стъклата бяха изпочупен, а трима играчи на \"Бока\" пострадаха и бяха откарани в болница. ", "date": "2018.11.25", "title": "Реваншът между \"Ривър\" и \"Бока\" отново е отложен"}
{"url": "https://www.dnevnik.bg/bulgaria/2018/11/25/3351551_rektorut_na_sofiiskiia_universitet_se_izvini_za_klipa/", "text": "Ректорът на Софийския университет професор Анастас Герджиков се извини за клипа, който телевизия \"Алма Матер\" разпространи в социалните мрежи. \"Опитът ни да осигурим място за изява на студентите започна с грешка. Ние приемаме тази справедлива критика и се извиняваме за допуснатата грешка\", каза Герджиков на честването на празника на университета, който се отбелязва в деня на Свети Климент Охридски цитиран от БНР. Честването започна с литийно шествие и връчване на награди на отличили се студенти. В словото си, посветено на патронния празник на най-старото висше училище у нас, Герджиков посочи и основите, които то дава за обучението, бизнеса и културата. Това е първият коментар на ректора за скандала, след като клипът беше разкритикуван и свален от интернет. Във видеото актьорът Башар Рахал, който от няколко месеца е начело на студентската телевизия, влиза в ролята на режисьор. Млада секретарка тича напред-назад с кафето и сметанката му, докато шефът я оглежда добрително и коментира, че тя \"вече също е известна\". За декор служат стълбите на Софийския университет със статуите на братята Евлоги и Христо Георгиеви. \"Запомни тази година - това е годината, в която ти стана известен\", казва Рахал и изброява дните за кастинг за журналисти в различните градове.", "date": "2018.11.25", "title": "Ректорът на Софийския университет се извини за клипа на студентската телевизия"}
{"url": "https://www.dnevnik.bg/sport/2018/11/25/3351545_sevilia_e_noviiat_lider_v_ispanskoto_purvenstvo/", "text": "Севиля\" е новият лидер в испанското футболно първенство. Андалусийци измъкнаха трудна победа с 1:0 у дома срещу \"Валядолид\" и се възползваха от грешните стъпки на фаворитите за титлата. Андре Силва отбеляза единственото попадение на стадион \"Рамон Санчес Писхуан\". Пабло Сарабия проби отдясно, задържа топката и центрира към Силва, който се разписа с глава, останал сам на границата на вратарското поле. \"Севиля\" записа осма победа за сезона и събра 26 точки след 13 мача. Тимът, воден от Пабло Манчини, поведе с точка пред шампиона \"Барселона\", който в събота  се спаси от загуба срещу \"Атлетико\" (Мадрид) с късен гол на Усман Дембеле. \"Дюшекчиите\" са трети с 24 точки, следвани от \"Алавес\" с 23, \"Еспаньол\" с 21 и \"Реал\" (Мадрид) с 20. \"Валядолид\" допусна четвърта загуба за сезона и заема 12-ата позиция със 17 точки, колкото имат още 11-ият \"Хетафе\" и десетият \"Валенсия\".", "date": "2018.11.25", "title": "\"Севиля\" е новият лидер в испанското първенство"}
{"url": "https://www.dnevnik.bg/citat_na_deniia/2018/11/25/3351556_citat_na_denia_daite_mi_tova_mvr_za_24_chasa_i_shte/", "text": "Това каза лидерът на Национален фронт за спасение на България (НФСБ) Валери Симеонов пред партийната телевизия \"Скат\". Коментарът на доскорошния вицепремиер беше свързан с продължаващите над месец недоволства в страната. Едното от тях – на майките на децата с увреждания, искаше неговата оставка след думите му, че това са \"кресливи жени с уж болни деца\". Освен него от началото на ноември в редица градове в страната граждани протестират срещу високите цени на горивата, поскъпването на данъците за леки автомобили, ниския стандарт на живот и социалната несправедливост. Симеонов подчерта, че основният му упрек към ГЕРБ е, че много лесно се разделя с кадрите си. Той даде за пример смяната на министрите Николай Нанков, Ивайло Московски и Николай Петров.", "date": "2018.11.25", "title": "Цитат на деня: Дайте ми това МВР за 24 часа и ще видим дали ще има протести"}
{"url": "https://www.dnevnik.bg/sport/2018/11/25/3351554_shifrin_izravni_freni_shnaider_po_pobedi_v_slaloma/", "text": "Носителката на Големия кристален глобус Микаела Шифрин се спечели слалома в американския зимен център Килингтън. 23-годишната американка записа втора победа във втория слалом от началото на сезона в Световната купа по ски алпийски дисциплини. Шифрин записа 34-а победа в най-техничната дисциплина. Тя се изравни с швейцарката Френи Шнайдер на второто място във вечната ранглиста по брой спечелени състезания в слалома. Пред американката вече е само австрийката Марлийз Шилд, която държи рекорда с 35 победи. Шифрин беше най-бърза и в двата манша в Килингтън. В първия носителката на Световната купа завърши с общо време 1:43.25 мин. Тя изпревари Петра Влъхова от Словакия с 0.57 сек., а Фрида Хансдотер от Швеция допълни подиума с пасив от 1:08 сек. За Шифрин това е 45-а победа в Световната купа. Двукратната олимпийска шампионка заема петото място във вечната класация, като изостава с две от Ренате Гьотшел. Шнайдер е трета с 55 победи, Анемари Мьозер-Прьол с 62, а Линдзи Вон е рекордьорка с 82. В генералното класиране за Световната купа след четири от 39 състезания води Шифрин с 310 точки пред Влъхова със 196, Федерика Бриньоне със 180, Уенди Холденер със 161 и Теса Уорли със 145.", "date": "2018.11.25", "title": "Шифрин изравни Френи Шнайдер по победи в слалома"}
{"url": "https://www.dnevnik.bg/photos/2018/11/25/3351363_fotogaleriia_svetovnite_snimki_na_denia_-_24_-_25/", "text": "Членове на клубовете за зимни плувци \"Криофиле\" и \"Бяла мечка\" се забавляват в снега на Деня на полярните мечки в зоологическата градина на Ройев Ручей в Красноярск, Русия.", "date": "2018.11.25", "title": "Фотогалерия: Световните снимки на деня - 24 - 25 ноември 2018 г."}
