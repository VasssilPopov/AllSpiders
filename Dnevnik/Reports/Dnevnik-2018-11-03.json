{"url": "https://www.dnevnik.bg/sport/2018/11/03/3339371_totnum_izstrada_vajen_uspeh_kato_gost_na_uulvurhemptun/", "text": "Тотнъм\" излезе четвърти във Висшата лига след важна победа с 3:2 като гост на \"Уулвърхемптън\". Двата тима сътвориха истинско зрелище на \"Молиню\", като освен петте гола предложиха много вълнуващи моменти. Успехът е осми за \"шпорите\" в 11 кръга, след което съставът е с 24 точки, колкото има и \"Челси\", но сините са с мач по-малко. \"Тотнъм\" е с точка повече от регионалния си съперник \"Арсенал\". \"Уулвърхемптън\" е 11-и с 15 точки, но записа трета поредна загуба след силното начало на сезона. Гостите от Лондон водеха с 3:0 след точно час игра, но последните 30 минути се оказаха много тежки за тях. \"Вълците\" върнаха два гола след дузпи и можеха дори да откраднат точка. Заради най-различни кадрови проблеми мениджърът на \"Тотнъм\" Маурисио Почетино беше принуден да прави много промени. Той заложи на неопитния централен защитник Хуан Фойт, а в състава бяха още играещите по-рядко Хари Уинкс и Муса Сисоко. \"Шпорите\" нанесоха решителен удар в рамките на по-малко от три минути между 27-ата и 30-ата. Тогава те вкараха два гола, с което си осигуриха комфортен аванс. В 27-ата минута Сон пусна хубав пас към Ерик Ламела и с диагонален изстрел аржентинецът откри. Само три минути по-късно с центриране отдясно Киърън Трипиър намери Лукас Моура и той удвои. След двата бързи гола агресията на \"Тотнъм\" намаля. Все пак след почивката футболистите на Почетино вкараха и трето попадение, дело на Хари Кейн. Нападателят на тима се разписа след грешка на защитата на \"вълците\" и вкара на празна врата в 61-ата минута.. Точно тогава за гостите, които решиха, че двубоят е свършил. \"Уулвърхемптън\" се възползва не и без помощта на защитата на тима от Лондон. В 68-ата Рубен Невеш и 79-ата минути Раул Хименесе бяха точни от дузпи. И в двата случая нарушенията бяха на Хуан Фойт. До края на двубоя домакините направиха всичко възможно да стигнат поне до точка, но пропуснаха няколко изгодни положения.", "date": "2018.11.03", "title": "\"Тотнъм\" изстрада важен успех като гост на \"Уулвърхемптън\""}
{"url": "https://www.dnevnik.bg/sport/2018/11/03/3339158_indoneziia_shte_vleze_v_motogp_ot_2021_g_s_ulichno/", "text": "Индонезия ще се завърне в Световния шампионат по мотоциклетизъм (MotoGP) през 2021, съобщава \"Аутоспорт\". Делегация от промотъра на надпреварите \"Дорна\" начело с директора Кармело Еспелета е била на острова преди три седмици, когато е подписано и предварително споразумение. Пистата ще се изгради в новата курортна местност Мандалика на остров Ломбок, който се развива бурно в последните няколко години. Компанията Vinci вече е купила земя с площ 131 хектара, където да изгради писта. Френската строителна компания ще бъде основен инвеститор за състезание в Индонезия, като ще отпусне около 900 милиона евро. Трасето ще използва и част от настоящата пътна инфраструктура, а от \"Дорна\" още през миналата година разкриха плановете си за \"улично състезание в град в тропиците\". \"На теория е възможно старт-финалната права да бъде част от уличен път, а падокът с боксовете да бъдат на закрито в експо център\", каза преди време Еспелета. Индонезия беше част от MotoGP през 90-те години, когато прие два старта – 1996 и 1997 г. на пистата \"Сентул\" в западната част на остров Ява. В момента се провеждат четири състезания в Азия в MotoGP – Катар, Тайланд, Япония и Малайзия. Тайландското Гран при попадна в надпреварата именно през настоящия сезон 2018. Преди няколко месеца две страни бяха в напреднали преговори с \"Дорна\" за влизане в MotoGP – Финландия и Мексико, но те отпаднаха от календара за 2019 г. Състезанията догодина отново ще са 19 на брой, а по думте на Еспелета до 2021 г. броят няма да бъде увеличаван над 20.", "date": "2018.11.03", "title": "Индонезия ще влезе в MotoGP от 2021 г. с улично състезание"}
{"url": "https://www.dnevnik.bg/razvlechenie/2018/11/03/3338940_karol_gurechni_art_direktor_horata_ne_iskat_reklamata/", "text": "Кариерата му започва през 2010 г. като дизайнер в Saatchi & Saatchi, но три години по-късно се присъединява към екипа на UNIT9 в Лондон. Има опит в различни визуални области, работил е за марки като Google, Nike, Adidas, Nissan, Fendi и Sony Pictures. Освен че е носител на редица награди, жури на фестивала The FWA и е представян в множество издания, през 2012 г. печели конкурс на Young Lions Design и става полски представител в Cannes Lions в Кан. На 10 ноември Гуречни ще бъде един от лекторите на вече разпродадения еднодневен международен форум, който се организира в рамките на фестивала за съвременен дизайн  МЕЛБА  (9 - 30 ноември) в Сoфия и ще представи различни световни имена от сферата, сред които е и  главната редакторка на сп. Gentlewoman Пени Мартин . Преди да разкаже на публиката там за опита си с виртуална реалност и всички нови технологии, той разговаря по част от тези теми с \"Дневник\".  UNIT9 е компания без граници, както във философията си, така и в практиката. Вярваме в талантите от цял свят. Разстоянието между един талантлив човек и който и да е от офисите ни никога не е било пречка. Това е, което прави UNIT9 специална. Ние се доверяваме и вярваме в хора, отворени сме и подвижни. Възможността да работиш дистанционно от малък град в Италия или от родния си град по средата на нищото те кара да се чувстваш част от семейство, не просто компания.  VR, макар да не е напълно нова технология, все още има множество неразкрити възможности и това е нейното потенциално голямо предимство. Наскоро изпробвах Beat Saber- невероятна игра, където трябва да синхронизираш движенията си с музика и наситени визуализации - наистина се чувстваш сякаш си там!  Не мисля. Първо идва идеята и технологията е само средство да я осъществиш по какъвто начин искаш. Със сигурност, със страхотна технология дори недобре развита идея може лесно да бъде издигната до следващо ниво. Въпреки това, не би трябвало това да е начинът.  Ако говорим общо, добрата идея може да се появява постоянно и да е вплетена в дневния ни режим. Проблемите, с които се сблъскваме всеки ден, са просто решения, които чакат да се случат. Дръжте съзнанието си отворено, направете проучването си, взимайте си почивки, за да изчистите съзнанието и ще ви хрумне нещо.  Обикновено играем на \"Плейстейшън\" за малко по време на работния ден. За 20 минути можеш лесно да се отдалечиш от настоящите си задачи и в резултат на това да погледнеш на нещата от различен ъгъл.  Когато става въпрос за създаване на реклама, технологиите нито я опростяват, нито я усложняват. Те просто отвориха нов портал към идеи. Например виртуалната реалност донесе нов начин за разказване на истории. С VR ти вече не просто гледаш линеарна история, а я изследваш по свой собствен начин вместо това. Да рекламираш по този начин е много по-запомнящо се отколкото с нормална телевизионна реклама.  Ако гледаш на технологиите като средство, което може да бъде използвано, за да достигне до повече хора в дадена целева група, тогава - да, това опростява рекламирането. В наши дни виждаме само дигитални реклами, които са синхронизирани с нужните ни, онлайн рекламирането се базира на огромна база данни и вероятно в следващите няколко години изкуствен интелект ще ни предлага само профилирани реклами. Може да е малко страшно, но в крайна сметка така седят нещата... Много по-вероятно е да видя онлайн реклама за сноуборд, отколкото за прахосмукачка.  През последните няколко години наблюдавам масивно покачване на дигиталната реклама. Социалните мрежи превзеха начина, по който комуникираме един с друг и със света и това е плашещо. Заради това продължаваме да виждаме все повече различни начини за реклама в социалните медии, чатботове, спонсорирани публикации или сторита в Инстаграм, Фейсбук постове, дори Снапчат и Инстаграм брандираха свои филтри за снимки, с които можеш да си направиш селфи като Дарт Вейдър. Рекламата в социалните медии трябва да е интелигентна и ангажираща. Хората не биха възприели реклама, която да усещат като натрапване в техния живот в социалните медии. Те искат да усещат, че имат пълен контрол върху него.  Традиционните медии имат голям пазарен дял и няма да го загубят, поне не и в следващите 10-20 години. Старите медии все още са ефективни и могат да достигат до голямо количество клиенти. Проблемът е, че те не могат да достигат специфични профили, както можеш да правиш с новите медии. Нещо повече, с тях можеш да видиш кой е гледал рекламата ти, откъде, колко време той или тя е прекарала в сайта ти. Цялата тази информация ни позволява да анализираме нашата целева публика. Заради това все повече бизнеси местят по-големи порции от бюджета си в рекламирането с нови медии вместо с традиционни.  Макар да получваме голяма част от новините си онлайн, вестниците и списанията все още са част от живота ни. Приятно е да избягаш от дигиталния свят, да поспреш за минута с кафе и хубаво списание. Това е, което аз правя.  Мисля, че това е малко вероятен сценарий. Ние хората дигитализираме всеки един аспект от живота си и няма нищо грешно в това докато личното ни пространство и сигурността ни са в безопасност. Представете си се без мобилен телефон в джоба - как ще извикате такси? Как ще намерите пътя обратно към вкъщи? Как ще държите връзка с приятелите си? Мобилният телефон се превръща в продължение на нас самите и това е само началото.  Наскоро прочетох \"Астрофизика за заети хора\" от Нийл Деграс Тайсън. Тази книга ме накара да се заинтересовам да науча повече за астрофизиката. Накара ме да се чувствам малък и промени перспективата ми. Бих я препоръчал на всеки, не само на хора, които вече се интересуват от астрофизика.  Иска ми се да бях създал \"Тесла\"! Златни пясъци. ", "date": "2018.11.03", "title": "Карол Гуречни, арт директор: Хората не искат рекламата да се натрапва в живота им онлайн"}
{"url": "https://www.dnevnik.bg/sviat/2018/11/03/3339180_tuitur_e_iztril_nad_10_000_akaunta_prizovavashti/", "text": "Туитър\" изтри над 10 хил. автоматични акаунта, в които се постваха призиви за отказване на американците да гласуват на междинните избори за Конгрес на 6 ноември. За тях невярно се посочваше, че принадлежат на демократи. Те бяха изтрити, след като Демократическата партия сигнализира за заблуждаващите туитове в социалната мрежа, предаде \"Ройтерс\", цитиран от БТА. Акаунтите са били изтрити в края на септември и началото на октомври. \"Туитър\" е изтрил милиони акаунти, за които е преценено, че са отговорни за разпространяване на дезинформация по време на президентските избори от 2016 г., припомня \"Ройтерс\".", "date": "2018.11.03", "title": "\"Туитър\" е изтрил над 10 хил. акаунта, призоваващи американците да не гласуват"}
{"url": "https://www.dnevnik.bg/photos/2018/11/03/3339145_fotogaleriia_trump_i_kervanut_s_migranti/", "text": "Kерван с хиляди мигранти от Централна Америка напредва през Мексико към САЩ, а американският президент Доналд Тръмп казва, че няма да позволи \"нашествие\". Керванът, включващ между 3000 и 5500 човека тръгна от Гватемала на 13 октомври. Той измина около 1000 километра и наближава град Сантяго Нилтепек в южния мексикански щат Оахака. Мигрантите трябва да изминат още между 1400 и 3500 километра, за да стигнат до границата на САЩ, в зависимост от маршрута, който изберат. Друг керван се опита да мине през границата от Гватемала към Мексико.", "date": "2018.11.03", "title": "Фотогалерия: Тръмп и керванът с мигранти"}
{"url": "https://www.dnevnik.bg/bulgaria/2018/11/03/3339184_kratki_novini_mlad_shofyor_blusna_hora_na_trotoar/", "text": "За 13-и път майките поискаха оставката на Валери Симеонов За пореден ден майките на деца с увреждания и граждани шестваха в София с искане за оставката на вицепремиера Валери Симеонов. Тази вечер шествието тръгна по жълтите павета, премина по булевард \"Витоша\" и завърши пред НДК. Локализирани са два пожара край разложки села Локализирани са пожарите в района на селата Бабек и Крибул, няма опасност за населението и къщите. Това съобщи Дамян Дамянов, директор на Югозападно държавно предприятие, цитиран от агенция \"Фокус\". При пожара в село Бабек са горели 100 дка черен бор гора – изкуствена и естествена. Пожарът е бил комбиниран – низов и върхов. При пожара в село Крибул са изгорели около 10 дка широколистна дъбова гора. Също комбинирано е горяло – низово и върхово. На мястото и на двата пожара има достатъчно хора. Няма опасност за населението и сградите. Скъпите горива събраха на протест жители на Добрич В Добрич по обед започна протестно автошествие срещу високите цени на горивата. Това е вторият пореден протест срещу високите цени на горивата, като десетки автомобили и мотори потеглиха от края на града в автошествие с развети знамена, съобщава БНР. Протестиращите споделиха, че въпреки, че пазарът на горивата е в ръцете на частни фирми, държавата има своите механизми да се намеси при формирането на цената на горивата. Млад шофьор блъсна хора на тротоар Шофьор с книжка от месец е блъснал две възрастни жени на тротоар в Карнобат, съобщи МВР. Едната от тях е загинала на място, а другата по-късно в болница. Полицията смята, че вероятно шофьорът се е движел с несъобразена скорост и е изгубил контрол над колата. Тя е \"Мерцедес\" с бургаска регистрация. При тест е установено, че шофьорът не е употребил алкохол.", "date": "2018.11.03", "title": "Кратки новини: За 13-и път майките поискаха оставката на Валери Симеонов"}
{"url": "https://www.dnevnik.bg/sviat/2018/11/03/3339185_advokatut_spasil_pakistanka_ot_obesvane_zaradi/", "text": "Адвокатът, който спаси от обесване  пакистанската християнка Ася Биби, осъдена на смърт за богохулство , днес напусна страната, страхувайки се за живота си след заплахи от радикални ислямисти, предава \"Франс прес\", съобщава БТА. При сегашната ситуация за мене е невъзможно да живея в Пакистан, заяви адвокат Сайфул Мулок пред АФП, преди да се качи на самолета рано тази сутрин. Трябва да остана жив, защото съм длъжен да продължа съдебната битка за Ася Биби, обясни адвокатът, който не е получил никаква защита от властите след присъдата в полза на неговата клиентка. Той беше защитник на Биби, която прекара десет години в затвора в очакване да бъде изпълнена смъртната й присъда до решението на Върховния съд да я отмени. Това предизвика гнева на хиляди мюсюлмански екстремисти и те излязоха на улични протести, които парализираха страната за три дни, докато споразумение с властите през изминалата нощ не сложи край на демонстрациите. Ася Биби, осъдена през 2010 г., чакаше присъдата си в строг тъмничен затвор. Според материалите от делото предполагаемото престъпление е станало, когато в спор по време на жътва Ася Биби отвърнала със скверни коментари на предложение от други жени да приеме исляма. Върховният съд смята, че няма достатъчни доказателства, потвърждаващи престъпленията, а решението му цитира хадис (предания, приписвани на пророка Мохамед) за внимателно отношение към немюсюлмани. Законите, въведени през 80-те години на миналия век от военното управление на Пакистан, надграждат тези срещу накърняването на религиозните свободи от колониалната ера - тогава най-строгото наказание е 10 години затвор. Сегашната версия предвижда до 3 г. затвор за оскърбителни забележки за важни фигури в исляма, доживотен затвор за оскверняване на Корана и \"смърт или доживотен затвор\" за обида към пророха Мохамед. Ася Биби, родена през 1971 г. и майка на четири деца, бе първата жена, осъдена на смърт по тези закони. В последните години обаче е имало случаи на  линчувани  или убити.", "date": "2018.11.03", "title": "Адвокатът, спасил пакистанка от обесване заради богохулство, напусна страната след заплахи за живота"}
{"url": "https://www.dnevnik.bg/razvlechenie/2018/11/03/3339186_alek_bolduin_e_arestuvan_sled_kato_udaril_chovek_v/", "text": "Американският актьор Алек Болдуин е арестуван заради свада в Манхатън в Ню Йорк, предадоха световните агенции, цитирани от БТА. Спорът избухнал за място за паркиране недалеч от жилището на актьора. Болдуин ударил мъж, който паркирал на това място, което според Болдуин било запазено за член на семейството му. Актьорът бил откаран в ареста малко преди 14 ч. местно време, а жертвата му била откарана в болница. Засега говорител на Болдуин не е коментирал информацията. Не става ясно и кой е човекът, ударен от актьора. Очаква се да бъдат отправени обвинения на Болдуин за агресия. Запитан за случая, американският президент Доналд Тръмп каза по адрес на актьора: \"Пожелавам му късмет\". Алек Болдуин прави пародийна имитиация на президента Тръмп в комедийното телевизионно шоу Saturday Night Live, а наскоро обяви, че ще издаде мними мемоари \"за времето си в Белия дом\".", "date": "2018.11.03", "title": "Алек Болдуин е арестуван, след като ударил човек в спор за паркомясто"}
{"url": "https://www.dnevnik.bg/sviat/2018/11/03/3339187_rodjur_uoturs_nareche_neofashisti_prezidentite_na/", "text": "Бившият вокалист, текстописец, композитор и басист на групата \"Пинк Флойд\" Роджър Уотърс призова \"да не се гласува за неофашисти като (Жаир) Болсонаро и (Доналд) Тръмп\" - президентите на Бразилия и САЩ, предаде Франс прес, цитирана от БТА. \"Тръмп? Не ща да отделям от ценното си дишане за тоя скапан тип\", каза британският музикант на пресконференция в уругвайската столица Монтевидео, където днес ще изнесе концерт. 75-годишният Уотърс ще участва в проява под надслов \"Палестина и човешките права днес\". По негови думи палестинците \"нямат права, а останалият свят нищо не прави\". \"Израел никога не е имал намерение да съществува палестинска държава и няма такова намерение и сега\", добави той. Роджър Уотърс е на турне в Южна Америка, което включва Уругвай, Бразилия, Парагвай, Аржентина, Чили и Перу.", "date": "2018.11.03", "title": "Роджър Уотърс нарече неофашисти президентите на САЩ и Бразилия"}
{"url": "https://www.dnevnik.bg/sport/2018/11/03/3339170_hirsher_beshe_izbran_za_sportist_1_na_avstriia_za/", "text": "Дори и когато няма състезания в Световната купа по ски алпийски дисциплини Марсел Хиршер записва рекорди. Носителят на Големия кристален глобус за последните седем години беше избран за спортист №1 на Австрия за рекорден пети път. Скиорът от Залцбург вече е пред Херман Майер, с когото деляха първата позиция с по пет четири награди. \"Това е истинска чест за мен. Записах много успешен сезон и това е признание за мен. Надявам се да имаме още по-успешна година за австрийския спорт\", каза Хиршер. През миналия сезон той записа 13 победи в Световната купа, при това няколко месеца, след като счупи глезен на тренировка. Хиршер допълни силното си представяне с кристалните глобуси в слалома и гигантския слалом, а след това взе два златни медала на олимпийските игри в Пьонгчан в гигнатския слалом и комбинацията. Скиорът събра 1111 точки в гласуването на журналистите, с което се определя победителят. Втори зад него остана тенисистът Доминик Тийм (872), а трети е състезателят в спускането с шейни Давид Глайшер (257). Хиршер е фаворит №1 и за  новия сезон в ските . Първият старт не можа да се проведе в Зьолден  заради силен снеговалеж и лошо време , като за втора поредна година нямаше гигантски слалом в австрийския курорт. Първото състезание при мъжете ще бъде слаломът на 18 ноември в Леви.", "date": "2018.11.03", "title": "Хиршер беше избран за спортист №1 на Австрия за рекорден пети път"}
{"url": "https://www.dnevnik.bg/sport/2018/11/03/3339190_fifa_za_razkritiiata_na_football_leaks_opit_da_se/", "text": "Световната футболна федерация (ФИФА) излезе с позиция след материалите в германското издание \"Шпигел\", които използваха документи от Football Leaks. Твърденията са, че като генерален секретар на УЕФА настоящият президент на ФИФА Джани Инфантино, заедно с бившия президент на УЕФА Мишел Платини, е  защитавал интересите на \"Манчестър сити\" и ПСЖ . Според информацията през 2014 г. Инфантино умишлено се е намесил в работата звеното в УЕФА, контролиращо клубовете за спазване на правилата за харчене. Документите показвали, че тогавашният генерален секретар на УЕФА и настоящи президент на ФИФА е гарантирал, че двата клуба ще избегнат тежки наказания. \"Преди четири седмици група журналисти изпрати стотици въпроси към ФИФА, основани на лични и вътрешни имейли и друга информация, придобити (незаконно) от трети страни. Въпреки факта, че отговорихме на въпросите, зададени към нас, ясно и честно, определена медия реши да игнорира повечето наши отговори и да изкриви както фактите, така и истината в целенасочен опит да се дискредитира ФИФА и да се подведат техните читатели. Това е ясно\". \"Изглежда очевидно от \"отразяването\" на някои медии, че има една основна цел: опит да се подкопае новото ръководство на ФИФА и в частност президента Джани Инфантино и генералния секретар Фатма Самура\", споделят от световната централа. В изявлението на ФИФА има реакция и от самия Инфантино, публикувана в края на текста. \"Винаги е предизвикателство да променяме нещата, за да напредваме и да обединяваме хората, за да вършим нещата по-добре. И след като се заехме с реформи във ФИФА бях наясно, че ще се изправя пред силна опозиция, особено от онези, които вече не могат да се възползват от безсрамна система, от която са част. Но затова бях избран и за мен ще има само един път – да се подобри и развие футбола в световен мащаб\", каза Инфантино.", "date": "2018.11.03", "title": "ФИФА за разкритията на Football Leaks: Опит да се подкопае новото ръководство"}
{"url": "https://www.dnevnik.bg/zdrave/novo_v_medicinata/2018/11/03/3337793_deviaciia_v_tegloto_moje_da_namali_jivota_na_chovek_s/", "text": "Наднорменото тегло, както и прекалено малкото килограми влияят отрицателно на продължителността на живота. Според проучване на журнала Lancet наличието на девиация в теглото може да скъси живота на човек с около 4 години. Докладът на медицинското списание, цитиран от \"Би Би Си\" е един от най-големите по рода си, като в него са участвали близо 2 млн. души във Великобритания. От изследването е направен извод, че хората над 40-годишна възраст и с нормално телосложение са значително по-малко застрашени от смъртоносно заболяване, колкото тези с наднормено тегло или с прекалено слабите. Проучването се позовава на индекса на телесната маса на участвалите в изследването, като той се получава от разделянето на теглото на височината на квадрат. Повечето лекари считат този метод за най-добър при определянето дали някой страда от затлъстяване. Докладът е установил, че продължителността на живота при мъжете с наднормено тегло е с малко над 4 години по-кратка от тези с нормално телосложение. При жените подобен проблем може да скъси живота с три години и половина. При прекалено слабите мъже животът е средно по-кратък с 4.3 години, докато при жените - с 4.5 години. От Lancet подчертават, че индексът на телесната маса е свързан с почти всички видове смърт, като от него се изключват трудовите злополуки, автомобилните катастрофи и други подобни инциденти. Той се използва за събиране на данни и от починали от рак, сърдечно-съдови и респираторни заболявания. \"Разбира се, не всички, които са със здравословно телосложение, могат да са спокойни, че животът им ще е по-дълъг от този на по-пълните или по-слабите. Просто установихме, че рискът за тях е много по-малък, или поне това показват данните от проучените 2 млн. души\", обясни авторът на доклада Кришнан Бхаскаран. Той добави, че се забелязват повече смъртни случаи при по-слабите хора. По думите му обаче това е по-нормално, тъй като ниското тегло е признак за здравословни проблеми. Изследването твърди, че промяната на теглото (дори и с малко) може да доведе веднага до здравословни проблеми. \"Можем да кажем това, защото проучването беше много голямо и задълбочено\", заяви Бхаскаран. Специалисти по наднормено тегло твърдят, че загубата на килограми може да помогне сериозно при лечението на диабет. Смъртността от подобни заболявания също щяла да намалее значително, ако хората спазват индекса на телесната маса.", "date": "2018.11.03", "title": "Девиация в теглото може да намали живота на човек с четири години, сочи доклад"}
{"url": "https://www.dnevnik.bg/kultura/2018/11/03/3332906_otkus_ot_rukavici_za_studenata_voina_na_rumiana/", "text": "В рубриката \"Четиво\" \"Дневник\" публикува откъс от \"Ръкавици за студената война\", с автор Румяна Захариева, предоставен от Издателство \"Хермес\" Излиза \"Ръкавици за студената война\" от Румяна Захариева. Преди издаването си в България, книгата е претърпяла 5 издания в Германия, където писателката се радва на голяма популярност. \"Ръкавици за студената война\" е роман за едно българско детство, който ще остави дълбоки следи в съзнанието на читателите. Румяна Захариева е родена в Балчик. Завършва Английската езикова гимназия в Русе и славянска и английска филология в университета Friedrich Wilhelm в Бон. Захариева е немско-българска писателка, поетеса и преводачка (превеждала е творби на Блага Димитрова на немски ). От 1970 г. живее в Германия. През 1978 г. издава на немски първата си стихосбирка – \"Крива затворена\", която осем години по-късно излиза от печат и в България. Следват на немски романите \"Имало едно време сега\", \"Ръкавици за студената война\" (в оригинал 7 Kilo Zeit) – претърпял 5 издания, \"Меча кожа\", \"Транзитна виза за живота\" и др. Носител е на литературните награди на Северен Рейн-Вестфалия и Die LESE. \"Формулата на любовта\" се появява през март 2016 г. и заема първо място в италианските класации за бестселъри, изпреварвайки Умберто Еко и Елена Феранте. Книгата беше високо оценена и от българските читатели.Румяна Захариева е член на немския ПЕН клуб и на Съюза на германските писатели. Майка е на две дъщери, които обичат България и българския език, има и четири внучета. Романът \"Ръкавици за студената война\" е прекрасен текст, изпълнен с привидна наивност, но всъщност е невероятно сложен, потънал в аромати, във видения, в истории, и е населен с чудни, истински, до болка автентични образи на хора – хора, които обживяват по ненадминат начин атмосферата на един отминал и така невероятно възкръснал в думите й свят. Свят, привидно мъничък, събран в шепата и сърцето на едно будно и обладано от любопитство дете, и безкраен, жив, плътен, повличащ, изпълнен с цветове и чудесни, несрещани никъде другаде подробности за едно сякаш загубено за националната ни памет минало. Румяна Захариева е талантлив и мъдър разказвач, езикът й е метафоричен, пределно богат, изпълнен с образи, с аромати и смайващи подробности. Сигурен съм, че романът ще бъде четен с интерес, с духовна наслада и ще остави дълбоки следи в съзнанието на българския читател! Тридесет и пет годишната Луче работи като журналист на свободна практика. С приятеля й, бизнесмена Пиетро, от години се опитват да имат дете. Затова, когато най-после забременява, Луче е на върха на щастието. В седмия месец обаче лекарите откриват, че плодът в утробата й не се развива правилно. Консултиращият специалист я съветва да прекъсне бременността по медицински причини, но в Италия законът не го позволява. Пиетро настоява да отидат в английска клиника, където това е възможно. Луче няма близки приятелки, с които да сподели мъката си, и постепенно се отдалечава от Пиетро. Изправена пред невъзможен избор, тя търси помощ в интернет форум. Там стотици жени, преживели подобна драма, разказват историите си и заедно намират сили да продължат напред. Луче и Пиетро са изправени пред съдбоносно решение, но дали няма да намерят утеха един в друг? Лято. Ваканцията. По радиото се вихри студената война. Не успявам да се успя. От 5:00 часа сутринта радиоточката в центъра буди селото с народни песни, със съобщения на Отечествения фронт и на ТКЗС-то, с новини от световната политика. И повтаря ли повтаря: студената война... А напоследък твърди, че \"е навлязла в решителната си фаза\". На колко ли години съм? На десет, най-много на дванайсет. Лежа в леглото на маминка и дядо, дегизирано* с резба във формата на орел. Украсата на долната му табла е само една връзка орлови пера – опашката на орела. Денят ми изпраща разни послания: кукуригането на петлите в сянката на стария орех, гукането и чуруликането на пернатите му обитатели, бърборенето на жените бригадирки до чешмата под върбата. След малко ще ги откарат на полето с каруци и камиони. *Украсено (диал.). – Б. а. Студената война. Високоговорителят не спира и все нещо ми набива в главата, все нещо, което не разбирам. Думите \"капиталисти\", \"фашисти\" и до втръсване \"комунисти\" се опитват да промият мозъка ми, но безуспешно. Няма как да стане това, още съм много малка за тези понятия. После чувам и пронизителната свирка на Мита Манева, повела на паша единствената си дръглива кравичка. Будят ме познати миризми, нахлуващи през прозореца: аромат на палачинки, на прегоряла захар и мокър пепеляк. Високоговорителят на мегдана все по-оглушително се пени. Пустата му студена война явно много е наближила! Въпросът е само на какво разстояние ще да е вече от нашето село... Уханието на палачинките ме гони от постелята. Поглеждам през прозореца. Около чешмата гъмжи от народ. Рейсът току-що е пристигнал от града, а жените от 7-ма бригада все още чакат да ги откарат на полето, викат си една на друга и жестикулират, сякаш се карат. Конете на кооператива, подкарани на паша, прииждат на талази на талази от долния край на селото и направо заливат мегдана с тропота си и с прилива на потните си тела – истинска сцена като по време на война! Маминка е заселила съзнанието ми с такива картини, разказвайки ми за войната – само че това не е филм! Маминка... Тичам надолу по дървената стълба, втурвам се в пещника – нашата лятна кухня. Маминкиното лице грее в мрачината на фона на запалената пещ. Над главата й висят кочани царевица и венци от кромид и чесън. Тя седи с ръце в скута си, вплела пръсти с брашняни нокти и бяло очертани съдбовни линии по дланите. – Маминке, студената война иде! – Ах, чедо, и нея ще преживеем! Аз вече две войни съм преживяла, та тая ли ще ме уплаши! Потръпвам, още малко и да ми прималее. А тя нарежда: – Де да знам и аз, Мило, войната винаги е нещо страшно, най-лошото нещо! Скачам от трикракото столче и я прегръщам. Тя бързо избърсва ъгълчетата на устата си с длан и ме целува. Не я пускам. Навън още гърми високоговорителят на радиоточката. Маминкината кожа, влажна и топла, ухае на слънчогледово масло, ванилия и пот. Майка ми мирише на по-друго. А пък татко на съвсем друго. И двамата миришат на хубаво. Само че ги няма. В прегръдката на маминка се чувствам защитена от всичко. Ръцете й са тъй загрубели от полската работа, че ме дращят при всяко докосване. Искам да си поиграе с мен: – Хайде да си поиграем ма, маминке, че не знам какво да правя сама! – Няма как да играем, чедо, трябва да плета, зимата иде... Ясно! Значи войната иде... Забравям лайката. – Отивам в библиотеката да попитам бате Стефан за студената война, а? Маминка въздъхва облекчено: – Върви, чедо, върви при него, той нали затуй седи по цял ден там и чете книги... Той трябва да знае! Че ако ли и той не знае, та тогава кой друг...? Нямаше как да стоя със скръстени ръце и да не предприема нищо. Студената война наближаваше, а може и да бе пристигнала вече... Вървях по улиците, изпружени под слънцето, напечени и горещи. Окичени с блестящи конски фъшкии и огромни кравешки лайна, те се простираха в безкрайното пред мен, чак до хоризонта. Непременно трябваше да разбера що за война бе това, къде се водеше тя и кой участваше в нея. Представях си зимния пейзаж на нашето село, заобиколено от заоблените, не особено високи възвишения, покрити със сняг, сякаш току-що омесени в нощвите на маминка: бели, оваляни в брашно самуни хляб върху плоската повърхност на Дунавската равнина, струпани пред отвора на огромната огнена пещ на залеза. В детската ми представа около тях се трупаха колони от невероятно дребни войничета, които се нахвърляха на хляба като батальон гладни мишки, решително обсадили небесната пещ и готови да доведат до край студената си война. Всеки един от тях искаше да победи, воюваха всеки срещу всеки и се блъскаха един друг в огнената пещ, където слънцето печеше пътища и облаци, покривите на къщите и куполите на църквите. А ето че на хоризонта се появяваше маминка с избелялата си престилка, въоръжена с правата дървена лопата за печения хляб. Тя замахваше с лопатата и ги ринеше всичките в пещта: – На ви студена война! Зеленото на очите й заплашително святкаше, капки пот се търкаляха от челото, та по гърба на носа й и чезнеха в пещта заедно с всичките вражески полкове... А тя гребеше ли, гребеше с лопатата и ги ринеше в огъня, докато ни един от студените войници не останеше и докато брашното на снежните възвишения се превърнеше в хрускаво опечена коричка от прегоряла трева... И лятото пак идваше. Някой ме поздравява: – Добър ден, момиченце! Старицата с набразденото от бръчки лице, сякаш дядо ми е минал през него с трактора, ме вика да отида при нея, размахвайки куките и плетката си. Тихо я поздравявам и се приближавам. Черната й престилка е покрита с валма от преждата. Жената си плюе на дланите и я чисти от валмата, укорявайки ме, че маминка й обещала, а още не била дошла... Аз просто отвръщам: – Няма време. Старицата не се задоволява с отговора ми: – И защо пък да няма време? После изважда горната челюст на ченето си и започва да чисти зъбите му с куката си. – Защото... Трудно ми е да се върна в настоящето. В първия момент не се сещам защо, но после викам: – Маминка наистина няма време! Бърза да плете. Бабата подозрително ме гледа и промърморва: – Аха, тъй, значи! После пъха ченето в устата си, избърсва куката в престилката си и продължава да плете. На разстояние две къщи по-нататък на пейката пред портата си седи още една баба и... също плете. Вижда ме и оставя плетката. – Добър ден! – поздравявам я аз. А тя ме пита: – Да ти дам сливки, а? Искаш ли сливки, чедо? Усмихва се беззъбо и бърка в кошницата с лекедьосаните си от сливите пръсти. – Кажи на баба си непременно да намине! Таз година има бол сини сливи. Да доди, да си набере и да свари мармалад. И аз бързам, не знам кое по-напред да захвана: мармалад ли да варя, бурканите с компоти ли да затварям, или да плета! Зимата иде... Все едно да беше казала: \"Войната иде!\". Толкова безпокойство има в гласа й и в погледа й, вземайки отново плетката, а и пръстите й започват още по-припряно да мятат куките. Продължих нататък. Слънцето прежуряше над главата ми. По пътя си за селската библиотека минах покрай магазина за хранителни стоки. Хората се бяха наредили на дълга опашка, но за какво ли? Да, чакаха за капачки за бурканите с компот, лютеница, кьопоолу и туршия. Току-що бяха донесли една пратка от града. Зимата идеше. Възрастните бяха доста хитри. Сякаш се бяха наговорили. Никой от тях не смееше да каже: \"Студената война иде!\". Но нямаха време. Варяха компоти, приготвяха туршии, плетяха, бързаха. Беше още лято, а печаха хляб и кътаха купоните, които им даваше текезесето, за зимата. Донесяха ли случайно захар от града, всеки купуваше десетки килограми. С месеци по-късно в селото нямаше никаква захар. Бързаха с рейса за града и вечер се връщаха натоварени с покупките, с които предвидливо се бяха запасили: с платове, с цели кесии аспирин за бурканите зимнина, със сапун, олио и свинска мас. Прималя ми от страх и от бързане. Прищя ми се да седна на асфалта и повече да не стана. Краката ми изгаряха в гумените галоши. Бях страшно жадна, но най-близката чешма се намираше срещу библиотеката. Под високоговорителя на уличната радиоточка се бяха скупчили разлехтяни от жегата и разкрилени кокошки. Две циганчета всеотдайно си бъркаха в носовете и хранеха кокошките с онова, което вадеха от тях. Един беззъб старец мина покрай тях тътрейки крака по шосето и нещо им се скара. Двама младежи напразно се опитваха да опънат лозунг над улицата, на който пишеше Всичко за човека, държейки двата му края и качвайки се едновременно по двете дървени стълби. Високоговорителят подкани циганчетата, кокошките, стареца и двамата активисти да спестяват грам, стотинка, сантиметър и им обеща изпълнение на петгодишния план седем месеца по-рано от предвиденото. После привлече вниманието им към студената война и им припомни, че е настъпила в последната си, решителна фаза. Станах, изтупах пепелта от полата си. Нямах време за губене. Нямах време да ходя до библиотеката. Стана ми ясно какво е положението. Затичах се към дома. Не обръщах внимание нито на кравешките лайна и конските фъшкии, нито на камъните по пътя си. Приготовленията бяха в разгара си. По дворовете се варяха сапуни и мармалади, и какво ли още не. Жените бързаха да плетат. Най-после и аз разбрах какво трябва да сторя! Задъхана и потна, спрях пред маминка и заявих: – Маминке, научи ме да плета! – Ти ли... да плетеш?! – Да! – И какво ще плетеш? – Ръкавици! Ръкавици за студената война!", "date": "2018.11.03", "title": "Откъс от \"Ръкавици за студената война\" на Румяна Захариева"}
{"url": "https://www.dnevnik.bg/sviat/2018/11/03/3339192_prezidentut_poroshenko_i_patriarh_vartolomei_podpisaha/", "text": "Президентът на Украйна Петро Порошенко и Константинополският патриарх Вартоломей подписаха споразумение за създаването на украинска църква, предаде ТАСС, цитиран от БТА. Церемонията бе в резиденцията на патриарха в Истанбул. \"Днес е исторически ден. Украинците се молеха Господ да им изпрати единна православна автокефална църква\", заяви след подписването Порошенко, цитиран от ТАСС. По думите на украинския президент, \"процесът приключва, създадени са всички условия за подготовка за Вселенски събор, за да бъде предоставен според каноните томосът (документът) на автокефалната църква\". Патриарх Вартоломей от своя страна отново заяви, че правото за предоставяне на автокефалия влиза в пълномощията му, а също така изрази мнение, че подобни действия \"ще спомогнат за преодоляване на разкола, съществуващ в Украйна вече от 30 години\". Темата за каноничността на украинската православна църква доведе до сериозно напрежение в православния свят. Руската православна църква  реши да прекрати отношенията си  с Вселенската патриаршия, след като Светият синод на Вселенската патриашия в Истанбул  обяви за канонични  смятаните досега за самопровъзгласили се две украински православни църкви. И да отмени върховенството на Московската патриаршия над Киевската митрополия. С това се поставя началото на  подготовка за признаване на независима Украинска православна църква . Преди това трябва двете православни църкви в украйна трябва да се съберат на общ събор и да намерят начин да се обединят. Свещенослужители от Харковската, Сумската, Днепропетровската, Полтавската, Запорожката, Одеската, Херсонската, Ровненската и Кировоградската епархия вече заявиха, че подкрепят изцяло каноничната Украинска православна църква. Решението на Константинопол залага, че след обединението, новата украинска църква ще получи автокефалия и ще стане самостоятелна. Русия настоя да получи подкрепа от другите поместни православни църкви и призова да се разкритикуват официално действията на Константинополския патриарх. Иска и свикване на всеправославен събор по темата. Досега обаче такава масова официална подкрепа няма, като зад Русия застанаха традиционно поддържащите я Православна църква на Чехия и Словакия, Сръбската църква и Антиохийската патриаршия. Българската православна църква, която по определени въпроси до момента е подкрепяла Москва, засега пази дистанция и няма решение. Макар няколко архиереи да поискаха Синодът да излезе с решение и да подкрепи Русия в искането за свикване на всеправославен събор по темата. За момента не е планирано и специално заседание по въпроса, а източници от Синода коментираха пред \"Дневник\", че най-вероятното становище на висшия клир би гласяло, че се призовават двете спорещи страни да намерят решение помежду си, за да се спре напрежението в православната общност.", "date": "2018.11.03", "title": "Президентът Порошенко и патриарх Вартоломей подписаха споразумение за създаването на украинска църква"}
{"url": "https://www.dnevnik.bg/bulgaria/2018/11/03/3339211_obshto_23_administracii_vse_oshte_ne_obmeniat/", "text": "Около 23 администрации все още не обменят електронни документи помежду си. Това се разбра от думите на Александър Йоловски, заместник-председател на Държавна агенция \"Електронно управление\" в предаването \"Седмицата\" на Дарик. През седмицата Министерският съвет обяви, че от 1 ноември спира хартиеният обмен. Йоловски посочи, че общо 719 административни структури прилагат тази практика с изключение на случаите, при които в закон е записано, че даден документ се издава само на хартия. От думите му се разбра, че по-големият проблем е вътре в отделните администрации, където има съпротива да се борави с електронни документи. Проблем за служителите било, че така не виждат мокрия печат върху документа или подписа на началника си, поставен със син химикал. Според него обаче това не било само български проблем. На въпрос защо все още не е въведено електронното оформяне на документи вътре в отделните администрации той посочи, че допреди две години всички електронни решения са били децентрализирани, а от създаването на агенцията вече се работи по централизацията. Гарантира, че няма вариант администрациите да се правят, че не забелязват пристигнали по електронен път документи, защото са били задължени да имат профил в обща система и в нея има заложени механизми, които да попречат на това. Освен това процесът по електронен обмен на документи е с надеждна антивирусна защита.", "date": "2018.11.03", "title": "Общо 23 администрации все още не обменят електронно документи"}
{"url": "https://www.dnevnik.bg/photos/2018/11/03/3339210_fotogaleriia_v_pamet_na_zaginalite_voenni/", "text": "На Архангелова Задушница държавният глава и върховен главнокомандващ Въоръжените сили Румен Радев почете паметта и отдаде признателност на българските военнослужещи, загинали във войните за национално обединение, в операции по поддържане на мира и при изпълнение на воинския дълг в мирно време.", "date": "2018.11.03", "title": "Фотогалерия: В памет на загиналите военни"}
{"url": "https://www.dnevnik.bg/sport/2018/11/03/3339074_psj_izravni_rekorda_po_poredni_pobedi_v_liga_1/", "text": "Френският шампион ПСЖ постигна 12-а поредна победа от началото на сезона в Лига 1 и продължава без грешка. Парижани надвиха \"Лил\" с 2:1 на своя \"Парк де пренс\", катo и трите гола паднаха в последните 20 минути на срещата. В 70-ата минута Килиан Мбапе откри, а 14 по-късно младият французин асистира за второто попадение на Неймар. Крайният резултат оформи Пепе от дузпа в третата минута на добавеното време. С 12-ата си победа ПСЖ изравни рекорда на \"Монако\" за поредни успехи в рамките на един сезон. \"Монегаските\" го направиха в шампионския си сезон 2016-17. Тогава това се случи в края на състезателната година. Тимът от Княжеството има и 16 поредни успеха, които обаче бяха записани в рамките на два сезона. В историята никой отбор в топ 5 първенствата на Европа не е потеглял с 12 поредни победи. Досегашният най-добър старт беше на \"Тотнъм\" преди 58 години (сезон 1960-61) - 11 победи. Тимът на Томас Тухел е реализирал 41 гола (3.4 средно на мач) и е получил едва седем в този период, когато записа 12-те си успеха. Футболистите на Томас Тухел доминираха през цялото време, но през първата част се отчетоха с много пропуски. \"Лил\" игра дефанзивно и почти не атакуваше през първата част, което не позволи на домакините да намерят път към вратата. В 70-ата минута Неймар опита извеждащо подаване към Мбапе, което беше отклонено от защитник. Французинът все пак се ориентира и стреля мигновено без подготовка, като успя с параболичен удар да преодолее Мейнан – 1:0. Това беше 40-и гол за Мбапе в Лига 1 в кариерата му. На 19 години, 10 месеца и 13 дни той е най-младият играч, който достига до тази бройка. Настикът на домакините продължи и в 84-ата минута ПСЖ реализира втори гол. Мбапе и Неймар направиха двойно подаване около границата на наказателното поле и бразилецът вкара с плътен удар с десния крак. Звездата на ПСЖ вече има девет гола в 10 мача в първенството. В добавеното време на мача Тимо Керер игра с ръка в наказателното поле, след като не успя да изчисти топката с глава. Това доведе до дузпа за \"Лил\", която Пепе реализира в горния ляв ъгъл на Джанлуиджи Буфон. След 12 кръга ПСЖ води с 11 точки пред \"Лил\" (36 срещу 25), който е втори. Третият \"Монпелие\" е с 22 точки и мач по-малко.", "date": "2018.11.03", "title": "ПСЖ изравни рекорда по поредни победи в Лига 1"}
{"url": "https://www.dnevnik.bg/sport/2018/11/03/3339072_djokovich_i_federer_si_osiguriha_sreshta_v/", "text": "Завръщащият се на първото място в световната ранглиста Новак Джокович и рекордьорът по титли от Големия шлем в тениса Роджър Федерер си осигуриха среща в полуфиналите на мастърса в Париж. Сърбинът се пребори за обрат за 4:6, 6:2, 6:3 срещу  Марин Чилич, който в предния кръг отстрани Григор Димитров . Федерер се справи с 6:4, 6:4 срещу Кей Нишикори. В другия полуфинал ще спорят Доминик Тийм и Карен Хачанов. Чилич игра добре и съумя да стигне до ключов пробив в деветия гейм и това му отвори вратите към успеха в първия сет. Джокович, който след  забележителния си възход  в понеделник ще се завърне на първото място в световната ранглиста, подобри представянето си във втория сет. Със силна серия и два пробива той стигна до 6:2 и изравни. В третия имаше много емоции, като сърбинът счупи и ракета. Началото беше по-добро за Чилич, който проби за 2:1. Тогава Джокович се вдигна и взе пет от следващите шест гейма, за да продължи в турнира. Федерер улови своя шанс в края на първия сет, когато използва първата си възможност за пробив и направи 5:4. След това спаси брекпойнт и спечели сета. Във втория швейцарецът проби още в началото. До края Федерер, който се бори за стотната си титла, не даде никакви възможности пред съперника си да върне пробива и с гейм на нула приключи мача.", "date": "2018.11.03", "title": "Джокович и Федерер си осигуриха среща на полуфиналите в Париж"}
{"url": "https://www.dnevnik.bg/bulgaria/2018/11/03/3318563_dnes_e_arhangelova_zadushnica/", "text": "Днес е Архангелова (мъжка) задушница - една от трите задушници, които православните християни почитат всяка година. Архангелова задушница се отбелязва в съботата преди празника на св. Архангел Михаил (8 ноември). На този ден се отдава почит към паметта на мъртвите, вечна признателност на офицерите и войниците, загинали за България, и на всички паднали в редовете на Българската армия. На Задушница роднините на покойника се събират, за да направят помен - възпоминание на живите за починалия, че не е забравен. Както на всеки друг помен се правят и т.нар. подавки - сладкиши, бонбони, плодове, варено пилешко, вино и др. Освен на близките се подава и на хората, събрали се около съседните гробове, дори да са непознати. Във всички православни храмове на Архангелова задушница се извършват литургии за упокой. Днес ще бъдат отслужени панихиди в памет на загиналите български воини в София, Пловдив, Карлово, Плевен, Асеновград, Варна и Бургас.", "date": "2018.11.03", "title": "Днес е Архангелова задушница"}
{"url": "https://www.dnevnik.bg/skorost/2018/11/03/3338846_dnes_i_utre_metroto_niama_da_se_dviji_mejdu_stanciite/", "text": "От днес до ранните часове в понеделник метрото няма да се движи между станциите \"Сердика\", \"Софийски университет Св. Климент Охридски\" и \"Васил Левски\". Причината е, че в тунелите под линиите ще премине пробивната машина, която ще копае третата линия на метрото. Станциите \"Сердика\" и \"Васил Левски\" няма да са затворени, а ще са като крайни спирки за метрото в посока от и до \"Младост\" и \"Обеля\". Вместо метрото общината ще пусне автобус, които ще се движи между пл. \"Св. Неделя\" и ул. \"Граф Игнатиев\" при Националния стадион. По думите на Фандъкова той ще се движи в интервала на метрото.", "date": "2018.11.03", "title": "Днес и утре метрото няма да се движи между станциите \"Сердика и \"Васил Левски\""}
{"url": "https://www.dnevnik.bg/analizi/2018/11/03/3338749_taksitata_v_sofiia_shte_sa_problem_i_tazi_zima/", "text": "Таксиметровият превоз в столицата е услуга, която през последните години оставя противоречиви впечатления сред потребителите. От една страна секторът се модернизира – навлязоха всякакви приложения, които не просто свързват потребители и шофьори, но и като цяло връщат водещата позиция на потребителя. Последният може да изразява своята удовлетвореност от шофьора, да вижда своя маршрут на картата, да получава дори предварителна оценка колко би му струвало возенето. Като прибавим и възможностите за плащане с карта (не са налични във всички таксита), цялото това движение към технологиите е своеобразна защита на потребителя от традиционните проблеми на таксиметровия пазар – минаването през оператор, спорове за маршрута, качеството на обслужването, липсата на ресто и т.н. Изброените по-горе позитиви не са абсолютни. Всяко едно от тези неща може да не проработи в дадена ситуация – пререканията с оператори не са изчезнали напълно, колкото и да следиш апликацията и да оценяваш таксита пак можеш да попаднеш в ситуация да спориш за маршрута и цената, среднощните обиколки за ресто също не са минало. Общата тенденция обаче е ясна – технологичните решения промениха коренно таксиметровия пазар в полза на потребителите и го направиха в условията на враждебна нормативна среда. На фона на всичко това, лошият привкус на таксиметровия превоз в столицата от последните години е... липсата на таксита. Тук трябва внимателно да обясним за какво става дума. По официални данни на Столична община броят на автомобилите, за които са подадени заявления за таксиметров превоз за 2017 г., е 6 671. Приходите на общината от данък върху таксиметровия превоз на пътници за 2017 г. са близо 4.9 млн. лв. Годишният данък на едно такси е 850 лв., което означава, че въпросните 6 671 таксита не са оперирали през цялата година – в противен случай приходите биха били с близо 800 хил. лв. повече. Без да знаем разбивката към всеки месец, можем да спекулираме, че официално по улиците на София през 2017 г. са се движили средно под 6 хил. таксита – друг е въпросът, че тези коли не са постоянно в движение, тъй като няма как работата да е оптимизирана до 24 часа за всяка кола. Данните за 2018 г. не са пълни, но показват дори по-негативна картина. Към 31 юли 2018 г. подадените заявления за таксиметров превоз са 5 010, а приходите малко над 2 млн. лв. Последното явно е поради факта, че шофьорите са заплатили половината данък за годината. Тези данни говорят, че броят на такситата в столицата върви надолу. Този процес беше особено видим през предходната зима, когато на моменти усещането беше сякаш в столицата няма таксиметрова услуга. След месец тази ситуация най-вероятно ще се повтори. Причините за по-малкото таксита са много, но е важно да отбележим нормативните. Таксиметровата услуга е силно бюрократизирана и подлежи на контрол от какви ли не институции. Местният данък уж трябваше да \"изчисти\" услугата, но сивият сектор продължава да е огромен. Това, което се случва е, че данъкът се заплаща директно от фирмите упражняващи таксиметрова дейност – към 31 юли 2018 г. те са 97, а самите шофьори си остават в сивия сектор и огромна част от тях не са осигурени. На практика има странна комбинация от ръст на данъчната тежест заради новия данък и в същото време пак сив сектор. Всичко това  . Връщайки се на недостига, важно е да уточним, че когато говорим за липса на таксита не говорим за всеки момент. В нормално време, в което няма свръх търсене, таксита в София има предостатъчно. Към момента на написване на тази статия, например, само едната апликация регистрира поне 5 свободни автомобила на 2-3 минути разстояние от автора. Проблемът в столицата е в пиковите часове или моментите, в които има рязък ръст в търсенето. \"Изчезването\" на такситата е най-осезаемо например при студ, дъжд и особено при сняг. Влошените условия вдигат търсенето и услугата, в т.ч. технологичната, може да изчезне. Причините това да се случва са ясни. На първо място няма достатъчно коли да посрещнат свръх търсенето. Ако бройката на такситата отговаряше на нуждите на пиковете моменти, то в нормално време половината таксита биха стояли без работа. Има и обяснение защо всякакви стари (обаждане на оператор) и нови методи (апликации) за комуникация с такситата се разпадат. Взимането на поръчка носи разходи и риск за шофьора. Той трябва да отиде до клиента, да губи време по пътя във влошената обстановка и накрая няма никаква гаранция, че клиент ще има – последният нищо чудно да се е изнервил и да е използвал всичките си налични апликации, докато в същото време се оглежда за произволно свободна кола на най-близката стоянка. В същото време, улиците са пълни с хора, които са готови да спрат преминаващо такси, бягайки от студа и снега. Рационалното решение за шофьора в пиков момент (особено влошено време) е да игнорира всякакви апликации и оператори и просто да взима клиенти от пътя, които му носят нулев риск. Технологичните иновации на практика работят великолепно при добри времена, но също подлежат на разпад в лошото време. За да решат казуса с пиковите моменти, технологиите трябва да отидат по-далеч от простото свързване на клиент и шофьор при фиксирани условия. Отговорът на пиковия момент се състои в две неща: 1) възможност и стимули повече коли да се включат при повишено търсене и 2) възможност клиентът да заплати повече за това, че услугата работи и в тежкото време. И двете решения са проблемни в нашите условия. Силно бюрократизираната таксиметрова услуга у нас на практика ограничава броя на такситата и фиксира цената на превоз. Преди години видяхме за кратко как пазарът може да се промени, когато има възможност за навлизането на нови коли – т. нар. споделено пътуване, което позволява именно това – в пиковия момент броят на превозващите коли да се разшири. От пазарна гледна точка всичко е налично – има търсене, има и хора с коли и свободно време, които са готови да влязат за няколко часа на този пазар. Технологичните решения също са налични. Тук въпросът вече е изцяло нормативен – законодателят у нас така и не пожела да вкара в някаква рамка споделените градски превози, така че пазарното решение да не противоречи на закона. Гъвкавото тарифиране също е ключово и проблематично у нас. Официално такситата имат само дневна и нощна тарифа, без да се дава възможност за промяна на цената в пиковия момент – последното провокира повече таксита да са по улиците, независимо от това дали има или няма споделени превози. Таксиметровите компании обаче не могат да предложат пикова цена на превоза, тъй като това е извън нормативната рамка – цените се обявяват предварително, пише ги на таксито, няма как от нормативна гледна точка да е гъвкава. Подобна услуга могат да предложат единствено апликациите, които свързват таксита и клиенти, но не са таксиметрови компании, а самите плащания са на практика под формата на бакшиш – не се калкулират на апарата. Горното е решение, което се ползва в пикови моменти – повече през зимата, но все пак то е ограничено, както по отношение на броя на колите, които го предлагат, така и по отношение на това, че от нормативна гледна точка не е съвсем изчистено от гледна точка на шофьора. Въпреки това, навлизането на тази практика е добра новина. Тя постепенно извървя пътя от единични решения – клиентът индивидуално да предложи допълнително заплащане, до по-системно – отделна услуга, която в общия случай залага рамката на допълнителното плащане и която пак е по-избор на клиента. Съвсем индивидуалният подход – всеки да предложи един лев отгоре, после два и т.н., не работи добре, тъй като не дава нужната сигурност на шофьорите, която да ги провокира да работят и да ходят по адреси. Така или иначе, изчистването на всички тези решения минава и през възприемане на някаква форма на дигитално тарифиране, което е пример за налично решение, което е невъзможно в нормативна рамка от миналия век. В заключение можем да кажем, че тази зима проблемът с такситата в столицата ще бъде ясно видим. Той не е технологичен, не е дори и икономически, а почти изцяло нормативен. Административната и нормативна рамка вместо да приветства новите решения е силно враждебна към тях. Решението на проблема минава както през легализирането на споделените превози – тоест приемането на някаква правна рамка за тях, така и през катурването на бюрократизма и позволяването на иновациите да се разгърнат. \"Дневник\" публикува анализа на  Института за пазарна икономика .", "date": "2018.11.03", "title": "Такситата в София ще са проблем и тази зима. Причините са нормативни"}
{"url": "https://www.dnevnik.bg/evropa/2018/11/03/3336021_bratia_po_orujie_koi_sa_nai-razocharovashtite_durjavi/", "text": "През изминалите две години кои държави членки на ЕС са разочаровали най-много правителството на вашата страна? Европейският съвет за външна политика зададе този въпрос на политици и политически експерти във всички 28 държави членки през пролетта на 2018 г. като ги помоли да изброят до пет страни. Отговорите бяха недвусмислени – Унгария, Великобритания и Полша не са отговорили на очакванията или амбициите на респондентите. В същото проучване, наречено EU Coalition Explorer, през 2015 г. Полша не бе сред трите най-разочароващи държави, за разлика от Гърция. По онова време във Варшава управляваше либерално-консервативно правителство, а Атина водеше напрегнати разговори за третия пакет финансова помощ. В рамките на динамиката на проучването (можете да го видите  тук ) е изключително процентът, измерващ разочарованието на една държава от друга да достигне двуцифрено число. Когато това се случи, то обикновено отразява наличието на двустранно неразбирателство, като граничния спор между Словения и Хърватия – 33% от дела на разочарованите в Словения е за Хърватия, а 24 на сто от хърватските недоволни гласове са насочени към Словения. Подобен резултат може да се дължи и на разочарование от прекомерното влияние на дадена държава. Германия например получава недоволни гласове между 15 и 19 процента от Унгария, Полша и още четири държави, а Франция получава между 10 и 32 на сто от седем страни, включително Унгария, Полша и Великобритания. Полша е най-разочарованата от Франция държава в ЕС, като чувствата всъщност са взаимни. Унгария събира недоволни гласове между 10 и 25 процента от всички останали страни членки с изключение на Полша (4%) и България (5%). Полша пък е разочаровала между 10 и 25 процента анкетирани в 20 страни и между четири и осем – в други пет. Унгария и Хърватия не са изразили никакво разочарование от Полша. Великобритания се представя дори още по-зле, като получава разочарование от между 10 и 32 процента в 23 държави членки и между три и шест процента от Литва, Гърция, Унгария и Малта. На фона на предстоящото излизане не Великобритания от ЕС се очертава Полша и Унгария да останат основните източници на недоволство сред останалите държави членки. Трите страни никога не са били в тесен съюз. Лондон има значително по-силна връзка с Варшава, отколкото с Будапеща. И от проучването личи, че разочарованието от Великобритания е по-често сред полските политици и експерти, отколкото сред унгарските им колеги. Единни... Резултатите обаче показват, че Варшава и Будапеща формират едно от най-тесните партньорства в ЕС. По отношение на интензивност на контактите, споделени интереси и отзивчивост полските и унгарските политици и експерти се споменават взаимно по-често от където и да е другаде. И двете страни имат двойнствено отношение към Германия – търсят контакти с Берлин, но го смятат за неотзивчив и споделящ много малко интереси с тях. Поддържането на връзки с Германия е значително по-важно за Варшава, отколкото за Будапеща. Франция е разочароваща и за Унгария, и за Полша – много малко поляци и унгарци сред анкетираните поставят Париж сред водещите си партньори в ЕС по отношение на интензивност на контактите, споделени интереси или отзивчивост. Полша и Унгария основно си взаимодействат с другите две страни от Вишеградската четворка – Чехия и Словакия. И четирите членки на групата са съсредоточени една към друга, но в структура две плюс две. Много близките връзки между Будапеща и Варшава могат да се сравнят с тези между Прага и Братислава. Освен това според проучването последните две се опасяват, че могат да бъдат принудени да приемат дневния ред и похода, който Варшава и Будапеща преследват в ЕС. Политиците и експертите от Словакия все още се смятат за ангажирани с по-задълбочената интеграция в ЕС, както и, макар в по-малка степен, техните колеги от Чехия. Едва двама от всички 58 полски и унгарски респонденти казват, че страната им е ангажирана с по-задълбочена европейска интеграция. ... или не съвсем Понякога обаче двете страни демонстрират липса на самоувереност. Унгарските респонденти са включили двете държави в списъка си със седемте най-влиятелни членки на ЕС, докато полските са включили Унгария, но не и собствената си страна. В сравнение с колегите си другаде в Европа унгарските и полските репоснденти са силно против установяването на групи между държавите. Те са по-отворени към неформалните ад хок коалиции. Те се различават и във възгледите си за \"повече Европа\". Макар да са като цяло скептични за задълбочаването на интеграцията, двете национални групи смятат завършването на единния пазар като проект, към който всички държави членки трябва да се стремят (както и анкетираните в Словакия и Чехия). Те споделят същата позиция и за създаването на обща цифрова политика. Повече поляци обаче смятат, че ЕС се нуждае от обща политика за Русия и Украйна, докато техните унгарски колеги предпочитат националните правителства да определят източната политика. Поляците пък не споделят унгарския ентусиазъм за общи европейска отбрана и политика за гранична охрана. Връзката между двете страни се пропуква при предпочитанията им за партньори по ключови въпроси. Полша не гледа на Унгария като на важен партньор по нито един от двата си външнополитически приоритета – Русия и енергетиката. В същото време Унгария не вижда Полша като важен съюзник за граничната сигурност и отбраната. Нужни една на друга Въпреки различните си приоритети, те се нуждаят една от друга, за да защитават малкото си общи позиции за европейската интеграция и за да се противопоставят на смятаната от тях за нелегитимна намеса на евроинституциите и държавите членки във вътрешната им политика. Унгарският премиер Виктор Орбан и лидерът на управляващата в Полша \"Прави и справедливост\" Ярослав Качински биха искали ЕС да бъде общност на суверенни държави, които споделят един общ пазар. Те обаче изглежда не успяват да достигнат до останалата част от ЕС и дори не могат да разчитат на подкрепата на партньорите си от Вишеградската четворка в кампанията срещу Брюксел, а връзките им с останалите страни от ЕС са относително слаби. Действайки като коалиция на ветото, те могат да блокират традиционния път към задълбочена интеграция, защото без тях не може да де ратифицира промяна в Договора за ЕС. Тяхното \"братство\" обаче няма да разполага със сила да промени политиката в ЕС в по-широк аспект, освен ако не привлече нови членове или не създаде коалиция на сходно мислещи съюзници.", "date": "2018.11.03", "title": "Братя по оръжие: кои са най-разочароващите държави в ЕС"}
{"url": "https://www.dnevnik.bg/sport/2018/11/03/3338981_izpolzva_li_sauditska_arabiia_sporta_za_da_pokaje/", "text": "През октомври Саудитска Арабия беше домакин на  стотния юбилеен мач  между националните отбори на Бразилия и Аржентина. Двубоят доведе някои от големите звезди на футбола в азиатската страна, която си е поставила за цел да приема повече международни спортни събития. На пръв поглед в организирането на подобни прояви няма нищо нередно, но в сложна политическа обстановка спортът може да подейства като отлична възможност за изчистване на образа пред света, макар и по изкуствен начин. А точно от това сега се нуждае Саудитска Арабия. Страната е под прицел в търсене на отговори за  убийството на журналиста Джамал Хашокжи , а продължаващите бомбардировки в Йемен и обвиненията за погазване на човешките права придават лоша репутация. Мнозина експерти виждат спорта като ключов елемент в опитите на Саудитска Арабия да прикрие проблемите си пред света. В последните дни в център на вниманието се превърна планираният демонстративен мач с участието на две от големите звезди на тениса – Новак Джокович и Рафаел Надал. Срещата, за която беше съобщено ден след обявяването на смъртта на Хашокжи, трябва да се проведе на 22 декември. \"Екипът ми държи връзка с представители на Саудитска Арабия, за да разберем ситуацията по-добре. Не искам да бъда включван в никакви политически игри. За съжаление в момента и двамата сме замесени в това\", каза Джокович в края на октомври. Сърбинът допълни, че за момента няма достатъчно информация, за да прецени дали ще откаже участието в мача. От своя страна, Надал каза, че е притеснен от ситуацията, но още преди година е обещал да е част от шоуто. Ако то се състои, двамата тенисисти ще получат по 1 милион долара. Преди всичко бизнес Саудитска Арабия планира мащабни реформи с краен срок до 2030 г., които включват големи инвестиции в сферата на спорта. Страната вече навлезе в надпреварата с електрически автомобили Формула Е, като  столицата Рияд ще приема стартове в следващите десет години . Футболът е вероятно най-желаната ниша за инвестиции. В средата на октомври в Джида играха Бразилия и Аржентина, а догодина е предвидено мачът за Суперкупата на Италия да се изиграе също в Саудитска Арабия. Според \"Таймс\" правителството на азиатската страна дори ще съфинансира планираните  два нови турнира на ФИФА  в проект на стойност 25 милиарда долара. Според Николас Макджихан, който е част от Световната организация за защита на човешките права за страните в Близкия изток, саудитските инвестиции в спорта са \"добър и евтин пиар\". Той вярва, че страната се опитва да последва модела на поведение на своите съседи. \"Огледали са Катар и ОАЕ и са видели ползите от измиването на репутацията си чрез спорта. Напълно възможно е да си мислят, че те също могат да го направят по този начин\", казва Макджихан, цитиран от \"Дойче веле\". Думите му дойдоха във връзка с навлизането на крупни инвеститори от Близкия изток в европейския футбол. Два от големите отбори на континента –  \"Манчестър сити\" и ПСЖ, са притежавани съответно от представители на кралските семейства на ОАЕ и Катар . В петък вечерта германският \"Шпигел\" публикува обширен материал, според който президентът на ФИФА  Джани Инфантино е оказвал закрила на двата тима въпреки нарушаване на правилата на финансовия феърплей . Това е станало през 2014 г., когато Инфантино беше генерален секретар на УЕФА.", "date": "2018.11.03", "title": "Използва ли Саудитска Арабия спорта, за да покаже добро лице пред света"}
{"url": "https://www.dnevnik.bg/evropa/2018/11/03/3338759_kak_edin_grad_razdelen_ot_purvata_svetovna_voina_si/", "text": "Разделен на две от Дунава и поделен между две държави след Първата световна война, град Комаром/Комарно малко по малко възвръща единството си след националистическите страсти благодарение на европейската интеграция на Унгария и Словакия. \"Хората се разбират добре, говорят и двата езика, минават през границата, за да си напазаруват, било в супермаркета или в железарския магазин\", радостно разказва Емеше Самадо от местния музей в Комаром на унгарския бряг. Очевидна свобода на движение, която изглежда естествена 11 години след влизането на двете държави в Шенгенската зона, но рязко контрастира с превратностите, които е преживял за близо един век градът, наброяващ 60 хил. жители от двете страни на реката. Железният мост Елизабет/Ержебет, свързващ двата бряга, построен през 1892 г. в епохата на Австро-Унгарската империя като свидетелство на нейното величие, през който днес се преминава без никакъв контрол, дълго време е бил въплъщение на трудно преодолима граница. Трианонският договор, който през 1920 г. увенчава разпадането на Австро-Унгарската империя, фактически предава на Чехословакия онази част от града с унгарско мнозинство, дотогава владение на унгарската корона, която се намира на северния бряг на Дунава, наречена Комарно на словашки. Шест държави за един век Тази метаморфоза поднесла няколко изненади на Ищван Келемен, млад унгарски войник наборник през Първата световна война, жител на северния бряг, когато се върнал от плен през 1922 г. \"Внезапно той открил, че градът му е сменил държавата! Бил воювал на фронта като унгарски войник, а когато се прибрал у дома, се озовал в Чехословакия\", разказва пред АФП неговият внук, също Ищван. Дядото, роден през 1894 г. и починал почти на 100 години, след като Словакия получава независимост през 1993 г., обичал да се шегува, че е живял в шест държави, без да излиза от къщата си, споделя 61-годишният Ищван Келемен. Преминала от кралство Унгария към Чехословакия след Трианон, северната част на града фактически отново е присъединена към Унгария през 1938 г. под натиска на нацистка Германия. Интегриран в комунистическа Чехословакия след Втората световна война, Комарно за кратко е част от чешко-словашката федерация след падането на Берлинската стена - до словашката независимост. Това бурно минало, напомня Самадо, дълго време физически е разделяло жителите на двата бряга - 20 хил. на унгарската страна и 40 хил. на словашката, от които две трети унгарскоезични. Държавен глава \"нон грата\" То също така бе превърнало града в символ и сцена на националистически страсти - поне до неотдавна. През 2009 г. словашкият премиер Роберт Фицо забрани на тогавашния унгарски президент Ласло Шойом да премине границата, за да участва в откриването в Комарно на статуя на Св. Ищван, първия апостолически крал на Унгария. Фицо бе изтъкнал, че датата на церемонията съвпада с годишнината от интервенцията в Чехословакия на Съветския съюз и неговите съюзници, сред които и Унгария. Унгарският държавен глава тогава даде пресконференция по средата на моста над Дунав и осъди тази \"безпрецедентна ситуация между две страни съюзници\" в Европейския съюз, където бяха приети през 2004 г. Следващата година националистите от Словашката национална партия откриха паметна плоча на моста в чест на Трианон. Впоследствие монументът беше повреден от лице, представено от словашката полиция като \"словашки гражданин от унгарски произход\" - инцидент, широко експлоатиран от Братислава, която тогава обвини Будапеща, че иска \"да ревизира договора от Трианон\". Напрежението се повиши още един градус, когато унгарският лидер Виктор Орбан при завръщането си на власт през 2010 г. предложи гражданство на близо двата милиона етнически унгарци от чужбина. Словакия, където това малцинство наброява около 500 хил. души, реагира, като забрани двойното гражданство. Тази страница все пак беше затворена, след като Фицо и Орбан възобновиха отношенията си, по-специално във Вишеградската група, която защитава в ЕС интересите на бившите комунистически страни от Централна Европа и си поставя като главен приоритет борбата срещу имиграцията с произход извън съюза. В Комарно, където през 2004 г. бе открит университет с преподаване на унгарски, подкрепата за словашките националисти се срива, докато двуезичните табели се множат. Двамата лидери през 2017 г. положиха заедно първия камък на нов мост между Комаром и Комарно, който още се строи. /БТА", "date": "2018.11.03", "title": "Как един град, разделен от Първата световна война, си връща единството"}
{"url": "https://www.dnevnik.bg/zelen/2018/11/03/3337364_legendarnata_marka_hispano_suiza_vuzkrusva_s/", "text": "Легендарната марка \"Испано Суиза\" ще пусне автомобил след пауза от 73 година. Това ще стане през март на автосалона в Женева. Компанията, ще покаже електромобил. Автомобилите \"Испано Суиза\" ще се произвеждат в Барселона, като амбицията е да се предлагат в цял свят. Марката е собственост на индустриалната група \"Груп Пералда\", която развива бизнес в сферата на туризма, винопроизводството и други, Любопитно подробност е, че през 1898 г. единият от основателите на марката - испанският капитан от артилерията Емилио де ла Куадра, произвежда първият си автомобил и той също е с електрическо задвижване. След като военният среща в Париж швейцарският инженер Марк Биркайт се ражда Испано-швейцарската фабрика за автомобили (Fábrica Hispano-Suiza de Automóviles), или накратко \"Испано Суиза\". 20-те и 30-те години на миналия век са най-силните на марката, като предлаганите от нея автомобили съперничат по лукс на \"Ролс-Ройс\". Производството на автомобили под марката \"Испано Суиза\" спира през 1946 г., а компанията се фокусира върху самолетни двигатели. През 1968 г. обаче съществуването й приключва. Слух за възраждането на \"Испано Суиза\" се появи през 2010 г., като за дебют отново беше определен автосалонът в Женева.", "date": "2018.11.03", "title": "Легендарната марка \"Испано Суиза\" възкръсва с електромобил"}
{"url": "https://www.dnevnik.bg/bulgaria/2018/11/03/3337051_nomerata_za_koli_na_chujdenci_i_chujdi_firmi_svurshiha/", "text": "Номерата на коли на чужденци и чужди фирми са свършили. Това се разбира от промяна в Наредба за регистрацията и отчета на моторните превозни средства, собственост на чуждестранни физически и юридически лица, публикувана на strategy.bg. Изменението се налага заради изчерпването на регистрационните номера с буквено обозначение \"ХХ\". Поради това проектонаредбата предвижда ново буквено обозначение, за да се осигурят необходимите номера за регистрация. То ще бъде \"ХН\". Обозначенията са на син фон и са изписани с бели букви и цифри. Номерата се дават на чужденци, на които е разрешено да пребивават временно в България - повече от 3 месеца. Очаква се скоро да свършат и номерата на колите, регистрирани в София, започващи с обозначение \"СВ\", след което ще трябва да бъде въведено ново. В края на 2015 г. имаше друг проблем заради забавена обществена поръчка се стигна до липса на регистрационни номера и  п унктовете на \"Пътна полиция\" в Бургас и Русе  спряха да регистрират автомобили.", "date": "2018.11.03", "title": "Номерата за коли на чужденци и чужди фирми свършиха"}
{"url": "https://www.dnevnik.bg/sviat/2018/11/03/3338880_kak_populizmut_nabira_sili_i_v_ispaniia/", "text": "Когато Сантяго Абаскал застана пред поддръжници в конферентна зала в барселонски хотел по-рано тази година, крайнодесният лидер усети, че нещо се е променило. В залата имаше 2000 души. На по-ранни прояви той едва успяваше да привлече повече от няколко десетки. \"Когато видях всички тези хора в онази зала, веднага разбрах, че се случва нещо различно\", заяви пред \"Ройтерс\" 42-годишният Абаскал. Някога определян за аутсайдер в испанската политика, Абаскал започва да набира популярност в една страна, която до този момент се съпротивляваше на вълните от популизъм, които заляха Европа. Според социолозите неговата създадена преди четири години партия \"Вокс\" (VOX), която настоява за по-строга имиграционна политика и по-слаб Европейски съюз, ще спечели първите си места в парламент на европейските избори догодина. \"Вокс\" дори би могла да спечели едно или повече места в испанския парламент на изборите в средата на 2020 г. и да стане първата влязла в парламента крайнодясна партия след края на диктатурата на Франко през 1975 г., а също така и определяща сила при формирането на правителство. Подкрепата за партията се засили тази година която провокира националистическа реакция срещу автономните региони на Испания. Избиратели, подкрепяли консерваторите или социалистите през последните 40 години, също са изкушени от това, че \"Вокс\" не е традиционна партия и от твърдата ѝ линия по всички въпроси, като се започне от абортите и се стигне до имиграцията. На проява в град Валенсия по-рано през месеца повече от хиляда души от всякакви възрасти и произход се събраха една сряда вечер в ресторант, за да слушат Абаскал. Седемдесетгодишната пенсионерка Ампаро Бергара, която винаги е гласувала за Народната партия, заяви, че ще гласува за \"Вокс\" на следващите избори. \"Притеснена съм за бъдещето ни и за бъдещето на децата си. Испания е в лоша форма и някой трябва да поправи това\", каза тя, оплаквайки се от намаляването на размера на пенсиите. Въпреки това все още не се смята за вероятно \"Вокс\" да се превърне в истинска сила в испанската политика. Абаскал е син на баски политик от Народната партия, който в продължение на десетилетия е получавал смъртни заплахи от сепаратистката групировка ЕТА. Успехът на \"Вокс\" частично се обяснява с демонстрирания от Абаскал образ на силен и енергичен лидер. Той носи стегнати костюми и е с грижливо поддържана брада, а до неотдавна носеше пистолет, за да защитава себе си и баща си от хората, които ги заплашват. \"Вокс\" също така разчита на хора от общественото пространство, които привличат различните видове избиратели: сред тези хора има тореадор, комедиант, бивш телевизионен водещ, надзирател в затвор, който е бил отвличан от ЕТА, и баща на изнасилен и убит тийнейджър. В опит да подражава на бързия успех на новопоявили се испански партии като \"Подемос\" и \"Сиудаданос\" \"Вокс\" разпространява посланието си сред хората. В Мадрид десетки партийни симпатизанти прекарват уикендите си, (както по-богати, така и работнически) и разговаряйки с избирателите. Те обясняват как \"Вокс\" ще разбие \"системата\" (както партията нарича испанския политически и финансов елит), ще премахне политическата автономия на регионите, ще отмени закон, защитаващ жените от от домашно насилие и ще защитава по по-добър начин испанските граници. Само през септември са проведени повече от 100 улични събития в Мадрид, а по-рано през този месец 10 хил. души се събраха на проява, в рамките на която бе обявена новата политическа програма на \"Вокс\". \"Вокс\" освен това използва доста и социалните мрежи, тъй като в качеството си на партия без представители в парламента тя получава слабо отразяване от традиционните медии. \"Вокс\" обича Инстаграм и твърди, че много избиратели са разбрали за партията от \"УотсАп\". Броят на плащащите членски внос партийни членове се удвои и достигна около 13 000 души през последните четири месеца. Въпреки че това е доста скромно в сравнение с други испански партии, новите финансови средства на разположение на \"Вокс\" откриват възможността за бъдещото ѝ разрастване. \"Вокс\" ще използва парите, за да отвори ново седалище в центъра на Мадрид и да наеме нов персонал, заяви Абаскал. Тя планира и да похарчи още пари за реклама в социалните мрежи. Социологическите проучвания показват, че тази стратегия дава резултати. Проучване от миналия месец сочи, че \"Вокс\" би спечелила 1.3 процента на парламентарни избори, което би и позволило да разполага с един или няколко депутати. Според друго проучване партията би спечелила 5.1 процента и близо един милион гласа, което е 20 пъти повече от последните парламентарни избори през 2016 г. Повечето политически анализатори се съмняват, че \"Вокс\" ще се превърне в значима партия, защото не се е справила със задачата да привлече избиратели извън средната класа. \"Средностатистическият избирател на \"Вокс\" е крайнодесен и партията се опитва да привлече хора и с други политически убеждения\", заяви социологът от Испанския национален изследователски съвет Хосе Фернандес-Албертос. \"Според мен партията може би няма да успее да промени политически пейзаж или да спечели изборите, но може да постави на дневен ред въпроси, от които другите партии странят\", твърди Фернандес-Албертос. Подобно на \"Вокс\" повечето европейски популистки партии, които са във властта или определят дневния ред в страни като Италия, Германия и Франция се фокусираха върху изборите за Европейски парламент, които избирателите често използват, за да изразят недоволството си. Въпреки че първоначално регистрираха лоши резултати, те използваха Европейския парламент, за да засилят влиянието си сред по-малко радикалните избиратели. На последните европейски избори през 2014 г. \"Лигата\" спечели едва шест процента от гласовете на италианците. Сега тя е по-старшият партньор в управляващата коалиция, като последните проучвания на общественото мнение сочат, че тя резултат, който би я извел на първо място пред \"Движение 5 звезди\" като най-популярната партия на Италия. \"Алтернатива за Германия\" спечели седем места на европейските избори през 2014 г. През 2017 г. тя спечели места в 14 от 16-те регионални парламенти в Германия и 93 места в Бундестага, ставайки третата най-популярна германска партия. Абаскал, който е противник на федерална Европа, но поддържа Европа като съюз от суверенни страни и мястото на Испания в еврозоната, се опитва също така да спечели подкрепа и в чужбина. Той заяви, че е установил връзки с френския \"Национален сбор\" и \"Алтернативата за Германия\" и че се възхищава от италианския вътрешен министър Матео Салвини, въпреки че \"Лигата\" подкрепя отцепването на Каталуня. Абаскал поддържа връзка и със Стив Банън, който се опитва да обедини европейската крайна десница преди изборите през май догодина. Той посочи обаче, че \"Вокс\" не смята да се превръща в сателит на ръководеното от бившия съветник на Доналд Тръмп движение. \"Вокс\" не отстоява международни интереси, а единствено интересите на Испания. Искаме да определим следващото испанско правителство и вярваме, че можем да сме част от него\", подчерта Абаскал. /БТА", "date": "2018.11.03", "title": "Как популизмът набира сили и в Испания"}
{"url": "https://www.dnevnik.bg/razvlechenie/2018/11/03/3338669_sofiia_dnes_stava_teren_za_purvata_nosht_na_igrite/", "text": "Първото издание на  Софийската нощ на игрите  започва днес от 18 ч., а програмата включва 30 събития на 20 различни локации в града. Нощта се организира от \"Гьоте институт\" и Game Dev Summit и е посветена на видео- и настолните игри, както и на косплей културата. Те ще бъдат представени чрез изложби, лекции, работилници, състезания, турнири и артистични изпълнения. За една нощ столицата ще се превърне в място, на което дори начинаещите в сферата на гейминга ще могат да се запознаят с процесите около създаването на една игра. По този повод в \"Гьоте институт\", които са едни от организаторите, ще гостуват 20 разработчици и създатели на видео- и настолни игри от България като част от второто издание на изложението Games Made in BG. Интерактивната изложба  \"Игри и политика\"  в сътрудничество със ZKM - Център за изкуство и медии, Карлсруе, вече е открита в галерия Credo Bonum и ще може да се посети до 22 ноември. В нея са включени 18 видеоигри, които могат да се играят на място. По художествен и игрови начин те се занимават с теми като медийна критика, миграция, властови отношения, полови роли и милитаризъм. Любителите на игрите на футболна тематика ще могат да се включат в  турнира по FIFA 19 , който ще се проведе в бар \"Петък\". След него ще започне стендъп комедийно шоу на  Inside Joke Stand Up Comedy  на тема компютърни игри и живота на геймърите. Няколко клуба за настолни игри и стаи загадки ще се включат в събитието с разнообразни събития на гейминг тематика. Фестивалната карта, на която са отбелязани всички локации, е вече достъпна на сайта, където е публикувана и  подробната програма .", "date": "2018.11.03", "title": "София днес става терен за първата \"Нощ на игрите\""}
{"url": "https://www.dnevnik.bg/photos/2018/11/03/3339112_fotogaleriia_karnaval_na_cvetovete/", "text": "Есента е един от най-цветните и красиви сезони в годината. Агенция Ройтерс събира в галерия кадри от различни точки на света. Снимката е от Питлохри, Шотландия.", "date": "2018.11.03", "title": "Фотогалерия: Карнавал на цветовете"}
{"url": "https://www.dnevnik.bg/sport/2018/11/03/3339153_derbito_mejdu_galatasarai_i_fenerbahche_zavurshi_s/", "text": "Дербито от 11-ия кръг на турската Суперлига между \"Галатасарай\" и \"Фенербахче\" завърши с масово сбиване между играчите на двата тима и три червени картона. 269-ото издание на интерконтиненталното дерби беше много интересно и завърши 2:2, но играта остана на заден план. Шампионът \"Галатасарай\" поведе с 2:0 след попадения на Райън Донк в 31-ата минута и Мартин Линес четири минути след подновяването на играта. Намиращият се точно пред зоната на изпадащите \"Фенербахче\" обаче изравни с два гола в рамките на шест минути. Матьо Валбуена от дузпа в 66-ата минута и Жаилсон в 72-ата донесоха точката на \"фенерите\". Срещата обаче се запомни с многото грубости и големия брой нарушения. След последния съдийски сигнал се стигна до грозни сцени и сбиване, в което се включиха всички футболисти, дори и резервите. Най-активни бяха Баду Ндиайе от \"Галатасарай\" и Роберто Солдадо и Жаилсон от синьо-жълтите. Жаилсон бягаше по терена и успя да се откъсне от гонещите го футболисти на съперника, но боят се пренесе и в тунела, където вече камерите не снимаха. Турската футболна федерация обяви, че ще разследва инцидентите, както и ще изслуша съдиите на мача, за да реши какви наказания да наложи на играчите. Равенството остави \"Галатасарай\" втори с 20 точки след 11 кръга. Лидерът \"Башакшехир\" е с мач по-малко и може да се откъсне с четири точки пред шампионите. \"Фенербахче\" е 15-и с едва десет точки и няма победа в шест поредни шампионатни мача.", "date": "2018.11.03", "title": "Дербито между \"Галатасарай\" и \"Фенербахче\" завърши с масов бой и три червени картона (видео)"}
{"url": "https://www.dnevnik.bg/detski_dnevnik/2018/11/03/3338968_novite_pljusheni_igrachki_na_ikea_chakat_da_budat/", "text": "Шведската верига магазини ИКЕА обяви началото на годишния си конкурс за детска рисунка, в който творенията на децата на лист хартия могат да \"оживеят\" и да бъдат произведени от компанията като плюшена играчка от колекцията SAGOSKATT.  Във \"Вълшебен конкурс 5\" в България могат да се включат деца до 12-годишна възраст, като в периода от 1 до 18 ноември качат рисунка на своя въображаем приятел на специалната платформа  ikeaplay.bg . Финалисти ще са трима от малките творци, събрали най-много гласове, и още 12, избрани от специално жури. Техните рисунки ще бъдат изпратени в Швеция, където измежду участници от целия свят, шест героя ще бъдат произведени като плюшени играчки и ще се продават през следващата година във всички магазини на ИКЕА.  Членовете на журито са Богдана Трифонова – радио и телевизионен водещ, Боряна Зафирова – творчески директор на детски научен център \"Музейко\", Джейн Муита – представител на УНИЦЕФ за България и Мая Велянова – мениджър комуникации и интериорен дизайн в ИКЕА. Всички приходи от продажбата на колекцията отиват в подкрепа на проекта на УНИЦЕФ  \"Заедно от детската градина\" . Той цели да осигури достъпна и приобщаваща обучителна среда за децата, с фокус върху момичетата и момчетата с увреждания и специфични потребности, така че те да учат, играят и да се развиват заедно с връстниците си от най-ранна възраст. ", "date": "2018.11.03", "title": "Новите плюшени играчки на ИКЕА чакат да бъдат нарисувани"}
{"url": "https://www.dnevnik.bg/bulgaria/2018/11/03/3339154_gerb_zatiaga_redicite_za_parlamentarniia_kvoruma_i/", "text": "ГЕРБ ще ограничи командировките и ще свие максимално излизането в болничен, за да успее да гарантира кворум в пленарната зала. В петък заседанието на Народното събрание  се провали, след отказът на БСП и ДПС  да участват в заседанието, а мнозинството не успя да осигури присъствие в залата на необходимите за провеждането му 120 души. Опозицията  настоява за оставката на вицепремиера Валери Симеонов  покрай изказването му, че  законопроектът за хората с увреждания е опит да се угоди на \"кресливи жени с уж болни деца\" . А в последните дни  депутати намекват , че могат да поискат и освобождаването на другия вицепремиер  Красимир Каракачанов заради разследването за получаването на българско гражданство от чужденци.  Днес пред БНТ и лидерът на опозиционната партия \"Воля\" Веселин Марешки също коментира, че и неговите депутати може да спрат да влизат в пленарната зала, за да покажат, че правителството трябва да си отиде. Пред \"Нова телевизия\" председателят на групата на ГЕРБ Цветан Цветанов заяви днес, че ГЕРБ ще ограничи командировките и излизането в болнични, за да осигури кворума. Отбеляза, че е работа на мнозинството да гарантира нужното присъствие в парламента и не би обвинявал опозицията. В същото време коментира, че ако БСП се обявяват като алтернатива, е редно да присъстват в парламента и да обсъждат ключовите въпроси, като кажат какви са конкретните им алтернативните идеи и визии. Допълни още, че петък е ден за парламентарен контрол и на практика ден не опозицията. На въпрос защо ГЕРБ толкова държи на оставането на Симеонов, Цветанов коментира: \"Никога не бих изрекъл такива думи и колегите от групата. Но нека съдим хората и по действията. Защото съм пряк свидетел какво Валери Симеонов е правил всеки ден, за да отстоява и правата на майките на деца с увреждания, но така и да полага максимални усилия за решаване на всички проблеми\". По повод съмненията около ролята на Каракачанов и разследването за корупция при даването на българско гражданство, Цветанов коментира, че за да се получи гражданство, има много процедури през различни институции и когато се окомплектова и внесе преписката за гражданство, последният подпис е на вицепрезидента. \"Всяка институция, през която минава, трябва да направи проверките си. Политическа отговорност може да се иска, когато има прикриване и облагодетелстване от такова престъпление. А в момента знаем че няма и беше заявено и от прокуратурата\", заяви Цветанов. Председателят на групата на ГЕРБ отново каза, че няма обществени настроения за предсрочни парламентарни избори.", "date": "2018.11.03", "title": "ГЕРБ затяга редиците за парламентарния кворум и продължава да стои зад Симеонов и Каракачанов"}
{"url": "https://www.dnevnik.bg/sport/2018/11/03/3339183_arjentina_moje_da_se_vkljuchi_sred_kandidatite_za/", "text": "Аржентина обсъжда късно включване сред кандидатите за домакин на зимните олимпийски игри през 2026 г. Олимпийският комитет на страната обяви, че анализира възможността и вече се водят разговори. Кандидатите за зимната олимпиада след осем години са Калгари, Стокхолм и общата кандидатура на Милано и Кортина д’Ампецо. Все още обаче нито една от трите кандидатури няма пълна сигурност, заради различни проблеми. Канадският град Калгари, който прие игрите през 1988, сред финансови трудности. Шведската и италианската кандидатури пък нямат подкрепа от страна на своите правителства. Милано и Кортина д’Ампецо опитват да се справят с проблемите, след като  през септември Торино се отказа от тройна кандидатура . В изявление Аржентина съобщи, че Буенос Айрес може да бъде домакин, заедно с Ушуая, който е смятан за най-южно разположеният град в света. В столицата ще бъдат състезанията, които се провеждат на закрито, както и бобслея и шейните. Ушуая, който е в архипелага Огнена земя, ще приема стартовете в ските. Ако Аржентина успее да се пребори за домакинство на игрите, това ще бъде първата зимна олимпиада, която ще се проведе в южното полукълбо. През тази година страната беше  домакин и на младежките олимпийски игри . Въпреки желанието на олимпийския комитет да организира подобно събитие, анализатори напомнят тежкото положение в Аржентина. Макар да има третата най-голяма икономика в Латинска Америка, Аржентина достигна инфлация от 42% през 2018 г. \"Дори да не вземем игрите през 2026 г., мисля че шансовете ни са големи за тези четири години по-късно\", каза Херардо Вертейн, който е президент на местния олимпийски комитет. Страната вече е кандидат за световното първенство по футбол през 2030 г. Президентът на МОК Томас Бах също така загатна, че Аржентина е \"силен кандидат за летните игри през 2032 г.\". Международният олимпийски комитет (МОК) ще избере домакина на игрите през 2026 г. през юни догодина.", "date": "2018.11.03", "title": "Аржентина може да се включи сред кандидатите за зимната олимпиада през 2026 г."}
{"url": "https://www.dnevnik.bg/bulgaria/2018/11/03/3324876_kak_policaite_v_ruse_ostanaha_bez_koli_dva_dni_sled/", "text": "Технически извличането на ДНК профил може да се направи за часове. Това обаче става само когато в някое разследване се ангажира държавата, иначе щяхме да чакаме резултата с месеци\" - това разказа пожелал анонимност източник на \"Дневник\" от разследването на убийството на телевизионната водеща в Русе Виктория Маринова. То бе обявено от властта за разкрито на четвъртия ден от извършването му, а в разследването - по думите на вътрешния министър - е бил използван \"целия експертен потенциал\" на полицията: разследващи от София, ГДБОП и \"Националната полиция\", прокурори от Върховната прокуратура, експерти и апаратура от Научноизследователският институт по криминалистика и криминология. За няколко дни Русе се превърна в най-гледания град в България, откъдето идваха новини за експертизи, улики, \"железни доказателства\". След това обаче подкреплението от София си замина, а в града полицията се завърна към обичайното си всекидневие. \"Два дни след края на шумотевицата се наложи да ходя с личния си автомобил, за да проверявам подаден сигнал\", разказа пред \"Дневник\" местен полицай. Причината - районното управление, в което работи, разполага само с два автомобила, а отговаря за няколко квартала и 15 села в областта. Едната кола задължително се използва за контрол на трафика на \"Дунав мост\". Другата била в ангажирана в ромската махала \"Тракцията\", където живее обвиненият за убийството Северин Красимиров, като предпазна мярка срещу саморазправа и етнически сблъсъци. Този разказ - на пръв поглед твърде битов, всъщност показва ясно много от проблемите, които полицията в цялата страна продължава да изпитва, въпреки дългогодишните заявки за реформи, увеличаване на средствата за издръжка и опити да се улесни работата й. Броят на полицаите В разследването на случая в Русе се включиха и близките областни дирекции на МВР, тъй като се оказа, че местната полиция няма достатъчно капацитет да се прави сама. Според полицаи обаче причината не е в липсата на достатъчно хора, където обичайно пада акцентът при обсъждането на темата, а в разпределението на задълженията. Разказаха, че след идването на власт на премиера Бойко Борисов през 2009 г. се е създало неформално вътрешноведомствено съперничество между структурите на МВР и други правоохранителни органи (като Агенция \"Митници\", ДАНС и др.). Причината била изричното изискване на Борисов всяка от структурите да има собствени разработки и разследвания, които да не се повтарят. Това увеличило съперничеството до степен, в която служителите спрели да обменят активно информация и започнали да я крият. Освен това всички \"реформи\" са довели до раздаване на щатове в София за сметка на редовите полицаи в Районните управления. В резултат на това назначените в София спускат неразумни заповеди надолу, защото не познават същинската полицейска работа, а и за да защитят щата си. Това в много случаи блокира работата. През лятото Световната банка излезе с анализ, според който броят на полицаите в България е достатъчен и няма нужда да бъде увеличаван, а  трябва да бъде правилно разпределен . Банката посъветва да се намалят областните дирекции на МВР от 28 до 7. Други полицаи от Русе коментираха, че тежък проблем са също подготовката и уменията на голяма част от назначените в системата. През лятото на миналата година бившият вътрешен министър Валентин Радев заяви, че трудността пред назначаването на нови служители в МВР е, че  няма достатъчно кандидати, които да отговарят на изискванията за полицай.  И понеже стана дума за автомобилите, в началото на 2017 г. пред медиите бяха представени 300 нови автомобила в помощ на полицията в борбата ѝ с битовата престъпност. Тогава вътрешният министър Румяна Бъчварова призна, че от 2008 г. не са купувани коли за нуждите на полицията и автопаркът е остарял. Бавните експертизи и вещите лица Още в първите часове, след като се разбра за убийството в Русе, докато обясняваше колко качествено работят криминалистите, въпреки тежките условия, премиерът Бойко Борисов обеща държавата спешно да отпусне над 6 млн. лв., за да стане Националният институт по криминалистика и криминология (НИКК) \"като по филмите\". По-късно се разбра, че парите ще отидат за нова сграда и модерна техника. Доклад на Инспектората към Висшия съдебен съвет (ИВСС) от пролетта на тази година посочва, че хиляди разследвания са блокирани с месеци, а понякога и с години заради бавни експертизи. Той констатира фрапиращи забавяния от по 6 и 8 години при изготвяне на експертните заключения. Сред основните причини са липсата на вещи лица и голямата натовареност на Института по криминалистика. Проблемите са свързани и с осигуряването на консумативи за изготвяне на експертизите, както и с недостига на експерти в СДВР. Най-много се бавят съдебно-медицинските експертизи - общо 38.8% от всички закъснели. На следващо място са техническите - 23.2 на сто, физико-химичните експертизи - 19.5 %, графологичните - 5.9%, и съдебно-медицинските (биологичните) - 5.6 на сто. Забавянето на експертизите е сред основните причини разследвания да продължават шест и повече месеца, при условие че препоръчителният срок за приключване е двумесечен. Проблемът с експертизите като основна причина за бавните досъдебни производства беше посочен и от главния прокурор Сотир Цацаров по време на отчета на прокуратурата пред Народното събрание през септември. \"Липсват квалифицирани специалисти, а страната има райони, където въобще няма съдебни медици, а Институтът по криминалистика към МВР е претоварен от експертизи\", констатира той. Примерите за публично известни дела, бавени заради експертизи са десетки: убийството във Виноградец, където попаднал в ръцете на 6-годишно дете пистолет произведе изстрел, довел до смъртта на човек, случаят \"Белнейски\", убийството на Яна Кръстева в Борисовата градина, разследването на взелото 13 жертви наводнение във варненския квартал \"Аспарухово\" от 2014 г., разследването за злоупотреби около АЕЦ \"Белене\" през 2011 г. и др. В част от случаите прокуратурата започна да поръчва експертизите на частни лаборатории, както стана по делото за Виноградец,  както и за шесторното убийство в Нови Искър . Те работят по-бързо, но и по-скъпо. Съдебните лекари Не по-малко сериозен е проблемът със съдебните лекари. В края на октомври съдебни лекари от цялата страна излязоха на протест в Пловдив. Те заплашиха с блокиране на всички разследвания като спрат да правят експертизи и да ходят на огледи, защото МВР им дължи огромни суми за свършената от тях работа в качеството им на вещи лица. Медиците недоволстват и срещу лошата материално-техническа база.  Съдебните лекари дадоха срок на МВР да преведе до края на годината всички изработени и забавени средства с дата октомври 2018 г. включително. И от тук насетне да изплаща в двумесечен срок всички извършени експертизи. Реформи и пак реформи Парадоксално, всеизвестната липса на коли, бензин, униформи, обувки и дори хартия в полицията, е в министерството, което получава най-голям дял от държавния бюджет. За 2018 г. той възлиза на 1.2 млрд. лв. Няколко министри са обяснявали през годините, че най-голямото разходно перо са парите за заплати, които дори не стигат до полицаите на практика, защото половината от тях се връщат в държавата за осигуровки. На този фон ведомството тихомълком се отказва от всяка обещана реформа - без значение дали е посрещана с протест от полицаите, или е одобрявана от тях. Във втория кабинет на Бойко Борисов, когато министър беше Румяна Бъчварова, бе приета окастрена административна реформа, след като властта се отказа от повечето промени в движение заради недоволство и протести. А в края на миналата година управляващите  зачеркнаха дори останалата част от реформата . Встъпвайки в длъжност бившият вътрешен министър Валентин Радев заяви, че ще се допита до външен консултант каква реформа трябва да се направи в системата. След като бе сменен от Младен Маринов обаче  поръчката за търсене на външен експерт бе отменена. В последните години Борисов потушава полицейските протести и недоволство  с обещания за увеличение на заплатите , даване на  униформи или премахване на лимита на бензин  за полицейските коли. Така се случи и след убийството в Русе с отпуснатите за Института по криминалистика и криминология така, че \"да го осъвременим с най-добрата техника, защото ни бяха необходими повече от 24 часа при сегашната методология да извадим ДНК-профилите\". Отпускането на пари обаче изглежда като палиативна мярка и не може да се нарече истинска реформа, от каквато ведомството има нужда. Че са палиативни тези мерки показват статистическите данни на МВР и прокуратурата за регистрирани и разкрити престъпления, както и общественото доверие към полицията, което от години е ниско. В последния доклад на държавното обвинение, който бе гласуван от парламента през септември,  престъпленията се увеличават, а разкриваемостта им намалява . Същата тенденция показа и информацията на МВР за резултатите от свършената през миналата година работа от ведомството - през 2017 г. са извършени с 0.5 % повече престъпления спрямо предходната година,  а нивото на разкриваемост е намаляло и е 45%.", "date": "2018.11.03", "title": "Как полицаите в Русе останаха без коли два дни след разкриването на убийството"}
{"url": "https://www.dnevnik.bg/politika/2018/11/03/3339223_bsp_spasila_grajdanite_ot_po-visoki_danuci_za/", "text": "Лидерът на БСП Корнелия Нинова обяви, че парламентарната й група е спасила от по-високи данъци собствениците на стари автомобили, като не е осигурила кворум на парламента в петък да работи. Тогава трябваше да се гласуват текстовете, с които се оскъпяват данъците за по-старите и по-замърсяващи коли. \"Като не се регистрирахме в петък в Народното събрание, спасихме над 2.5 млн. българи от новия данък върху старите коли. Не се съмняваме, че ГЕРБ и Обединени патриоти ще си го приемат, но няма как с нашите гласове да им осигурим кворум за поредното бъркане в джоба на най-бедните хора\", обяви Нинова по време на председателския съвет към Националния съвет на БСП, цитирана от пресцентъра на партията. На заседанието е обсъдена алтернатива на проектобюджета за 2019 г. и тя ще бъде представена в понеделник. Според Нинова \"това мнозинство и правителство е на финала\". Нека видим ние какво можем да направим след тях, защото навсякъде е разруха - и в здравеопазването, и в социалната сфера, и в сигурността на гражданите, обяви още тя.", "date": "2018.11.03", "title": "БСП спасила гражданите от по-високи данъци за автомобилите, обяви Нинова"}
{"url": "https://www.dnevnik.bg/sport/2018/11/03/3339214_na_jivo_cska_gostuva_na_lokomotiv_plovdiv_vuv_vajen/", "text": "ЦСКА се изравни по точки с лидера в Първа лига \"Лудогорец\" след ценна победа над \"Локомотив\" (Пловдив) като гост. Червените спечелиха визитата си в парк Лаута с 1:0 с гол на Кирил Десподов от фаул в 57-ата минута. Червените бяха по-добрият отбор на терена, особено прз втората част, когато създадоха повече положения. Десподов вкара своя шести гол от началото на сезона, а ЦСКА вече е в серия от пет мача без загуба след поражението от \"Левски\". Червените събраха 32 точки, колкото има и \"Лудогорец\", но шампионите тепърва трябва да изиграят двубоя си от кръга в неделя. \"Локомотив\" остава шести с 20 точки. Треньорът на ЦСКА Нестор Ел Маестро направи няколко промени в стартовия състав, като една от най-важните беше използването на Станислав Манолев като десен защитник, както и това, че Мауридес започна от първата минута въпреки неубедителната си форма. През първата част ЦСКА беше малко по-активния отбор, но срещу себе си срещна добре организиран тим. \"Локомотив\" беше прибран в своята половина и не допусна много опасности. В 21-ата минута гостите стигнаха до удар чрез Мауридес, но изстрелът му с глава не намери целта. След 30-ата минута ЦСКА натисна домакините и бързо създаде две положения. Първо Мауридес беше близо, но най-чистата ситуация беше в 36-ата минута. Тогава Станислав Манолев стреля от границата на наказателното поле, но Мартин Луков се намеси и изби. Второто полувреме започна много по-живо и с повече опасности пред двете врати. Домакините бяха малко по-настъпателни и в 50-ата минута Витаутас Черниаускас трябваше да се намесва. Литовският вратар спаси удар по диагоанала на Анте Аралица. Малко по-късно добър шанс се откри и пред резервата Бирсент Карагарен. В 57-ата минута ЦСКА откри резултата с точно изпълнение на Кирил Десподов от пряк свободен удар. Нападателят вкара от около 21 метра, като завъртя топката над стената и не остави шансове на Луков – 0:1. С попадението Десподов се превърна във водещия реализатор на червените от началото на сезона, задминавайки Мауридес. До края на двубоя по-чистите възможности се откриха пред гостите, но те не се възползваха. Резервата Али Соу можеше да направи победата по-изразителна в 86-ата минута, но избра грешно решение сам срещу Луков.", "date": "2018.11.03", "title": "Десподов донесе ценен успех на ЦСКА в Пловдив (хронология)"}
{"url": "https://www.dnevnik.bg/sport/2018/11/03/3336474_otkus_ot_po_moia_nachin_na_dimitur_berbatov/", "text": "Първата книга на голмайстор №1 в историята на националния отбор по футбол и бивш нападател на \"Манчестър юнайтед\" излиза на 10 ноември. Димитър Бербатов – най-ярката футболна звезда на България през 21 век, постигнала световна известност – ще представи за пръв път своята официална автобиография \"По моя начин\"! Добре дошъл е всеки, който желае да се сдобие с луксозното издание, да получи автограф и да се снима с автора! Без помпозни и разточителни церемонии, именно там, където е мястото на една автобиография – сред книгите, ви каним да станете част от вдъхновяващата история на едно обикновено българско момче, стигнало до върховете на световния футбол по своя начин. Поръчай книгата с безплатна доставка тук Вечерта на 8 декември 2009 г. \"Манчестър Юнайтед\" гостуваше на \"Волфсбург\" в Шампионската лига в мач за първото място в групата. Докато моите съотборници се подготвяха за мача, аз сутринта на същия 8 декември 2009 г. постъпих в \"Йоркшир клиник\", за да ме оперират. Умрял от страх. При други обстоятелства докторът щеше да дойде с мен, но сега беше във Волфсбург, нямаше кой да ме придружи. Още рано сутринта се събудих нервен. Станах. Първата ми мисъл беше да проверя крака. Сякаш се чувствах по-добре. Истина ли беше, или си внушавах, защото така ми се искаше? От \"Манчестър Юнайтед\" ми изпратиха шофьор да ме закара. Блъсках си главата с размисли и си тествах коляното. И така половин час. Колкото повече приближавахме, толкова повече се разубеждавах. Но ако сега се откажех, а от утре болките пак се появяха и само бях закъснял за неизбежното? Влязох в клиниката. Регистрирах се. Отведоха ме в стая, в която трябваше да изчакам да ме вземат за интервенцията. Оставиха ме сам. Бях пред припадък от раздвоение. Крачех напред-назад из стаята и правех всевъзможни движения, за да видя дали коляното ми ще ми създаде проблем, дали ще ме заболи. Кляках, ставах, сгъвах, разтягах, имитирах удар по топка, нищо! Зарадвах се, но още повече се обърках и започнах да се съмнявам в правотата на решението си! Какво, по дяволите, става тук?! Набрах номера на човека, който беше в Германия, а повече от всичко ми трябваше тук: \"Док, май се чувствам по-добре и не трябва да правим операция, не знам, объркан съм...\". Доктор Стийв Макнали винаги е бил голям пич, винаги насреща – за каквото и да е. По всяко време можехме да разчитаме на него. Докторът на \"Манчестър Юнайтед\" си беше като част от семейството за всички нас. И в онзи момент реагира много спокойно и адекватно. Успокои ме: \"Берба, каквото решиш ти. Ако прецениш, че си по-добре, не го прави. Ако в следващ момент се наложи, ще я направим. Не се чувствай задължен само защото вече си в болницата. Това е твоето здраве\". Затворих телефона на Стийв, стоях на стола в ъгъла на болничната стая. Часовникът отброяваше минутите. Знаех, че всеки момент вратата ще се отвори и ще дойдат да ме отведат за операция. Нямаше време, а аз трябваше да взема решение. Дали да се оперирам и да почивам 4 месеца, докато моят отбор играе без мен, или да се вслушам във вътрешния си глас, който все повече ми казваше да не го правя? Дали наистина всичко щеше да е наред! Влезе докторът, който трябваше да ме оперира: \"Здрасти, Берба. Да тръгваме\".", "date": "2018.11.03", "title": "Откъс от \"По моя начин\" на Димитър Бербатов"}
{"url": "https://www.dnevnik.bg/sport/2018/11/03/3339246_citat_na_denia_ahmedov_beshe_kato_edinson_kavani/", "text": "Думите са на треньора на \"Витоша\" (Бистрица) Росен Кирилов, чийто отбор загуби с 0:3 като гост на \"Дунав\" в Русе. И трите гола паднаха до 24-ата минута,което предреши изхода от срещата. Ахмед Ахмедов, който заслужи похвали от Кирилов се разписа два пъти.", "date": "2018.11.03", "title": "Цитат на деня: Ахмедов беше като Единсон Кавани"}
{"url": "https://www.dnevnik.bg/sport/2018/11/03/3339228_junaited_izmukna_pobedata_sreshtu_bornemut_s_gol_v/", "text": "Манчестър юнайтед\" продължава изкачването си в последните няколко седмици, след като постигна трета победа в последните си четири мача във Висшата лига. \"Червените дяволи\" стигнаха до трите точки при гостуването на \"Борнемут\" с 2:1 по изключително драматичен начин. Двубоят на южния бряг беше първият мач от 11-ия кръг във Висшата лига. Домакините откриха още в 11-ата минута с попадение на Калъм Уилсън. Десет минути преди почивката \"Юнайтед\" изравни с точно изпълнение на Антони Марсиал, a в 92-ата минута резервата Маркъс Рашфорд донесе победата на \"червените дяволи\". Тимът на Жозе Моуриньо вече е без загуба в четири мача. Освен това тимът взе първа победа далеч от \"Олд Трафорд\" беше на 15 септември. \"Борнемут\" загуби за пръв път от 22 септември, прекъсвайки серия от пет поредни срещи. \"Черешките\" са шести в класирането с 20 точки, а \"Юнайтед\" е точно зад съперника си с равни точки, но малко по-лоша голова разлика. Жозе Моуриньо направи само една промяна в титулярния си състав от тима, който  победи \"Евертън\" преди шест дни . Маркъс Рашфорд остана на пейката, а атаката поведе Алексис Санчес. Ромелу Лукаку дори не беше в групата. Още в четвъртата минута \"черешките\" можеха да излязат напред в резултата, когато Райън Фрейзър изскочи зад защитата на \"Юнайтед\", но направи няколко крачки повече и ударът му беше спасен от Де Хеа. Натискът на домакините не се изчерпа само с тази ситуация и тимът на Еди Хау продължи да атакува. Между атаките на \"Борнемут\" гостите отговориха само с един удар на Антони Марсиал, изчистен в корнер. В 13-ата минута домакините вкараха след хубава атака. Топката беше изчистена от \"Юнайтед\" след корнер, но остана в притежание на \"Борнемут\". Фрейзър намери с хитър пас Джуниор Станислас, а неговото центриране от фланга беше засечено от Калъм Уилсън – 1:0. В първите 25 минути \"червените дяволи\" имаха един единствен удар, а \"Борнемут\" отправи пет, от които три бяха точни. Едва в 35-ата минута гостите успяха да отговорят, след като \"Борнемут\" продължаваше да бъде по-добрият отбор на терена. Десет минути преди паузата намиращият се в отлична форма Антони Марсиал се разписа. Той получи подаване около точката на дузпата от Алексис Санчес и от движение не остави шансове на Асмир Бегович. Това беше и първият точен удар на \"червените дяволи\" в мача. Французинът вкара в четвърти пореден мач и вече има пет попадения във Висшата лига. В първите седем срещи от сезона Марсиал не успя да се разпише. Втората част започна с нов натиск на домакините и те бяха много близо до това да се върнат отново напред в резултата в 50-ата минута. Дейвид Брукс стреля ефектно с пета след центриране отляво, но Давид Де Хеа успя да спаси. \"Юнайтед\" отговори пет минути по-късно, когато левият защитник Люк Шоу се озова сам срещу Асмир Бегович, но стреля разочароващо в тялото на вратаря. Моуриньо не беше доволен от поведението на своя отбор и бързо направи две промени. Той пусна още в началото на втората част Рашфорд и Андер Ерера вместо Хуан Мата и Фред. В 64-ата минута \"Юнайтед\" беше много близо до гол, когато два пъти играчи на домакините спираха изстрели към вратата. Първоначално Ашли Йънг удари греда след пряк свободен удар, а при добавката от около пет метра Рашфорд уцели застаналия пред него Нейтън Аке. След това топката рикошира в Погба и се запъти към вратата, но Брукс я изчисти от голлинията. До края на двубоя имаше положения и за двата тима, като вратарите бяха най-заетите футболисти на терена. Де Хеа трябваше да се намесва след мощен удар в 75-ата минута, а пред Бегович положенията бяха две. Все пак малко по-добрата игра на гостите след почивката даде резултат и резервата Рашфорд се разписа. Той беше точен в 92-ата минута след разбъркване пред вратата на \"черешките\".", "date": "2018.11.03", "title": "\"Юнайтед\" измъкна победата срещу \"Борнемут\" с гол в добавеното време"}
{"url": "https://www.dnevnik.bg/sport/2018/11/03/3339269_hachanov_prechupi_tiim_i_se_klasira_na_purviia_si/", "text": "Руснакът Карен Хачанов е първият финалист в турнира от сериите \"Мастърс\" в Париж. 18-ият в световната ранглиста победи с 6:4, 6:1 шестият в схемата Доминик Тийм. Руснакът направи много силен мач и се нуждаеше само от 72 минути, за да победи осминят в ранглистата. Това е първо достигане до финал в най-високата категория на АТП за 22-годишния руски тенисист. За трети път през 2018 г. Хачанов достига до финал, като в предишните си два опита взе и титлата – Москва и Марсилия. И двата турнира бяха на твърда настилка в зала, както е и надпреварата в \"Берси\". Общо в своята кариера руснакът ще играе четвърти финал, като до този момент няма загуба. В мача за титлата Хачанов ще чака победителя от мача между Роджър Федерер и Новак Джокович, който е по-късно. Срещу Тийм руснакът беше много убедителен, като разчиташе на добрия си сервис. Той вкара 74% от първото си подаване и спечели 24 от всички 35 разигравания при него (69%). В първия сет Хачанов реализира пробив в деветия гейм, за да поведе с 5:4, след което спаси две точки за връщане на пробива, но в крайна сметка затвори първата част. Това се оказа и повратния момент в срещата. Във втората част нито един от двамата съперници не взе подаването си в първите три гейма, след които Хачанов водеше с 2:1. Руснакът записа серия от общо пет поредни гейма, за да спечели сета за едва 30 минути, с което надви австриеца. Двамата се срещнаха за пръв път в турнирите на АТП.", "date": "2018.11.03", "title": "Хачанов пречупи Тийм и се класира за първия си финал в \"Мастърс\""}
{"url": "https://www.dnevnik.bg/sport/2018/11/03/3339271_fotogaleriia_lestur_otdade_pochit_na_zaginaliia_si/", "text": "Лестър\" почете паметта на собственика си Вичай Шривадханапрабха преди началото на мача с \"Кардиф\". Тайландският бизнесмен  , след като хеликоптерът му се разби в близост до стадион \"Кинг пауър\" след мача на неговия тим с \"Уест хем\".", "date": "2018.11.03", "title": "Фотогалерия: \"Лестър\" отдаде почит на загиналия си собственик"}
{"url": "https://www.dnevnik.bg/sport/2018/11/03/3339286_ravenstvo_ostavi_neubeditelniia_baiern_na_chetiri/", "text": "Германският шампион \"Байерн\" (Мюнхен) изигра поредния си неубедителен мач под ръководството на Нико Ковач. Баварците направиха грешка стъпка при домакинството си на \"Фрайбург\" (1:1), който измъкна точка с попадение в заключителните минути. \"Байерн\" поведе в 80-ата минута с първия гол на Серж Гнабри за клуба, но в 89-ата Лукас Хьолер попари надеждите на шампионите. Това беше единственият точен удар за \"Фрайбург\" в мача. Грешната стъпка остави \"Байерн\" на четири точки от върха, където с 24 е \"Борусия\" (Дортмунд). Жълто-черните увеличиха преднината си след победа с 1:0 като гост на \"Волфсбург\". Единственият гол в двубоя отбеляза капитанът Марко Ройс в 27-ата минута. След седмица предстои дербито между \"Борусия\" и \"Байерн\" на стадион \"Сигнал идуна парк\". Двубоят между \"Байерн\" и \"Фрайбург\" се запомни с малкото създадени положения за гол. Баварците владееха продължително топката, но в повечето време не затрудняваха гостите. Играчите на \"Фрайбург\" не се притесняваха да се включват в предни позиции, като с голямо себераздаване неутрализираха действията на домакините. В 26-ата минута Роберт Левандовски беше изведен сам срещу вратаря, но нападателят се забави с обработването на топката и ударът му беше спасен от Александър Шволов. Десет минути по-късно Ариен Робен засече подаване на Хамес Родригес, но стражът на \"Фрайбург\" отново беше на висота. В началото на втората част гостите погледнаха по-смело към вратата на Мануел Нойер. В 54-ата минута гол на \"Фрайбург\" беше правилно отменен заради засада. Малко по-късно баварците претендираха за дузпа за игра с ръка, но съдията реши, че няма умисъл в действието. С напредването на времето не се виждаше как нещо може да промени равенството. В 80-ата минута обаче дойде мигът на Гнабри. Крилото се отличи с индивидуален пробив и с удар в близкия ъгъл на вратаря даде преднина на \"Байерн\". След гола баварците заиграха колебливо в защита при атаките на \"Фрайбург\". С единствения си точен удар в мача в 89-ата минута гостите изравниха резултата, когато Хьолер направи безпомощен Нойер след удар с глава отблизо.", "date": "2018.11.03", "title": "Равенство остави неубедителния \"Байерн\" на четири точки от върха в Бундеслигата"}
{"url": "https://www.dnevnik.bg/photos/2018/11/03/3339285_snimka_na_denia_edin_ot_purvite_disidentski_klubove/", "text": "Един от първите дисидентски клубове - Клуб за подкрепа на гласността и преустройството в България, отбеляза днес във фоайето на Софийския университет 30 години от създаването си. Клъбът е учреден на 3 ноември 1988 г., а инициатор на проекта е Желю Желев, избран през 1990 г. за първи демократичен президент на България", "date": "2018.11.03", "title": "Снимка на деня: Един от първите дисидентски клубове отбеляза 30-годишнината си"}
{"url": "https://www.dnevnik.bg/sport/2018/11/03/3339303_real_vze_purva_pobeda_v_la_liga_ot_43_dni_sled_avtogol/", "text": "Макар и с нов треньор \"Реал\" (Мадрид) продължи да показва същата колеблива игра, но се поздрави с първа победа в Ла Лига от 22 септември. Мадридчани надвиха гостуващия \"Валядолид\" с 2:0 на своя \"Сантяго Бернабеу\", като трябваше да чакат до 83-ата минута, за да вкарат. След удар на резервата Винисиус топката се отби в централния защитник Кико и влезе в мрежата на \"Валядолид\". Крайният резултат оформи капитанът Серхио Рамос в 88-ата минута от дупа. \"Реал\" нямаше победа в Ла Лига в продължение на 43 дни, като в този период загуби четири пъти и веднъж завърши наравно. В този период тимът допусна 11 гола и се разписа само три пъти. От 22 септември \"Реал\" спечели само два пъти – веднъж в Шампионската лига срещу \"Виктория\" (Пилзен) и срещу \"Мелия\" в Купата на краля. Победата е втора поредна след уволнението на Хулен Лопетеги, като временният наставник Сантяго Солари започва добре. Приятната изненада в Ла Лига \"Валядолид\" загуби за пръв път от шест мача. Футболистите на Серхио Гонсалес са осми с 16 точки след 11 кръга. Те играха много добре и удариха две греди на \"Сантяго Бернабеу\". \"Реал\" се изкачи до шестата позиция, като има с точка повече, тимът обаче не убеди с представянето си. \"Реал\" започна със самочувствие и в първите 20 минути имаше три положения, от които обаче не успя да се възползва. Най-чистото от тях се откри пред Карим Бензема преди да са изтекли и пет минути, но французинът дори не успя да уцели вратата. До края на първата част изненадващо \"Валядолид\" можеше да стигне до гол, като Суарес изскочи сам срещу Тибо Куртоа и реши да го прехвърля, но стреля по-силно и топката мина над вратата. Малко по-късно и изстрел на Тони Вия премина близо до целта. След паузата футболистите на Сантяго Солари отново показаха активност и се хвърлиха в атаки. Това продължи само в първите десет минути, след които гостите отново успяха да се окопитят и да погледнат по-смело към вратата на Куртоа. В 58-ата минута Рубен Алкарас уцели гредата при удар без подготовка и показа, че \"Валядолид\" няма да се предаде толкова лесно. Само две минути по-късно изстрел на Тони Вия беше спасен от Куртоа, като това беше и първият точен удар за гостите от началото на мача. Слабата игра на \"Реал\" в защита продължи и в 66-ата минута мадридчани отново оцеляха като по чудо. Отново Тони Вия беше в основата на всичко по-интересно, като негов бомбен изстрел се отби в гредата. При навлизане в заключителните десет минути резултатът беше равен, но и късметът помогна на домакините. В 83-ата минута след пробив на бразилеца Винисиус и опит за удар, топката се отби в централния защитник Кико и изненада вратаря Масип, който не успя да реагира. Попадението беше записано като автогол на централния защитник, защото топката дори не отиваше към вратата на \"Валядолид\". Голът обаче пречупи съпротивата на гостите и \"Реал\" се възползва бързо. Две минути преди изтичането на редовното време мадрдичани стигнаха до дузпа. Бензема беше препънат от Калеро и съдията Мансано посочи бялата точка. От нея Серхио Рамос се разписа с удар в стил \"Паненка\" и оформи крайния резултат.", "date": "2018.11.03", "title": "\"Реал\" взе първа победа в Ла Лига от 43 дни след автогол и дузпа"}
{"url": "https://www.dnevnik.bg/bulgaria/2018/11/03/3339319_bulgariia_ne_e_jelan_partnyor_i_oshte_ot_nai-chetenoto/", "text": "1.  Плаващ док потъна заедно с единствения руски самолетоносач  - 40 556 прочитания 2.  България не е желан партньор в ЕС и си сътрудничи само с Румъния, показа проучване   - 20 935 прочитания 3.  Теодора Петкова поема постовете на Левон Хампарцумян в \"Уникредит Булбанк\"   - 18 909 прочитания 4.  Кубрат Пулев победи Фюри по точки и се доближи до втори мач за световна титла   - 18 468 прочитания 5.  Юристи за снимките от къщата на Баневи: МВР версия на \"Биг брадър\"  - 18 196 прочитания 6.  Почти 70% от българите вярват в културното превъзходство на България   - 17 699 прочитания 7.  Има доказателства, че ВМРО се издържа от продажбата на гражданство, твърди подалата сигнал в ДАНС   - 16 807 прочитания 8.  Паркоместата пред жилищни сгради ще влязат в новата зелена зона от 1 ноември   - 16 486 прочитания 9.  Кабинетът ще купи от собственика на сградата на \"Син Сити\" офис площи за 25 млн. лева   - 15 850 прочитания 10.  Единствената западна авиокомпания, ползваща руски самолети \"Сухой\", се отказа от тях   - 15 783 прочитания", "date": "2018.11.03", "title": "България не е желан партньор и още от най-четеното в \"Дневник\""}
{"url": "https://www.dnevnik.bg/analizi/2018/11/03/3339328_za_uj-buditelite_i_kontra-buditelite/", "text": "На първи ноември България празнува своята почит към ценностите на Просвещението и към тези, които помагат на хората да се образоват, да се издигнат, да се възвисят. Наричаме ги \"будители\" – те са малцинството, което събужда изпадналото в догматична дрямка мнозинство. По идея това е прекрасен празник, който цели да демонстрира, че българската общност е надхвърлила грижите на материалното и биологичното възпроизводство и се стреми към върховете на световната култура. Или поне към разумно, достойно и предизвикващо всеобщо уважение поведение. Празнуването на първи ноември обаче се случва в политическа и културна среда, доминирана от антипросвещенски разбирания и моди. Затова и този празник протича формално, институционално лицемерно и без особен емоционален заряд. Докато хората по върховете на държавата редят служебните си слова за будителите, публичната среда в България е населена с уж-будители и контра-будители. Първите би трябвало да са будители, но всъщност не са. Вторите пък активно и откровено противодействат на будителите. Тук не става дума за някакъв заговор срещу България, организиран от Изток или Запад. Уж-будителите и контра-будителите са си наш, роден продукт, макар че и те следват чуждестранни моди. А основната мода в момента е национал-популизмът, който в съвременния си вариант е антипросвещенски проект. Не образоват, а представляват Уж-будителят и контра-будителят не претендират, че ще образоват и извисят хората, а само, че ще ги представляват такива, каквито те са. Представителството е базовата демократична задача – партии, медии, интелектуалци имат като своя демократична мисия да \"отразяват\" настроенията и желанията на хората. Но те имат и \"будителска\" мисия, която може и трябва да се изразява в критика към някои от тези настроения и желания. Съвременният популист – контра-будител по дефиниция – залага всичко на представителството (като съвпадение на идентичности) и изоставя напълно образователната, възвисяващата мисия. \"Вие сте прости и аз съм прост. Ще се разберем.\" Това е неговият девиз. Консервират, а не променят Будителят иска да промени хората. Паисий е българската парадигма за човек, който прави революция в съзнанието на мнозина, като преобръща голяма част от вярванията и ценностите им. Контра-будителят цели обратното – хората да останат такива, каквито са, да не се променят \"традициите и обичаите им\". Съвременната политическа мода е консервативна, контра-будителска. Политикът и интелектуалецът с радост слагат потури и калпаци, за да демонстрират по-висшия характер на народното. В потурите няма нищо лошо, но в липсата на критична рефлексия и желание за коригиране в по-добра посока – има. Венцехвалят и говорят това, което ще се хареса Едно скорошно изследване на център \"Пю\" показа, че източноевропейците са склонни да смятат своята култура за по-висша от тази на останалите народи. Ние с руснаците сме шампиони в това отношение с 69% убедени в собственото си превъзходство. Ако Паисий беше жив днес, със сигурност щеше да ходи от град на град и да опитва да промени подобни абсурдни стереотипи. Защото както самоподценяването и липсата на самочувствие на една общност е вредно за нея, така и безпочвеното ѝ венцехвалене и липса на критичност е опасно – исторически то е водило до самозабрава и национални катастрофи. Популистът и контра-будителят не се интересуват от позиции, които няма да се харесат обаче. Те опипват народния пулс и се опитват да се носят по вълната на народните настроения. Универсалното е лошо, партикуларното е добро Другият парадигмален представител на нашето Просвещение отново не е консерватор, а е революционер. Васил Левски е може би най-универсалистичният ум, който нашето Възраждане произвежда. Неговите идеи за чиста и свята република и равенство на различните етноси и религии в нея са стандарти, които все още се опитваме да достигнем в пълнота. Какво ли е било да проповядваш подобни стандарти в среда, която е била убедена, че ако изобщо има нужда от промяна, то тя трябва да дойде под формата на цар в една свойска монокултурна, етнорелигиозна монархия! Контра-будителят мрази универсалното и глобалното и залага на местните особености. Универсалното е \"чуждо\", то ни налага \"диктат\" отвън и ни лишава от партикуларната ни култура. Хубава или лоша, тя си е наша, а от нашенското по-хубаво няма. В такива възгледи има ценност, но тя е различна от ценността на \"чистата и свята република\" и равенството на етноси и религии. Популярното е морално оправдано Потенциално най-опасният ход на контра-будителя е склонността му да оправдава това, което е популярно. Хората са хомофоби – браво, важното е, че са такива във висок процент! Хората не харесват чужденците и тези с различна кожа – няма проблем, дори още по-добре! Просто ще забраним миграцията. Източноевропейците са шампиони по липса на емпатия – способност да съчувстваш на другия, ако той не ти е някакъв вид роднина, или не е точно като тебе. И в тази класация ние, българите, сме в челните редици. Същото важи и за класациите за липса на толерантност към чуждото. Контра-будителят изпада във възторг от подобни възгледи и ги поставя в основата на политическата си програма. Така днес той е певец и защитник в публичната среда на хомофобията, омразата към ромите, по-черните и чужденците като цяло: тези възгледи той нормализира и брани от постулатите на \"фалшивата\" политическа коректност. Основният аргумент в тяхна полза е, че са широко разпространени –   трябва да са оправдани. В световен план консервативният, контрабудителски поврат често се оправдава със следния аргумент. През 60-те години на 20-ти век на Запад движението за граждански права, което слага край на сегрегацията и се бори с дискриминацията към малцинствата и жените, е отишло \"твърде далеч\" в своите изисквания и постижения. То е довело до \"твърде много\" права, които сега трябва да се \"орежат\" от един консервативен поврат. Това е все едно някой да каже, че през 60-те години на XIX век в САЩ и Русия нещата са отишли твърде далеч в отмяната на робството и крепостното право, та е бил необходим балансиращ \"консервативен\" обрат. Контра-будителят има тенденция да бърка наличието на обществена опозиция и реакция на нещо с неговия морален статус. Фактът, че нещо е популярно, невинаги го прави добро и морално. И задачата на будителите е била винаги тази – да вървят срещу прилива на общественото мнение. Възхвала на национал-егоизма Будителите са били водени от желание за еманципация, за равенство на народите. Паисий и Левски са искали българите да са наравно с другите развити народи. Контра-будителят не е еманципатор, а е национал-егоист: за него неговата държава, неговата етно-национална общност трябва да е първа. В този смисъл модата с фразата на Доналд Тръмп \"Америка на първо място\" е абсурдна и комична. Това не е универсализируема фраза по Кант – ако Америка е винаги първа, то по дефиниция не може някой друг да е по същото време и той пръв. И ако за Китай или ЕС (като цяло) все пак има някаква надежда те, а не Америка, да са на първо място, то за останалите народи по света е по-скоро концептуална грешка да повтарят като папагали мантрата на Тръмп. Липсата на емпатия към другия и национал-егоизмът придават на контра-будителя делови, циничен и предвидим облик. Затова и мнозина го харесват и мислят, че ще могат да се договорят с него. За разлика от будителите, контра-будителите не са толкова свързани с ценности, а с интереси. А интересите са въпрос на търговия – колко си склонен да дадеш, за да получиш нещо. Например – за български паспорт. Антиелитарният елитизъм Докато празнуваме празника на \"будителите\", всъщност ние обитаваме една култура, която е все повече контрабудителска. Контра-будителите също са вид елит, който обаче се възползва от антиелитистките чувства на масите. Това е елит, който громи елита и възпява народа в неподправената му и непогрешима чистота. Това е елит, отказал се от програмата на Просвещението. Време е този контра-елит да получи и своя отделен, контрабудителски празник.", "date": "2018.11.03", "title": "За уж-будителите и контра-будителите"}
{"url": "https://www.dnevnik.bg/sport/2018/11/03/3339288_djokovich_slomi_federer_v_epichen_mach_v_parij_i_go/", "text": "Новак Джокович се класира за финала в турнира от сериите \"Мастърс\" в Париж, след победи в епична полуфинална битка Роджър Федерер 7:6 (6), 5:7, 7:6 (3). Носителите на общо 171 титли на сингъл, от които 34 от Големия шлем направиха изумителен мач в зала \"Берси\" във френската столица. Срещата продължи три часа и две минути. В крайна сметка Джокович, който в понеделник  се завръща начело в световната ранглиста , беше малко по-добър и се класира за финала. В неделя той ще преследва рекордна пета титла във френската столица. Той ще играе срещу Карен Хачанов, който  по-рано през деня победи Доминик Тийм . Джокович спря Федерер по пътя към неговата титла №100. Двубоят се игра в 38 от максималните 39 гейма за формата два от три сета. Двамата се изправиха за 47-и път един срещу друг и за втори през 2018 г. Последният им двубой беше на финала на друг турнир от сериите \"Мастърс\" – този в  Синсинати, когато Джокович спечели убедително . Победите на сърбина вече са 25. Именно с победата си в Синсинати през лятото Джокович записа т.нар.  \"Златен Мастърс\"  (стана първият тенисист, спечелил всички девет надпревари от най-високата категория). Маестрото не успя да се класира за осмия си финал през годината. Той спечели титлите в Australian Open, Щутгарт, Ротердам и Базел. Швейцарецът има и три загуби във финални мачове – Синсинати, Индиън Уелс и Хале, като първите два бяха от \"Мастърс\" сериите. Джокович затвърди силното си представяне във втората половина от сезона. Той ще играе на шести финал. Титлите му дойдоха в Синсинати и Шанхай (двата в \"Мастърс) и в Големия шлем – \"Уимбълдън\" и US Open. Сърбинът загуби на финал в \"Куинс\". Двубоят започна с много оспорвани сервис геймове, в които подаващите изпитваха големи трудности, но все пак до пробиви не се стигна. Едва в четвъртия гейм Федерер беше първият, който успя малко по-лесно да спечели своето подаване. Постепенно и двамата намериха ритъм и започнаха малко по-лесно да печелят точките си, преди да се стигне до осмия ключов гейм. Той се игра повече от десет минути и Федерер успя да го измъкне след маратонски разигравания. Премина се през седем равенства, а Джокович четири пъти стигаше до точка за пробив, но Маестрото се справи. При една от точките швейцарецът дори вдигна публиката на крака, заради невероятно отиграване. Той успя напълно инстинктивно да отиграе една топка, която отскочи от мрежата и беше наглед невъзможна за завършване. В крайна сметка двамата не допуснаха пробиви в първия сет и така се стигна до тайбрек, който започна с минипробив на сметката на Маестрото. Тайбрекът продължи да се развива много драматично и с размяна на пет минипробива, от което се възползва Джокович. Сърбинът успя да вземе сета с 8:6 точки час и 13 минути игра. Нивото на тениса и от двамата обаче беше много високо. Федерер защити всички пет точки за пробив, които даде на сърбина, а Джокович беше много сигурен както обикновено. Вторият сет започна по същия начин, както и първата част – с много дълги сервис геймове за двамата.Джокович най-накрая даде точка за пробив на Маестрото, но и бързо успя да я защити. В третия гейм при 40:0 Федере допусна и първата двойна грешка в мача изобщо. Постепенно играта стана по-бърза, а разиграванията по-кратки, което доведе и до три поредни гейма на нула. След много оспорвани геймове и качествен тенис Джокович имаше възможност за пробив в 11-ия гейм. Федерер обаче успя да се защити и по стара традиция на свой ред успя да вземе подаването на съперника си. Той затвори сета със 7:5 с изобщо първия пробив в двубоя. Във втората част предимството на швейцареца по отношение на сервиса и спечелени точки беше още по-голямо. Разликата между двамата тенисисти не беше голяма, но в ключовите моменти 37-годишният швейцарец се справи по-добре. Третият не се различаваше по нищо от предходните два. Федерер даде общо четири точки за пробив на съперника си, но успя да защити всяка от тях. Сърбинът беше малко по-стабилен, с повече спечелени точки и водеше играта. Отново се стигна до тайбрек, който макар да започна с точка на Федерер после се разви в полза на Джокович. Сърбинът взе двете си подавания, след което Федерер направи две поредни грешки, което се оказа ключово. Със 7:3 в тайбрека новият №1 в света успя да затвори мача.", "date": "2018.11.03", "title": "Джокович сломи Федерер в епичен мач в Париж и го спря по пътя към титла №100"}
{"url": "https://www.dnevnik.bg/sport/2018/11/03/3339227_na_jivo_arsenal_priema_livurpul_v_derbito_na_kruga_vuv/", "text": "Дербито от 11-ия кръг на Висшата лига между \"Арсенал\" и \"Ливърпул\" завърши без победител – 1:1. Сблъсъкът на \"Емиратс\" предложи много качествени изпълнения, като единствено липсваха повече голове. Ситуациите и пред двете врати бяха много, а двете попадения паднаха след почивката. Гостите от Мърсисайд откриха в 61-ата минута чрез капитана си Джеймс Милнър. \"Арсенал\" стигна до точката осем минути преди края след точно изпълнение на Александър Лаказет. Най-спорното положение в мача беше в 19-ата минута. Тогава гол на \"Ливърпул\" беше отменен след колективна грешка между съдийския състав. Садио Мане се разписа след добавка при удар на Роберто Фирмино в гредата. Сенегалецът беше в засада при подаването към бразилския си съотборник, макар да не влияеше пряко в ситуацията. При изстрела на Фирмино в гредата Мане вече не беше в засада. Със спечелената точка \"Ливърпул\" излезе начело в класирането с 27 точки. Червените имат точка повече от шампиона \"Манчестър сити\", който тепърва трябва да изиграе мача си от кръга. \"Арсенал\" остава в Топ 4 с 23 точки, но може да бъде изпреварен от \"Тотнъм\" (21 т.). \"Арсенал\" вече е в серия от 14 мача без загуба. Само във Висшата лига двубоите са девет. След седем поредни победи \"артилеристите\" записаха второ равенство поред. Положителен признак за тима на Емери е поведението му. Лондончани показаха коренно различно лице срещу пряк съперник, отколкото в първите си два мача за сезона, когато загубиха от \"Манчестър сити\" и \"Челси\". Съставът на Юрген Клоп продължава без загуба в шампионата и е един от трите тима с подобно постижение, заедно с \"Челси\" и \"Сити\". .  Юрген Клоп направи три промени в състава си, като две от тях бяха в защита. Опитният Джеймс Милнър също започна титуляр вместо Адам Лалана, с единствената цел гостите да са по-стабилни в средата на терена. При \"артилеристите\" промените бяха две – Хенрик Мхитарян за Алекс Иуоби и Сеад Колашинац вместо наказания Матео Гендузи. Двата отбора предложиха качествена игра и изпълнения от висока класа. В началните минути домакините бяха малко по-активни главно чрез Мхитарян, Лаказет и Пиер-Емерик Обамеянг. \"Ливърпул\" отговори с гол в 19-ата минута, който обаче беше отменен. Роберто Фирмино уцели гредата, прехвърляйки Лено. Тя се върна към игрището и там Садио Мане я прати в мрежата. Съдията Андре Маринър се съобрази с мнението на помощника си, който маркира засада. Асистентът обаче беше много изостанал и сгреши, след като сенегалецът не беше пред съотборника си. Много чисто положение имаше и пред \"артилеристите\", след като Лаказет стреля по диагоанала, но топката мина на сантиметри от страничния стълб. \"Арсенал\" също имаше отменен гол в края на първата част, когато Шкодран Мустафи беше зад защитата при центриране от пряк свободен удар. В самия край на първата част мърсисайдци можеха да излязат напред в резултата. Централният защитник Върджил ван Дайк беше близо до отбелязване на гол, след като изпревари Бернд Лено, но топката срещна страничния стълб. В началните минути на втората част футболистите на Унай Емери изглеждаха по-стабилни. Те успяха да наложат по-траен контрол над топката и се настаниха пред вратата на Алисон. \"Ливърпул\" се групира в собствената си половина и разчиташе на контраатаки. При подобни ситуации \"Ливърпул\" продължи да бъде много опасен и стигна до гол в 61-ата минута. Защитата на \"Арсенал\" допусна своята дежурна грешка и гостите се възползваха от това. След лошо изчистване топката отиде към Джеймс Милнър и с плътен удар от границата на наказателното поле капитанът на мърсисайдци се разписа. След близо 15 колебливи минути за \"артилеристите\" те накрая се стабилизираха при навлизането в решителната част от мача. Алекс Иуоби, който се появи от пейката изведе по прекрасен начин Лаказет в наказателното поле, той изпревари вратаря Алисон и с фалцов удар реализира - 1:1. Както и в предходните си мачове \"артилеристите\" показаха, че са много по-добри в заключителната част и през второто полувреме. Три минути преди изтичане на редовното време Ектор Бейерин пропусна много добра възможност да изведе тима си напред.", "date": "2018.11.03", "title": "\"Ливърпул\" излезе начело във Висшата лига след равенство с \"Арсенал\" (хронология)"}
{"url": "https://www.dnevnik.bg/sport/2018/11/03/3339357_juventus_produlji_v_ritum_za_rekordi_s_deseta_pobeda_v/", "text": "Италианският шампион \"Ювентус\" записа десети успех в Серия А. \"Бианконерите\" спечелиха с 3:1 домакинството си на \"Каляри\", с което тимът на Масимилиано Алегри направи най-добрия си старт в шампионата след 11 мача. \"Ювентус\" е с 31 точки, колкото имаха \"Наполи\" през миналия сезон и \"Рома\" преди пет години. При успех в следващия кръг \"бианконерите\" ще направят най-доброто начало в историята на първенството. Никой друг отбор не е имал 34 точки след първите 12 мача. \"Ювентус\" поведе още в 42-ата секунда с попадение на Пауло Дибала. Жоао Педро върна \"Каляри\" в играта, но автогол на Филип Брадарич и гол на Хуан Куадрадо в края донесоха успеха на шампионите. Домакините бързо овладяха притежанието на топката след лошо изнасяне на \"Каляри\". Родриго Бентанкур подаде към Дибала, който пое с левия крак и залъга, че ще бие. С действието си той финтира двама защитници и след това нямаше проблем да отбележи, останал сам срещу вратаря. Близо три минути след гола не се игра, защото съдията чакаше потвърждение за редовността на ситуацията от асистентите си. В крайна сметка попадението беше признато. Последва нова намеса на системата за видеоповторения, на която беше разгледана неволна игра с ръка на Меди Бенатия. Съдията прецени, че няма дузпа и отсъди корнер. След него \"Каляри\" можеше да изравни, но Войчех Шчесни показа страхотен рефлекс при удар отблизо. С гол преднина \"Ювентус\" свали оборотите и заигра спокойно. Това изигра лоша шега на шампионите, които позволиха резултатът да бъде изравнен в 36-ата минута. Жоао Педро овладя отбита топка в наказателното поле, освободи си място са удар и вкара в близкия ъгъл. \"Каляри\" се върна в мача, но това не трая дълго. Две минути по-късно преднината на \"Ювентус\" беше възстановена след автогол на Брадарич. Полузащитникът имаше малшанса да отклони топката в собствената си врата след остро центриране на Дъглас Коста. В добавеното време Кристиано Роналдо уцели греда. През втората част играчите на \"Ювентус\" контролираха темпото на игра, като не предприемаха излишни рискове. Мачът се оживи в заключителните минути, когато Роналдо пропусна две отлични възможности за гол. Гостите се втурнаха в атака, от което се възползваха \"бианконерите\". Третият гол за \"Ювентус\" дойде в 87-ата минута след бърза контратака, завършена от Куадрадо.", "date": "2018.11.03", "title": "С десета победа в 11 мача \"Ювентус\" записа най-добрия си старт в Серия А"}
{"url": "https://www.dnevnik.bg/sport/2018/11/03/3339362_barselona_prekurshi_vduhnoveniia_raio_valekano_v/", "text": "Лидерът в Ла Лига \"Барселона\" продължава с убедителното си представяне в шампионата, след като спечели гостуването си на \"Райо Валекано\" с 3:2. Шампионите бяха близо до нова грешна стъпка, но все пак пречупиха вдъхновения тим от Мадрид. До 87-ата минута \"Райо\" водеше с 2:1, но с късни попадения на Усман Дембеле и Луис Суарес донесоха успеха на каталунците на стадион \"Вайекас\". Още преди почивката Суарес изравни, но след това Посо изравни за домакините. В началото на второто полувреме \"Райо Валекано\" излезе напред в резултата с гол на Алваро Гарсия. Новакът в испанския елит се намира в зоната на изпадащите, но беше близо до втората си победа от началото на сезона. \"Райо\" няма победа от 14 октомври, а на своя стадион е е с три равенства и четири загуби. \"Барселона\" е в серия от пет поредни победи и няма загуба в 11 двубоя поред. След грешната стъпка на \"Атлетико\" (Мадрид) по-рано днес (1:1 с \"Леганес\"), каталунците се откъснаха с четири точки на върха. Ернесто Валверде пусна същите 11, които преди шест дни разгромиха \"Реал\" (Мадрид) с 5:1 на \"Камп ноу\". Това даде ефект и в началните минути \"Барселона\" действаше много вдъхновено, със скорост и фантазия. Луис Суарес веднага започна да пресира защитата на домакините и създаваше проблеми. Само 11 минути бяха нужни на каталунците, за да открият резултата. Жоржи Алба проби по левия фланг, подаде към Суарес и той отбеляза без никакви проблеми. Уругваецът отбеляза своя осми гол от началото на сезона и се изравни с водещите реализатори в шампионата Яго Аспас и Кристиан Стуани. Суарес вече има с един гол повече от контузения си съотборник Лионел Меси. След 20-ата минута \"Райо Валекано\" започна да гледа по-смело към вратата на \"Барселона\" и се изнесе по-масирано в предни позиции. В много случаи домакините започнаха да пресират каталунците още в тяхната половина, а това доведе до неочаквани грешки при изнасянето на топката. Агресията на футболистите на Мичел се отплати в 35-ата минута, когато Хосе Анхел Посо се разписа и изравни резултата. Клеман Ленгле не успя да изчисти много добре топката, пращайки я на пътя на Посо. Той си я нагласи и с плътен удар с десния крак я прати в страничния стълб на Тер Стеген, а от там и в мрежата. До края на първата част \"Барселона\" можеше много бързо да излезе отново начело. Удар на Луис Суарес обаче се отби от левия страничен стълб на вратата на Гарсия. През втората част \"Барселона\" продължи да държи повече топката и можеше да се разпише, но удар на Суарес премина покрай целта. Домакините също продължиха с темпото от първата част. Футболистите на \"Райо Валекано\" заложиха на преса в средата на терена и максимално бързо изнасяне на топката. Точно такава ситуация се създаде в 57-ата минута. Домакините взеха топката в центъра и с няколко паса стигнаха до наказателното поле на Тер Стеген. Раул Де Томас засече с глава центриране отдясно, но топката срещна страничния стълб. Все пак тя отиде в Алваро Гарсия, за когото не беше проблем да вкара втори гол, извеждайки \"Райо\" напред. Халфът се разписа буквално секунди след появата си на терена. Каталунците се събудиха едва в заключителните десет минути, когато се пренесоха масирано в половината на \"Райо\" и търсеха попадението. Няколко пъти домакините като по чудо се разминаваха с опасностите. Три минути преди края на редовното време \"Барселона\" стигна до изравняването. То стана факт след сваляне на топката с глава от Жерар Пике и хладнокръвен удар по диагонала на Усман Дембеле. Французинът вкара своето четвърто попадение от началото на сезона. Дембеле за пореден път доказа, че се включва добре от пейката, като в двубоя раздвижи атаката на каталунците. Изравнителното попадение прекърши домакините и те капитулираха в последната минута, когато Луис Суарес се разписа за втори път. Уругваецът вкара деветото си попадение за сезона след грешка на защитата на \"Райо Валекано\", която го остави непокрит в наказателното поле.", "date": "2018.11.03", "title": "\"Барселона\" прекърши вдъхновения \"Райо Валекано\" в голово зрелище"}
