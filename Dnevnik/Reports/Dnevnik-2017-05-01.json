{"url": "http://www.dnevnik.bg/sport/2017/05/01/2963381_aguero_moje_da_propusne_ostatuka_ot_sezona_zaradi/", "text": "Голмайсторът на \"Манчестър сити\" Серхио Агуеро може да пропусне остатъка от сезона, твърдят медиите в Англия. Аржентинецът получи разтежение при равенството с предпоследния \"Мидълзбро\" в неделя и беше сменен принудително в заключителните секунди на двубоя.Срещата завърши 2:2, а Агуеро отбеляза първия гол за \"гражданите\" и асистира за второ попадение, което беше дело на наскоро завърналия се след контузия Габриел Жезуш. Двамата започнаха в стартовия състав, след като преди травмата на бразилеца се конкурираха за титулярното място на върха на атаката.До края на сезона тимът на Пеп Гуардиола има четири мача - три поредни домакинства срещу \"Кристъл палас\" (6 май), \"Лестър\" (13 май) и \"Уест бромич\" (16 май), както и гостуване на \"Уотфорд\" в последния ден от шампионата - 21 май.\"Гражданите\" водят много оспорвана битка за място в топ 4 с \"Ливърпул\" и \"Манчестър юнайтед\". Първите два тима имат по 66 точки, \"червените дяволи\" са пети с 65, а \"Арсенал\" има 60 и мач по-малко от останалите.Агуеро влезе в много добра форма, откакто си върна титулярната позиция след контузията на Жезуш през февруари. Аржентинецът вкара седем гола в последните девет срещи на \"Сити\" във Висшата лига. Той има общо 19 попадения в английското първенство този сезон и 31 във всички турнири.Жезуш обаче се представя страхотно при всяка своя поява на терена. В трите мача като титуляр, които изигра, 20-годишният играч се отличи с четири гола и една асистенция.Другият централен нападател, с който Гуардиола разполага, е Келечи Ихеаначо. 20-годишният англичанин много рядко играе като титуляр, но също се възползва от своите шансове за изява и има седем гола през сезона.", "date": "2017.05.01", "title": "Агуеро може да пропусне остатъка от сезона заради контузия"}
{"url": "http://www.dnevnik.bg/biznes/2017/05/01/2963375_ministurut_na_truda_otchete_123_rust_na_srednata/", "text": "Средната заплата в България се е увеличила от 431 лв. на 962 лв. в периода 2007-2016 г., което прави 123% ръст, каза министърът на труда и социалната политика Гълъб Донев при откриването на националната конференция \"Заплащане на труда и защита на правата на работното място\", организирана от КНСБ по повод Международния празник на труда – 1 май, съобщиха от пресцентъра на Министерството на труда и социалната политика. През миналата година този показател отбелязва почти ръст от 9.5% спрямо 2015 г.Министърът на труда добави, че през миналата година в седем икономически дейности, в които са ангажирани близо 23% от всички наети, средното възнаграждение е надхвърляло 1000 лв. Средната заплата е най-висока в сектор \"Създаване и разпространение на информация и творчески продукти\" (2232 лв). Следват финансовите и застрахователни дейности със средна работна заплата от 1709 лева.В \"Производството и разпределението на електрическа и топлинна енергия и на газообразни горива\" е отчетена средна работна заплата от 1685 лв. Министър Донев цитира и данни на Европейската фондация за подобряване на условията на живот за минималната заплата в периода 2010-2017 г. През тези години най-голям ръст е отчетен в Румъния (142%), следвана от България (92%), Унгария (73%) и Естония (62%).Статистиката показва, че след присъединяването на България към Европейския съюз минималната заплата отбелязва значителен ръст. За периода 2007-2017 г. тя се е увеличила със 156% - от 180 лв. до 460 лв.", "date": "2017.05.01", "title": "Министърът на труда отчете 123% ръст на средната заплата за 11 години"}
{"url": "http://www.dnevnik.bg/sviat/2017/05/01/2963387_makron_evropeiskiiat_sujuz_da_se_reformira_ili_da_se/", "text": "Кандидатът за президент на Франция Еманюел Макрон заяви за Би Би Си, че Европейският съюз (ЕС) трябва да се реформира, иначе ще бъде изправен пред перспективата за Фрекзит. Проевропейският центрист направи изявлението в последната седмица на кампанията преди балотажа на 7 май, на който ще премери сили с крайнодясната кандидатка и евроскептик Марин льо Пен, предаде БТА.Льо Пен се възползва от антиевропейските настроения и обеща референдум за членството на Франция в ЕС. Тя  в земеделските и бившите индустриални райони с обещанието да върне контрола на Франция над границите й и да прекрати имиграцията.\"Аз съм проевропеец и постоянно защитавам по време на кампанията си европейската идея и европейската политика, защото вярвам, че те са много важни за френския народ и за мястото на страната ни в глобализацията\", заяви Макрон. И допълва: \"Но същевременно трябва да погледнем истината в очите, да се вслушаме в хората и в това, че те са изключително гневни днес и нетърпеливи, ЕС не бива да продължава да функционира по този начин.\"Макрон добави, че ако бъде избран за президент, една от задачите му ще бъде дълбокото реформиране на съюза и на европейския проект. По думите на кандидат президента, смятан за фаворит от социолозите към момент ако се позволи ЕС да продължи да функционира както сега, би било \"предателство\".Макрон и другият кандидат за президентското място Льо Пен ще говорят днес на митинги в Париж. В столицата преминаха и традиционните първомайски демонстрации.Двамата кандидат президенти обикалят страната в заключителната част на кампанията си. В неделя Макрон посети мемориала на Холокоста в Париж, защото последният ден на април е денят за почит на френските евреи, депортирани в Нацистка Германия по време на Втората световна война. Същевременно Льо Пен посети завод за алуминий и обяви, че ще представи план за \"истинска екология\", която да балансира между икономическото развитие и екологичните и здравни проблеми. ", "date": "2017.05.01", "title": "Макрон: Европейският съюз да се реформира, или да се готви за \"Фрекзит\""}
{"url": "http://www.dnevnik.bg/sport/2017/05/01/2954986_chelsi_sreshtu_totnum_-_kude_shte_se_reshi_bitkata_za/", "text": "Когато на 4 януари \"Челси\" и \"Тотнъм\" се изправиха в първото лондонско дерби за 2017 г., две неща изглеждаха сигурни - тимът на Антонио Конте ще спечели титлата във Висшата лига, а съставът на Марусио Почетино ще се бори до последно за място в четворката.Сините се намираха в серия от 13 поредни победи, като в 11 от тези двубои дори не допуснаха гол и натрупаха аванс от осем точки на върха. \"Шпорите\" имаха три последователни успеха, но преди това бяха загубили две поредни дербита (срещу \"Челси\" и \"Манчестър юнайтед\"), които пък бяха предхождани от четири поредни равенства и измъчен обрат у дома срещу \"Уест хем\" (3:2) с голове в 89-ата и 91-ата минута от дузпа.\"Toтнъм\", който преди онзи мач на 4 януари изоставаше с десет точки от първото място, прекъсна серията на \"Челси\" след победа с 2:0. Това беше първият признак, че тимът на Конте не е толкова непобедима машина и може да бъде предизвикан.И съставът на Маурисио Почетино го направи - с вълнуващ футбол, страхотна атакуваща мощ и също толкова силна защита. (\"Тотнъм\" е втори по-отбелязани голове във Висшата лига след \"Челси\", допуснал е най-малко попадения и има категорично по-добра голова разлика от останалите - 71:22 срещу 72:29 за сините). Разликата между претендентите за титлата е четири точки, а \"Тотнъм\" се намира във впечатляваща серия от девет поредни победи - най-добрата в историята на клуба от 1960 г., когато \"шпорите\" печелят 13 последователни срещи. До края на сезона двата лондонски отбора ще изиграят по четири срещи. Програмата и преднината поставят сините в ролята на абсолютен фаворит, но при жестоката конкуренция в английския елит нищо не може да бъде считано за сигурно. В петък \"Toтнъм\" ще се изправи срещу \"Уест хем\" в последното си лондонско дерби за сезона. Двубоят има ключово значение в битката за титлата, защото при успех \"шпорите\" ще се доближат само на точка от \"Челси\" и ще притиснат максимално сините, които три дни по-късно ще посрещнат почти изпадналия, но все още запазващ шансове да оцелее \"Мидълзбро\". \"Намалихме разликата до \"Челси\", а сега ни предстои много важен мач с \"Уест хем\". Битката за титлата е сведена до четири точки разлика, а ние ще имаме шанса да играем преди \"Челси\". Това ще бъде много тежък и труден мач. Ако съумеем да го спечелим, ще видим какво ще се случи\", коментира Почетино след победата срещу \"Арсенал\" в неделя.След двубоя с \"чуковете\" за \"Тотнъм\" предстои още по-голям тест - домакинство на \"Манчестър юнайтед\", който трудно печели своите мачове, но не е допускал поражение от 23 октомври (0:4 срещу \"Челси\"), или вече 25 последователни срещи във Висшата лига. Сблъсъкът между \"шпорите\" и \"червените дяволи\" ще бъде на 14 май, а четири дни по-късно тимът на Почетино има гостуване на преродения \"Лестър\". В последния кръг - на 21 май, \"Тотнъм\" има ново гостуване - на \"Хъл сити\", който може би до последната минута на сезона ще води битка за оцеляване със \"Суонзи\".В същото време за \"Челси\" предстоят мачове срещу отбори, за които на практика сезонът ще е приключил. На 12 май сините гостуват на \"Уест бромич\", който, типично за тимовете, водени от Тони Пюлис, дръпна газта от педала, след като си гарантира оцеляването.На 16 май \"Челси\" има домакинство на \"Уотфорд\". \"Стършелите\" също се спасиха предсрочно, а от оставащите двубои зависи единствено дали мениджърът Валтер Мадзари ще запази поста си. В последния кръг лидерът във Висшата лига приема простилия се с елитния си статут \"Съндърланд\".За да има шанс \"Тотнъм\" да спечели първата си титла от 56 години насам, \"Челси\" трябва да загуби точки в поне два от оставащите си четири двубоя. С прагматичния Конте начело на отбора това изглежда много малко вероятно.В настоящата си схема \"Челси\" има проблем с липсата на алтернативи в две критични зони - на левия фланг и в центъра на терена. Ако обаче Маркос Алонсо, Нголо Канте и Неманя Матич са здрави, трудно някой може да сложи прът в колелата на машината, която сглоби Конте.", "date": "2017.05.01", "title": "\"Челси\" срещу \"Тотнъм\" - къде ще се реши битката за титлата в Англия"}
{"url": "http://www.dnevnik.bg/sviat/2017/05/01/2963391_smiataniiat_za_nai-vuzrasten_chovek_na_vsichki_vremena/", "text": "Индонезиецът, който е смятан за най-възрастния човек на света за всички времена, почина в родното си село в централната част на остров Ява, съобщи Би Би Си. Според документите Содивеждо, или както е бил познат сред близките си - дядо Гото, е бил на 146 години.Индонезия започва да води стриктен регистър на населението си през 1900 година и е възможно да има грешки в документите от предишни години. Актът за раждане на дядо Гото е от декември 1870 г. Според специалисти обаче най-вероятно документите му са автентични, а изводът им е на база интервюта с него и други негови документи.Дядо Гото е бил приет в болница на 12 април тази година заради влошено здравословно състояние. Шест дни по-късно самият той поискал да бъде изписан и да се прибере у дома. \"Откакто си дойде вкъщи се хранеше изключително малко и почти не пиеше вода. След това отказа изцяло вода и храна\", разказва за Би Би Си внукът му Суянто.На въпрос каква е тайната на дълголетието му, миналата година дядо Гото отговаря, че ключът е в търпението и в това, че има близки хора, които го обичат и се грижат за него. Възрастният мъж е заклет пушач докрай, надживява 4 съпруги, 10 свои братя и сестри, както и децата си. В родното си село дядо Гото е бил местен герой, известен със сладкодумните си разкази за войните срещу Япония и холандските колонизатори на Индонезия.По думите на внука му Суянто, дълголетникът е бил погребан днес в местното гробище, където той си купил парцел преди няколко години. \"Не искаше много. Малко преди да си отиде той поиска само да го оставим на спокойствие\", разказва още внукът му.Ако възрастта му бъде окончателно потвърдена, дядо Гото ще е най-дълго живелият човек на планетата. В момента официалният рекорд се държи от французойка, починала на 122 години.", "date": "2017.05.01", "title": "Смятаният за най-възрастен човек на всички времена почина на 146 години"}
{"url": "http://www.dnevnik.bg/citat_na_deniia/2017/05/01/2963393_citat_na_denia_dnes_nie_jiveem_v_sbudnata_mechta_na/", "text": "Ценностите не са модерни, а имаме болезнена нужда от честност, чистота и порядъчност. Имаме език, вяра, свобода, народ, правова държава, но те не са ни дадени веднъж завинаги, битката за тях е всеки ден\". Това каза в словото си в Копривщица, по повод 141 години от Априлското въстание вицепрезидентът Илияна Йотова.Тя допълни, делото на българските герои и националния дух трябва да бъдат предадени на децата. \"Родината е в земята и в кръвта ни, но и в нашата съвест, в нашата отговорност за бъдещето\", посочи ЙотовПо думите и българските революционери са имали смелостта да накарат цял свят да се обърне към нашия народ, да покажат, че заслужаваме своята независимост и имаме своето място заедно с всички други народи в Европа. \"Тази решителност днес ни е повече от необходима и такива хора днес ни трябват – безсребърници, родолюбци и истински водачи. Не можем да търсим националната си гордост само в миналото\", подчерта вицепрезидентът .Според Илияна Йотова в 21 век предизвикателствата са нови, но не по-малко тревожни. \"Наш дълг е гласът ни да се чува, да имаме големи цели, , които трябва да се зачитат и уважават. Някога искахме Европа да погледне към нас, сега сме част от тази Европа, взимаме решения наравно с другите и сме залог за мир и стабилност\", каза българският вицепрезидент.", "date": "2017.05.01", "title": "Цитат на деня: Днес ние живеем в сбъдната мечта на българските революционери"}
{"url": "http://www.dnevnik.bg/sport/2017/05/01/2963397_salparov_napuska_hegemona_zenit_i_se_nasochva_kum/", "text": "Българският национал Теодор Салпаров напуска \"Зенит\" (Казан). 34-годишният волейболист обяви, че е изиграл своя трети и последен сезон с екипа на руският отбор, който в неделя вечерта спечели Шампионската лига за трета поредна година.Салпаров е получил предложение за нов договор, но го е отказал. \"Сигурно хората са доволни от мен, щом ми предлагат нов договор, но прецених, че съм се изчерпал и няма смисъл да продължавам. Това беше върхът в кариерата ми и най-добрият отбор, в който играх\", каза либерото в интервю за .\"Емоциите бяха невероятни през последните три години. Наистина, станаха много медалите. За този нямах голяма заслуга, защото не играх в последните два мача, но колегата, който ме замести, беше на много високо ниво\", допълни той.Салпаров имаше картотека само за Шампионската лига заради ограничението за брой чужденци в руското първенство, което няма да му позволи да вземе участие в плейофните битки на \"Зенит\" по пътя към четвърта поредна титла.Той обясни, че желанието му е да играе повече и затова е много вероятно да се завърне в България. Той разкри, че обсъжда \"проект\" с шефа на \"Лукойл България\" Валентин Златев и спортния директор на \"Лукойл Нефтохимик\" Сашо Везенков.\"Когато си изпълнил мечтите си и си спечелил всичко, искаш да играеш повече и да се наслаждаваш на волейбола. Затова и взех решение да напусна. Имам оферти. Има вариант и да се върна в България. В близко бъдеще ще имам среща с г-н Златев и Сашо Везенков за един проект. Тогава ще разберем дали може да се получи този проект\", заяви Салпаров.Либерото добави, че най-голямата му мечта си остава да спечели златен медал с националния отбор на България.", "date": "2017.05.01", "title": "Салпаров напуска хегемона \"Зенит\" и се насочва към проект с \"Лукойл\""}
{"url": "http://www.dnevnik.bg/sviat/2017/05/01/2963408_iznenadvashta_turbulenciia_prichini_travmi_na_27_dushi/", "text": "Внезапна турбуленция, в която е попаднал самолет на \"Аерофлот\", е причинила различни травми на 27 пасажери, предаде БТА. Машината \"Боинг 777\" летяла по маршрута Москва – Банкок, а инцидентът станал 40 минути преди кацане в тайландската столица.Екипажът не успял да предупреди пътниците за предстояща опасна турбуленция, тъй като тя станала в ясно небе. Пострадалите са настанени в болница. От тях 24-ма са руснаци, а трима - тайландци.Животът им не е в опасност, но няколко от ранените са подложени на оперативно лечение. Четирима руснаци вече са изписани.", "date": "2017.05.01", "title": "Изненадваща турбуленция причини травми на 27 души в самолет на \"Аерофлот\""}
{"url": "http://www.dnevnik.bg/sviat/2017/05/01/2963403_severna_koreia_se_zakani_da_ukrepi_iadreniia_si/", "text": "Северна Корея възнамерява да укрепва ядрения си потенциал с максимални темпове, заяви представител на севернокорейското външно министерство, цитиран от ТАСС. Пхенян планира последователно да приема мерки в укрепването на ядрените въоръжения, по всяко време и на всяко място, като това става по решение на висшия ръководител на страната Ким Чен-ун, се казва в изявлението.По думите на дипломата тези действия са свързани с критичната ситуация на Корейския полуостров и заради насочените против народната република американско-южнокорейски учения. \"Никога досега агресивната истерия на САЩ не е била толкова разгорещена, а обстановката на полуостров не е била толкова близо до война\", се казва в изявлението.Севернокорейският дипломат допълва, че КНДР е взела правилното решение, като е приела курс към паралелно развитие на икономиката и укрепване на ядрения потенциал за самоотбрана. \"Иначе САЩ без никакво колебание вече щяха да са извършили агресия в Корея, както е правено по отношение на други страни\", казва още той.Изявлението идва два дни, след като в събота американският самолетоносач \"Карл Винсън\" започна съвместни военни маневри с южнокорейски бойни кораби в Японско море. Основната цел на ученията е \"възпиране на севернокорейските провокации и усилване на боеготовността на военния съюз между САЩ и Република Корея\", заяви командването на южнокорейските ВМС.", "date": "2017.05.01", "title": "Северна Корея се закани да укрепи ядрения си потенциал, заради агресивната истерия на САЩ"}
{"url": "http://www.dnevnik.bg/skorost/2017/05/01/2963400_kat_otchete_leko_zatiagane_na_disciplinata_po/", "text": "Българските шофьори тази пролет са с една идея по дисциплинирани от същия период на миналата година, ако става дума за спазването на скоростните режими по пътищата. Тази констатация може да се направи от резултатите на проведената от 17 до 23 април полицейска операция, планирана от Европейската мрежа на службите на Пътна полиция (TISPOL) и проведена на територията на всички страни членки.В България са установени общо 12 909 случая на шофиране с превишена скорост, съобщиха от пресцентъра на МВР. През миналата година, при аналогична операция, са били засечени 13 557 такива нарушения, отчита Главна дирекция \"Национална полиция\".В хода на операцията са задържани 12 лица за притежание на наркотици, установен е обявен за издирване, разкрити са 47 други криминални престъпления, като основно те са свързани с шофиране след употреба на алкохол и в срок на наложени наказания по административен ред.", "date": "2017.05.01", "title": "КАТ отчете леко затягане на дисциплината по отношение на превишената скорост"}
{"url": "http://www.dnevnik.bg/razvlechenie/2017/05/01/2962249_igrata_paziteli_na_galaktikata_vol_2_veche_e_vuv/", "text": "От днес  вече е във второто си ниво. Премиерата на продължението на популярната научнофантастична комедия у нас е на 5 май, а \"Дневник\" дава шанс на читателите си да спечелят билети за кино и оригинални награди.Тази седмица задаваме втори въпрос за най-нескопосаните супергерои - Питър Куил (Крис Прат), Гамора (Зоуи Салдана), Дракс Унищожителя (Дейв Батиста), Ракетата - (Брадли Купър) и компания, които този път ще трябва да разплетат загадка около родителите на Питър.Всеки, отговорил правилно, ще се състезава за някоя от наградите в томболата, която ще бъде изтеглена на 9 май - 6 двойни билета за филма, 2 комплекта с подложки за чаши, два 3D тефтера, 2 слушалки, 2 тениски и 2 раници със \"Спасителите\". Участието и в двете нива на играта не е задължително за попадане в жребия, но два верни отговора удвояват шанса за награда.Любопитни факти за филма и жокери за отговора на въпроса ще намерите в специалната ", "date": "2017.05.01", "title": "Играта \"Пазители на галактиката Vol. 2\" вече е във второто си ниво"}
{"url": "http://www.dnevnik.bg/sport/2017/05/01/2963077_juta_specheli_sedmiia_mach_s_klipurs_i_dopulni/", "text": "\"Юта джаз\" е последният участник във втория кръг на плейофите в Националната баскетболна асоциация (НБА). \"Джазмените\" спечелиха финалната битка с \"Лос Анджелис клипърс\" и ще се изправят срещу фаворита \"Голдън стейт уориърс\" в полуфиналите на Западната конференция. Тимът на Куин Снайдер се наложи със 104:91 при гостуването си в Ел Ей и триумфира в най-оспорваната серия от първия кръг след 4:3 победи.Гордън Хейуърд беше най-резултатен за победителите с 26 точки, към които добави осем борби и три асистенции. 203-сантиметровото крило вкара девет от 20-те си стрелби от игра, включително две тройки от три опита и записа трети пореден мач с повече от 25 точки. 27-годишният играч завърши серията със средни показатели от 23.7 точки, 2.4 тройки и 7.3 борби.Джордж Хил се отличи 17 точки, пет асистенции и четири борби, а Дерик Фейвърс се включи от пейката със 17 точки, 11 борби и три асистенции. Още четирима в състава на \"Юта\" завършиха с двуцифрен точков актив - Джо Ингълс с 12, Родни Хууд с 11 и Борис Диау и Джо Джонсън с по 10.\"Джазмените\" преодоляват първия кръг на плейофите за пръв път от 2010 г., когато елиминираха \"Денвър нъгетс\" с 4:2 победи, преди да отпаднат от бъдещия шампион \"Лос Анджелис клипърс\" след 0:4.\"ЛА Клипърс\" пък губи още в първия кръг за втора поредна година и за трети последователен сезон е отстранен в плейофите след седем мача. Преди 12 месеца тимът на Док Ривърс загуби с 3:4 от \"Портланд трейл блейзърс\", а година по-рано - с 3:4 от \"Хюстън рокетс\" в полуфиналите, въпреки че водеше с 3:1.В отсъствието на Блейк Грифин Крис Пол не успя да покаже впечатляващата си игра от предишните срещи, благодарение на която \"ножиците\" стигнаха до решаващ седми мач у дома. Той вкара само шест от 19-те си стрелби от игра и завърши с 13 точки, девет асистенции и четири борби.Центърът Деандре Джордън беше най-резултатен за домакините след дабъл-дабъл от 24 точки и 17 борби, а Джамал Крофърд се включи от резервната скамейка с 20 точки, четири борби и три асистенции.\"Клипърс\" вкара само 43.8% от своите стрелби от игра (35/80) и едва шест тройки от 25 опита (24%). За капак и стрелбата от наказателната линия беше кошмарна заради честите нарушения срещу Джордън. Калифорнийци вкараха само 15 от 26-те си фаула, а центърът на тима - шест от 15.Играчите на \"Юта\" бяха много по-ефективни, като отбелязаха 50.6% от стрелбите си от игра (40/79), включително 46.2% от далечно разстояние (6/13), а от наказателната линия пропуснаха пет пъти при 23 опита (78.3%).Междувременно се изигра и първият двубой от втория кръг. Победителят в редовния сезон на Източната конференция \"Бостън селтикс\" победи гостуващия \"Вашингтон уизърдс\" със 123:11. \"Келтите\" записаха пети пореден успех, след като в първия кръг изоставаха с 0:2 срещу \"Чикаго булс\", но обърнаха до 4:2.Айзея Томас беше най-резултатен за домакините с 33 точки, към които добави девет асистенции, а Джей Краудър вкара шест тройки от осем опита и завърши с 24 точки. Изключителен мач направи и Ал Хорфорд, който беше точен при десет от 13-те си стрелби и остана на крачка от трипъл-дабъл - 21 точки, 10 асистенции и девет борби. Ейвъри Брадли се отчете с 18 точки, пет борби, четири асистенции и четири откраднати топки.За \"Вашингтон\" Брадли Бийл отбеляза 27 точки, Джон Уол добави 20 точки и 16 асистенции, а Марчин Гортат и Ото Портър вкараха по 16 точки и взеха общо 24 борби, цели десет от които в атака. Маркийф Морис обаче получи контузия след 11 минути игра и това се оказа неразрешим проблем за защитата на столичани.", "date": "2017.05.01", "title": "\"Юта\" спечели седмия мач с \"Клипърс\" и допълни полуфиналите в НБА"}
{"url": "http://www.dnevnik.bg/bulgaria/2017/05/01/2962257_manifestaciia_na_bsp_i_motopohod_na_noshtnite_vulci_za/", "text": "Почивният 1 май в София няма да мине без тематични събития. БСП ще отбележи Международния ден на труда и работническата солидарност с лозунги \"За справедливо заплащане на труда!\", \"За българско производство!\" и традиционната манифестация. Според пресцентъра на БСП \"хиляди социалисти от София и страната ще се съберат на площад \"Народно събрание\" в 10:30 часа и ще се продължат с шествие до Борисовата градина, където ще бъде отбелязан празникът на левия печат- \"За свободата на словото!\"\".Част от \"хилядите социалисти\" вероятно ще се пренасочат към близкия Паметник на съветската армия. В 12 часа там ще започне митинг-концерт по случай старта на мотопохода \"Пътищата на победата\" на българското подразделение на любимият на руския президент Владимир Путин рокерски клуб \"Нощните вълци\". Концертът е организиран от Руския културно-информационен център със следната програма:- Приветствие от официалните лица.- Концерт с песни от военните години.- Раздаване на Георгиевски лентички.Мотопоходът е по повод 9 май - Денят на победата над хитлерофашизма. Българската колона ще се срещне с тази тръгнала от Москва в Будапеща и цялата моторизирана кавалкада ще влезе в Берлин на 9 май, като по пътя ще отдава почит на паметници на загиналите съветски и съюзнически войници. Според организаторите всеки може да се включи в колоната, която ще премине през цяла София.Денчо Златанов, президент на \"\" е казал на специална пресконференция, че нашите рокери ще поднесат цветя на паметниците в Харкан и мемориал \"Сремски фронт\", където са погребани телата на хиляди българи от Първа Българска армия, която участва във втората фаза на Втората световна война в състава на Трети Украински фронт на Съветската армия.", "date": "2017.05.01", "title": "Манифестация на БСП и мотопоход на \"Нощните вълци\" за 1 май"}
{"url": "http://www.dnevnik.bg/bulgaria/2017/05/01/2962154_dnes_otpadat_chastichno_vizite_za_kanada/", "text": "От днес гражданите на България, които отговарят на изискванията, ще могат да подават молба за електронно разрешително за пътуване (eTA) вместо виза, съобщиха от  на Канада за Румъния, България и Молдова.Новите правила влизат в сила в 16.00 часа българско време.Това е първата фаза от отпадането на визовия режим и тя засяга българите, които са имали канадска виза в последните 10 години или които в момента притежават валидна неимигрантска виза за САЩ.Визите за всички български граждани ще отпаднат . Дотогава те ще се нуждаят от виза, ако влизат за първи път или повторно в Канада с кола, автобус, влак или кораб, включително и пътнически кораб.eTA ще улесни пътуването до Канада за много българи. Подаването на молбата е прост и евтин онлайн процес, който отнема само няколко минути. eТA е валидно за срок до пет години и позволява на пътуващите да летят или да преминават транзитно през колкото често желаят, за краткосрочен престой (обикновено за непрекъснат период до 6 месеца) да учат, да преминават транзитно, за посещение или за бизнес. В повечето случаи eTA се издава в рамките на минути от подаването на молбата, уточняват от посолството.\"Канада цени особено много \", каза г-н Кевин Хамилтън, посланик на Канада в България. \"Опростяването на процедурите за пътуване насърчава по-доброто разбиране и създава повече възможности за засилване на нашите жизненоважни междучовешки, бизнес и туристически връзки.\"От 1 декември нататък всички български и румънски граждани вече няма да се нуждаят от виза, за да пътуват до Канада по въздух, суша или море, за престой до шест месеца. Все пак, подобно на други освободени от визови изисквания туристи, те ще се нуждаят от eTA, за да се качат на полет за Канада. Допълнителна информация ще бъде предоставена на уеб сайта на Министерството на имиграцията, бежанците и гражданството на Канада през ноември 2017 г.", "date": "2017.05.01", "title": "Днес отпадат частично визите за Канада"}
{"url": "http://www.dnevnik.bg/sviat/2017/05/01/2963121_sled_tretoto_uvelichenie_za_godinata_minimalnata/", "text": "Президентът на Венецуела Николас Мадуро обяви увеличаване на заплатите за трети път тази година и съобщи, че ще раздава безвъзмездно жилища в опит да парира протестното движение, което призовава за отстраняването му от власт, предадоха \"Асошиейтед прес\" и ДПА, цитирани от БТА. В неделното си телевизионно предаване Мадуро съобщи, че от 1 май минималната заплата се увеличава с 60%.Така работниците ще получават минимум 200 000 боливара на месец, включително субсидии за храна. Официално тази сума се равнява на около 280 долара, но на черния пазар тя се разменя за по-малко от 50 долара. Другият проблем е, че супермаркетите във Венецуела са празни, хлебарниците нямат достатъчно брашно за хляб, а питейната вода струва повече от ползващия се с огромни субсидии бензин - най-евтиния в света.Мадуро напомни, че това е трето увеличение за тази година и 15-ото за за четири години. Трицифрената инфлация във Венецуела (720 процента за 2016 г. според МВФ) обаче изяжда спестяванията на работещите. Правителството предаде и ключовете от стотици нови апартаменти на обитателите им.Близо 30 души станаха жертва на насилието при протестите с искане Мадуро да се оттегли. Критиците на президента твърдят, че той потъпква демократичните норми, а Мадуро обвинява опонентите си, че заговорничат за свалянето му.Междувременно осем латиноамерикански страни подкрепиха в обща декларация вчера предложението на папа Франциск за нова посредническа мисия на Ватикана за излизане от кризата във Венецуела, предаде \"Франс прес\". Според Аржентина, Бразилия, Чили, Колумбия, Коста Рика, Перу, Парагвай и Уругвай евентуален диалог между правителството на президента Николас Мадуро и опозицията трябва да се осъществи при много ясни условия, за да се договори решение на политическата, икономическата и хуманитарната криза, която преживява Венецуела. Мадуро обвини вчера опозицията, че отказва да води диалог, като същевременно приветства предложението на папата.В международния ден на труда противниците на президента призоваха за нови протести в центъра на столицата Каракас и в цялата страна.", "date": "2017.05.01", "title": "След третото увеличение за годината минималната заплата във Венецуела стигна 50 долара"}
{"url": "http://www.dnevnik.bg/sviat/2017/05/01/2963111_stachka_za_1_mai_blokira_chast_ot_transporta_v_gurciia/", "text": "Общонационална транспортна стачка по повод Международния ден на труда обявиха синдикатите в Гърция, съобщи БНР. От полунощ тази нощ до края на празничния ден фериботите няма да се движат, а общественият транспорт ще бъде с нарушен график. От двата най-големи синдиката съобщават, че 1-ви май е ден за стачка, а не почивен ден. Протестът е заради поредната порция реформи, които искат от Гърция международните кредитори. Според синдикатите работниците не могат да правят повече жертви. Те призовават хората масово да се включат в стачката и в планираните протестни митинги.Очаква се в страната да се движат само автобуси от 9 до 21 часа. Целта е хората да могат да се придвижват до шествията по случай 1 май. Очаква се обаче ситуацията да е усложнена. Корабите ще останат на пристанищата.Българското външно министерство препоръчва на българските граждани, пътуващи в Гърция, да имат предвид тази информация и да се осведомяват предварително за очакваните промени в транспортния сектор в страната.  ", "date": "2017.05.01", "title": "Стачка за 1 май блокира част от транспорта в Гърция"}
{"url": "http://www.dnevnik.bg/sviat/2017/05/01/2963114_prokuraturata_v_skopie_poiska_zadurjaneto_na_oshte_14/", "text": "Прокуратурата в Скопие поиска задържане в ареста на 14 от общо 15 заподозрени във връзка с безредиците в парламента в четвъртък, предаде \"Танюг\". За един от заподозрените е предложена мярка съдебно наблюдение.Прокуратурата посочи, че има доказателства срещу 15-те, че са участвали в група, попречила на служебно лице да изпълни задълженията си. Досега във връзка с безредиците са арестувани 7 души. Прокуратурата продължава разследването.В четвъртък вечерта депутати от партията на етническите албанци Демократичен съюз за интеграция заедно с представители на Социалдемократическия съюз на Македония (СДСМ) със спорно гласуване избраха за председател на парламента Талат Джафери, след което привърженици на ВМРО-ДПМНЕ на бившия премиер Никола Груевски и гражданска инициатива \"За единна Македония\" .Общо 83 души потърсиха медицинска помощ в болници в Скопие. Сред ранените имаше 54 граждани, 25 полицаи, 3 депутати и 1 журналист.", "date": "2017.05.01", "title": "Прокуратурата в Скопие поиска задържането на още 14 заподозрени във връзки с безредиците в парламента"}
{"url": "http://www.dnevnik.bg/sport/2017/05/01/2963088_higins_vze_tri_freima_avans_sled_purviia_den_ot_finala/", "text": "Четирикратният световен шампион Джон Хигинс взе аванс от три фрейма срещу защитаващия титлата си Марк Селби след първия ден от финала на световното първенство по снукър. 41-годишният шотландец и 33-годишният англичанин ще се завърнат край масата при резултат 10:7.Победителят ще бъде излъчен днес в две сесии, които ще бъдат предавани пряко от \"Евроспорт\". Първата започва в 16.00 ч. българско време, а финалният четвърти сеанс стартира в 21.00 ч.В неделя Селби започна финала със серия от 76 точки, а в третия записа брейкове от 62 и 58 точки, за да поведе с 2:1. Хигинс обаче отговори с впечатляваща игра и спечели пет поредни партии, в които реализира четири големи серии - 141, 63, 95 и 58 точки, и взе комфортен аванс от 6:2.Селби започна отлично и втората сесия след брейк от 86 точки. Миналогодишният шампион обаче се озова в тежка ситуация, след като допусна много грешки, загуби четири от следващите пет фрейма и изоставането му започна да изглежда застрашително - 4:10.В този момент лидерът в световната ранглиста демонстрира състезателния си характер и върна интригата във финала. Той спечели последните три фрейма за деня, като постигна и първата си серия над сто точки в мача - 122 във фрейм №16.Селби опитва да стане седмият играч с три световни титли в модерната ера на снукъра, а Хигинс - да триумфира в \"Крусибъл\" за пети път и да се изравни по брой трофеи с Рони О'Съливан. С повече от тях са само Рей Риърдън (6), Стив Дейвис (6) и Стивън Хендри (7).Aко спечели двубоя, Хигинс, който на 18 май ще навърши 42 години, ще стане най-възрастният световен шампион в снукъра от 45-годишния Риърдън през 1978 г. Селби пък опитва да стане едва четвъртият в историята, успял да защити световната си титла, след Хендри, Дейвис и О'Съливан.", "date": "2017.05.01", "title": "Хигинс взе три фрейма аванс след първия ден от финала на световното по снукър"}
{"url": "http://www.dnevnik.bg/biznes/imoti/2017/05/01/2963146_v_avstraliia_beshe_postaven_nov_rekord_za_nai-skup_imot/", "text": "Австралийският милиардер Скот Фаркуар купи имот в Сидни за 75 милиона австралийски долара, или 51 милиона евро, което е нов рекорд за пазара на недвижими имоти в Австралия, предаде БТА. За крупната сума основателят на софтуерната компания Altassian е станал собственик на вила, построена през 1863 година в луксозния квартал Пойнт Пайпър, в залива на Сидни.От 1891 година вила \"Илейн\" е собственост на фамилия Феърфакс, която контролира медийния империя, включваща \"Сидни морнин хералд\". Тогава тя е купена за 2100 лири.Сегашната цена е рекордна за пазара на жилищни имоти в Австралия. Предишният рекорд държеше къща в Сидни, продадена през 2015 година за 70 милиона австралийски долара от магната Джеймс Пакър, забогатял от казино бизнеса, на милиардера от австралийско-китайски произход Чау Чак Уинг.Новият собственик на най-скъпия имот в Австралия е роден през 1979 година в Сидни, а през 2002 година заедно със своя приятел Мак Кенън-Брукс основават софтуерната компания Altassian с кредит от 10 хиляди долара.Оттогава фирмата предлага разнообразен софтуер, който в момента се използва в над 51 000 малки и големи компании, сред които НАСА, \"Тесла\" и \"Спейс Екс\". Към момента състоянието на Скот Фаркуар се оценява на 2.4 милиарда американски долара.", "date": "2017.05.01", "title": "В Австралия беше поставен нов рекорд за най-скъп имот"}
{"url": "http://www.dnevnik.bg/biznes/2017/05/01/2963124_kzp_zabrani_na_turgovci_da_podvejdat_za_ceni_i/", "text": "Комисията за защита на потребителите (КЗП) забрани на търговци с онлайн магазини да подвеждат клиентите си за цените и наличностите на промоционални артикули. Контролният орган установил, че след извършена от потребителя и потвърдена от търговеца поръчка се оказва, че стоката липсва, може да бъде закупена на анонсираната цена само в комплект с друга или е значително по-скъпа.Проверката e във връзка с казус по повод жалба на потребител, на който е отказана продажбата на монитор в промоция от сайта на търговската верига. Клиентът е заявил желания от него модел и е получил писмено потвърждение от търговеца, че поръчката е \"успешно обработена и очаква транспортиране до посочения адрес за доставка\".14 дни по-късно е информиран по телефона, че избраният от него продукт не може да му бъде доставен поради изчерпана наличност. Търговецът разчита на това, че потребителят може да избере алтернативен артикул, с което на практика би реализирал непланирана покупка.Друга забранена от КЗП нелоялна практика е на специализиран магазин за инструменти, който е направил опит да продаде промоционална стока на по-висока от обявената на сайта цена. Четири дни след потвърждаване на направена от клиент поръчка на моторна коса на стойност 376 лв. търговецът го информира чрез електронната поща, че производителят е променил цената на 439 лв., и отправя запитване има ли интерес да закупи артикула при новите финансови условия.Целта е потребителят да бъде подтикнат да потвърди своя избор, с което на практика дава съгласието си за покупка при по-неизгодни за него условия спрямо тези при вземане на решението му за покупка.Обявяването на цена от 0.00 лв. на сноуборд автомати с цел впоследствие да бъдат продадени в комплект със самата дъска при уж преференциални условия, е друга забранена от КЗП нелоялна практика.", "date": "2017.05.01", "title": "КЗП забрани на търговци да подвеждат за цени и наличности на стоки в промоция"}
{"url": "http://www.dnevnik.bg/skorost/2017/05/01/2963176_poveche_ot_osem_chasa_zadrustvaniia_na_putia_kazanluk/", "text": "Камион катастрофира в района на т.нар. Италиански мост при Змейово на пътя Казанлък - Стара Загора, шофьорът загина, а и в двете посоки имаше задръствания в продължение на осем часа, предаде Би Ти Ви. Товарният автомобил се е обърнал на спускане, като причината вероятно е несъобразена скорост.Докато камионът бъше отстранен, се ползваха само лентите в посока Стара Загора, като служители на КАТ пропускаха последователно потоците от автомобили и за двете направления.Сутринта камион, пътуващ в посока София, отнесе мантинелата на магистрала \"Хемус\" при девети километър, мина през трите ленти на насрещното платно и спря встрани от пътя. За щастие нямаше пострадали при инцидента. Нямаше и затруднения в трафика.", "date": "2017.05.01", "title": "Повече от осем часа задръствания на пътя Казанлък - Стара Загора заради катастрофирал камион (обобщение)"}
{"url": "http://www.dnevnik.bg/bulgaria/2017/05/01/2962924_godishen_doklad_za_federalnite_sudilishta_v_sasht_kak/", "text": "Опитът и практиките в чуждите държави са полезни, доколкото съдебната система в България се разтърсва от скандали периодично и се реформира от години. На почти всяко заседание на съдийската колегия има избори за шефове на съдилища, които обикновено излизат извън професионалния дебат и вместо в сравнение на качествата на кандидатите те завиват към лични нападки и спорове между кадровиците на Темида. Изборите на административни ръководители често показват и непреодолимото разделение в съвета. Председателите на съдилищата в България са от важно значение, видно от настървението, с което минават някои избори, или се провалят въпреки наличието на кандидати.\"Конгресът задължава федералните съдии, по реда на старшинството, да се редуват в служба като председатели на техните окръжни съдилища. Председателят на съда доброволно изпълнява допълнителни отговорности, като управлява и контролира общата и специализирана съдебна администрация.\"Това е записано в доклад на председателя на Върховния съд на САЩ Джон Робъртс за дейността на федералните съдилища за 2016 г., публикуван в блога на члена на Висшия съдебен съвет (ВСС) Калин Калпакчиев, който цитира сайта \"Съдебно право\".В него се посочва, че административните отговорности на шефовете на съдилищата включват всички аспекти на управление на съдебното учреждение, включително въпросите за личния състав, бюджета и въвеждането на новите технологии. \"Някои от съдиите правят това, защото са били загрижени за изпълнението на тези задължения. Съдиите, които поемат бремето на председател, въпреки това използват това време за интензивна рутинна работа без допълнително възнаграждение и много малко благодарности. Тяхната служба е същината на съдийското самоуправление\", се отбелязва в документа.Докладът показва още, че е възможно да се гради съдебна система въз основа на уважението към съдията, че личността му е от съществено значение за ефективното упражняване на правосъдието, благополучието на страната и за стабилността на политическата й система. Накратко се проследява историята на създаването на федералната съдебна система и водещата ролята на съдиите за поддържане на социалния баланс и справедливост в обществото. Подчертава се значението на личността на съдията за високото доверие и авторитет, с които се ползва правосъдието в очите на гражданите. В него се откроява ценностното значение на правосъдието, което не се свежда до бюрократичен инструмент за решаване на дела, а за поддържане на социалната хармония и справедливост в обществото. Прави впечатление и, че докладът не се задоволява с изброяване на сухи, неперсонифицирани статистически данни, а откроява централната роля на съдията и отдава почит и уважение за неговия всеотдаен и посветен труд в полза на обществото.В доклада се отбеляза, чеИ се обяснява: \"За разлика от политиците, той работи основно извън публичното внимание. Повечето американци имат някаква представа за ролята на федералните съдии, но за добро или лошо тя е оформена от изобразяването на американския съдебен процес в киното и телевизията. Според типичната картина съдията има малко участие, седящ пасивно сред възвишената реторика на адвокатите, героизма или подлостта на клиентите, и морален компас на журито. В действителните процеси обикновено липсва такава драма – но те не са предназначени да забавляват. Разбира се, те са структуриран механизъм за решаване на правни спорове чрез състезателен съдебен процес. Със своята ръководна и помиряваща централна роля федералният съдия служи, за да осигури честен и справедлив процес на спорещите страни.\"Председателят на Върховния съд в Америка е описал подробно и задълженията и функциите на съдията по делата, от времето преди съдебните заседания, през тях, до постановяване на присъдата. В доклада е отбелязано, че повечето наказателни дела се решават чрез споразумения между прокуратурата и обвиняемите и не стигат до съда, но тези случаи, които влязат в залата изискват особени усилия от съдията.От документа се разбира и заТя е дала възможност на щатските съдии да се срещат незабавно с адвокатите след подаване на жалбата и да обсъдят съвместно възможностите за решаване на случая, да разработят план за управление на делото и да ускорят решаването чрез предсъдебно споразумение. \"Реформата започна да дава положителни ефекти, защото свръхнатоварените съдии са готови да предприемат по-активна роля за управление на потока от дела, което дава резултат в процеса на работа\", се отбелязва още в доклада.Прави впечатление и по-малката натовареност на Върховния съд в Америка - за една година (до 30 септември 2016 г.) постъпилите дела са 6475. За сравнение само Върховният административен съд в България разглежда на година над 13 хиляди дела, а делата, постъпили във Върховния касационен съд за 2015 г. например, са били над 11 хиляди.Пълният текст на доклада:С наближаването на зимата в края на 1789 г. съдия Дейвид Сиуoл от Върховния съд на Масачузетс получил неочаквано писмо от президента Джордж Вашингтон. Вашингтон съобщавал на Сиуoл, че назначаването му за федерален съдия в окръг Мейн, тогава част от щата Масачузетс, е било одобрено. Въпросът не подлежал на дискусия, тъй като комисията за назначаване на Сиуoл била приключила дейността си. Пишейки от дома си в Йорк, Сиуoл отбелязал, че назначението било \"неочаквано и непоискано\", като обяснявал, че неговата служба като щатски върховен съдия не го е подготвила напълно за новата задача.\"В това ново назначение\", настоявал Сиуол, \"съдията е оставен сам и неподкрепен, и то в области с голямо значение, отнасящи се до живота на човека\". Признателен за привилегията да служи на нацията и честта за назначението, той се надявал да оправдае доверието на президента и да си осигури \"одобрението на своите съграждани\". \"Всичко, което мога да обещая по този повод, е, че ще се старая да го заслужа – с усилия да изпълнявам задълженията си с вярност и безпристрастност, съобразно с най-доброто, на което съм способен\".,най-отговорно и със същото смирение и загриженост. Въпреки тяхната скромност и умереност, те били забележителна група. Джон Съливан от Ню Хемпшир бил генерал от войната за независимост, делегат в Континенталния конгрес, а след създаване на съюза – президент на Ню Хемпшир. Джеймс Дуейн служил пет години като кмет на Ню Йорк. Уилям Пака подписал декларацията за независимост и служил като губернатор на Мериленд. Дейвид Брийрли подписал конституцията за Ню Джърси, а Гънинг Бредфорд младши подписал конституцията за Делауер. Уилям Драйтън, назначен в родната му Северна Каролина, служил повече от десетилетие като председател на върховния съд на британската колония в Източна Флорида. Франсис Хопкинсън от Пенсилвания – поет и музикант, както и юрист, проектирал основните първообразци на държавния печат и знаме на Съединените американски щати, както е известно, приписвани на Бетси Рос. Тези личности не са добре познати в наши дни, но те са дали началото на новата система на федералните окръжни съдилища и са определили посоката за важната роля на тези институции, която те имали в новата република.Докато Върховния съд на САЩ често е във фокуса на общественото внимание, нашата правосъдна система основно зависи от умението, усилената работа и всеотдайността на тези съдии, които са извън светлината на прожекторите. Тази година бих желал да изразя признателност за решаващата роля, която федералните съдии играят в дейността на третата власт и да подчертая някои от предизвикателствата и често пренебрегвани аспекти от тяхната работа.Федералните окръжни съдилища са основата на нашата федерална система. Конгресът на САЩ е създал 673 федерални съдилища, както и четири териториални позиции. Действащите съдии се подпомагат от повече от 500 старши окръжни съдии, които отговарят на условията за пенсиониране при пълно заплащане, но още продължават да работят, някои на непълен работен ден, но повечето от тях на пълно работно време, без допълнителна компенсация.Както съдия Сиуол забелязал преди 237 години, федералният съдия е \"оставен сам и неподкрепен\".,но за добро или лошо тя е оформена от изобразяването на американския съдебен процес в киното и телевизията. Според типичната картина съдията има малко участие, седящ пасивно сред възвишената реторика на адвокатите, героизма или подлостта на клиентите, и морален компас на журито. В действителните процеси обикновено липсва такава драма – но те не са предназначени да забавляват. Разбира се, те са структуриран механизъм за решаване на правни спорове чрез състезателен съдебен процес. Със своята ръководна и помиряваща централна роля федералният съдия служи, за да осигури честен и справедлив процес на спорещите страни.,ръководи допускането на доказателствата, определя ясни и разбираеми инструкции към журито, разрешава всякакви въпроси, свързани с одобрението на присъдата и вписване на наказанието. Всяка от тези стъпки изисква специални познания, чувствителност и умения. Съдията трябва да овладее комплекс от правила за водене на процедурата и допускане на доказателствата и да бъде способен да прилага тези правила според спецификата на всеки спор. Като единствен овластен да ръководи процеса, той трябва да отговаря за всеки детайл в една непредсказуема процедура – ръководейки твърдо и определящ наказанието с обективност, проницателност и състрадателност.Характерът на федералния съдия е по-ярко видим при наказателните процеси. Повечето наказателни обвинения се решават чрез споразумения между прокуратурата и обвиняемите, но тези случаи, които стигат до процес, изискват особени усилия от съда. Съдията трябва да осигурява разглеждането на делата, съобразно със Закона за ускоряване на процеса, в съответствие с конституционното право на обвиняемите на защита и представителство.и проучване в тихия кабинет. Съдията трябва внимателно да ръководи журито съобразно правилата за тежестта на доказване за обвиняемия и прокурора. В случай е процесът завършва с осъждане, съдията е изправен пред сериозната задача на определяне на наказанието с присъда..Той трябва да съобрази гледната точка на прокурора, подсъдимия и пострадалия (жертвата) и да наложи наказание, което по замисъл и необходимост ще поправи (промени) насоката на живота на подсъдимия. При определяне на подходящото наказание неговата дискреция (решение) е ограничена от закона и напътствана от внимателно съставените ръководства за постановяване на присъди. Присъдата отразява съдийската мъдрост и проникновение, опита и наученото от наблюдението, непосредствено в съдебната зала. С постановяването на присъдата съдията говори като глас на общността.За всеки заседателен ден има множество дела, чакащи разглеждане – типичният федерален съдия има повече от 500 дела на доклад. Изправен пред тази обезсърчаваща натовареност, съдията трябва да съвместява много функции. Той трябва, на първо място, да бъде способен администратор, за да управлява непрестанния поток от дела и спорни въпроси, които преминават през съда. Трябва умело да жонглира с множество различни материи във всеки даден момент, сигурен, че нищо не убягва от вниманието му.Федералният съдия обаче трябва да бъде повече от способен администратор. Той трябва активно и проницателно да разрешава проблемите на хората по делата, които разглежда. Съдебният процес е скъп, поради което всички биха имали полза, ако споровете могат да бъдат решавани ефикасно с минимални разходи и забавяне. Както посочих в моя годишен доклад за 2015 г., Съдийската конференция – органът, който създава решенията по общите въпроси за управление на федералните съдилища – измени федералните правила на гражданския процес, за да подчертае ролята на съдията за ранното и ефективно управление на съдебните дела.след подаване на жалбата и да обсъдят съвместно възможностите за решаване на случая, да разработят план за управление на делото и да ускорят решаването чрез предсъдебно споразумение. Реформата започна да дава положителни ефекти, защото свръхнатоварените съдии са готови да предприемат по-активна роля за управление на потока от дела, което дава резултат в процеса на работа. Дървосекачът спестява време, когато отделя време, за да наточи брадвата си. Тази година ние трябва да направим стъпка напред и да поканим федералните окръжни съдии да участват в пилотна програма за тестване на някои обещаващи техники за управление на делата, насочени към намаляване разходите за разрешаването на споровете.които са същината на спора и може да помогне за разрешаване на спорното право чрез споразумение. В други случаи предсъдебният процес може да разкрие, че спорният проблем е просто въпрос на приложение на правото, без да има спор по фактите, който може да се разреши с кратко решение без съдебен процес. В тези ситуации федералният съдия е отговорен – винаги като първа инстанция и често като последна – \"да каже какво постановява закона\". Както е казал съдия Сиуол, съдията трябва да върши всичко \"с вярност, преданост и безпристрастност\", без страх или изгода.Поради това, че работят сами, те нямат привилегията на вземането на колегиални решения в съдебен състав или комфорта на споделеното съгласие. И именно поради натиска на множеството дела за разглеждане и решаване те влагат много повече усилия и време при ограничени ресурси в сравнение с техните събратя от апелативната инстанция.Ще се запитате защо при това положение някои адвокати биха искали служба, която изисква дълги часове работа, особени умения и дълбоко посвещение – която обещава силен стрес, самотен и ограничен живот и гарантира критика. Има много по-лесни и доходни начини за добрия адвокат да изкарва прехраната си. Отговорът се крие в отплатата за службата на обществото. Федералният съдия слага своя отпечатък всеки ден и оставя трайно наследство, като прави нашето общество по-добро и справедливо. Този по смисъла си граждански дълг е видим по много начини. Нашите федерални съдии отдават доброволна служба на съдилищата и страната си, в допълнение на своите обичайни отговорности.Председателят на съда доброволно изпълнява допълнителни отговорности, като управлява и контролира общата и специализирана съдебна администрация. Административните отговорности включват всички аспекти на управление на съдебното учреждение, включително въпроси за личния състав, бюджета и въвеждането на новите технологии. Някои от съдиите правят това, защото са били загрижени за изпълнението на тези задължения. Съдиите, които поемат бремето на председател, въпреки това използват това време за интензивна рутинна работа без допълнително възнаграждение и много малко благодарности.Федералните съдии дават своя принос и извън своите съдилища, като предлагат помощта си на други съдилища. Те могат да отдават своето време и енергия на претоварени съседни щатски съдилища, на регионалния апелативен съд или на специализирани съдилища, като съда за контрол върху външното разузнаване.Тринадесет федерални съдии участват в 27-членната конференция, прилагайки своя опит и умения за напредъка на третата власт. В допълнение, 169 федерални съдии участват в 25 комисии на конференцията и активно участват за развитието на политики в широк спектър от въпроси, включително бюджета на съдебната власт, мерките за сигурност, кодекси за поведение и процесуални правила.Федералните съдии също така допринасят за съдебните образователни (обучителни) програми. Те доброволно участват във Федералния съдебен обучителен център като членове на управителния съвет, консултанти, обучители на новите съдии, за по-опитните съдии предоставят продължаващо обучение. Федералните съдии също така доброволно участват в щатската комисия по наказанията, където те участват за развитието и изменението на насоките за определяне на наказанията.Само четири дни след като Конгреса създава първите тринадесет федерални окръжни съдебни длъжности, президентът Вашингтон написал до Едмънд Рандолф, че \"обмисля първите стъпки в съдебното ведомство, като най-съществени за добруването на нашата страна и за стабилността на политическата й система\".Вашингтон посочил, че е загрижен да подбере \"съдии с подходящи характери да тълкуват законите и да раздават правосъдие\". Повече от две столетия след това време, необходимостта от посвещение на най-добрите от нацията не намалява. Не всички способни личности са приемали призванието – в нашия несъвършен свят – някои, които са приемали, впоследствие са се отказвали. Но те са рядко изключение.Откакто Вашингтон направил своите първи тринадесет назначения, всяко поколение на Америка е произвело своите самоотвержени, патриотични и смели личности, които пристъпвали да служат на страната си с призванието на федерални окръжни съдии. Американската нация е наистина горда с нейните действащи федерални съдии и благодарна за тяхната служба.Още веднъж, имам привилегията и честта да благодаря на всички съдии, съдебни служители и съдебни помощници от името на цялата нация за тяхното достойнство и посвещение.Най-добри пожелания на всички през Новата година.", "date": "2017.05.01", "title": "Годишен доклад за федералните съдилища в САЩ: Как се гради уважение към съдията"}
{"url": "http://www.dnevnik.bg/skorost/2017/05/01/2963127_volvo_vliza_na_pazara_na_elektromobili_prez_2019_godina/", "text": "\"Волво карс\" ще пусне на пазари първия си електромобил през 2019 година, като той ще се произвежда в Китай, съобщиха от компанията. Моделът ще е компактен, но повече подробности не се съобщават.Решението производството да бъде съсредоточено в Китай подчертава ключовата роля на страната в бъдещото електрифициране на автомобилите и израстването й като важен промишлен център за развитие на автономните технологии, отбелязват от \"Волво\". Китай е най-големият пазар за електрифицирани автомобили. В опитите да разреши проблемите със задръстванията и влошеното качество на въздуха в градовете страната си поставя амбициозни цели за увеличаване на продажбите на електромобили и хибриди.Амбициите на \"Волво\" са да продаде 1 милион електрически и хибридни коли до 2025 г. В бъдеще шведската компания планира да предлага на клиентите си хибридна или електрическа версия на всеки свой модел.", "date": "2017.05.01", "title": "\"Волво\" влиза на пазара на електромобили през 2019 година"}
{"url": "http://www.dnevnik.bg/sviat/2017/05/01/2963119_putin_se_poiavi_na_stenopisi_v_curkva_v_ukraina/", "text": "Руският президент Владимир Путин се появи на стенописи в голяма църква в Украйна. Причината за стенописа не е възвеличаването на държавния глава, защото той е изобразен като посрещащ Деня на Страшния съд, съобщава \"Нова телевизия\".Дяволи идвали за руския президент, който крещял от ужас, описва още телевизията. Необичайните стенописи били в църква, недалеч от град Лвов в Украйна, където живеят най-антируски настроените украинци.Някои от вярващите, посещаващи църквата, казвали, че одобряват стенописите и искат да бъде добавено как Господ наказва и бившия президент Виктор Янукович.", "date": "2017.05.01", "title": "Путин се появи на стенописи в църква в Украйна"}
{"url": "http://www.dnevnik.bg/sviat/2017/05/01/2963209_toni_bleur_se_vrushta_v_politikata_za_da_se_bori_s/", "text": "Бившият премиер на Великобритания Тони Блеър заяви днес, че планира завръщане в политиката, за да се бори с Брекзит, предаде \"Франс прес\".Лидерът на лейбъристите в периода 1994 - 2007 г. няма да се кандидатира на предстоящите избори на 8 юни, но иска да създаде движение, което да формира политически дебат за политиката на Великобритания, тъй като тя започва преговорите за напускане на Европейския съюз.63-годишният Блеър, който беше министър-председател десет години от 1997 г. и чието управление бе оценено чрез войната в Ирак, заяви, че знае, че ще се изправи пред сериозна критика за това си решение. По думите му гласоподавателите обаче трябва да имат възможност да променят решението си за положението на Великобритания.По-късно днес бившият британски премиер написа в социалната мрежа \"Туитър\", че е наясно, че в момента, в който си подаде главата през вратата, върху него ще се изсипе кофа с глупости, но се чувства ангажиран с това. Той допълни, че не иска да се озове в ситуация, когато преминавайки от тази част на историята е мълчал, защото това би означавало, че не го е грижа за Англия. Блеър допълни, че не иска да се противопостави на вота за Брекзит, но според него, напускайки единния европейски пазар и сключвайки споразумение за свободна търговия, каквото е намерението на консервативния премиер Тереза Май, Великобритания ще се \"отклони\" от върховния ред.\"Тази работа с Брекзит ми даде непосредствен мотив да участвам по-активно в политиката\", коментира Блеър пред вестник \"Дейли Мирър\". \"Човек трябва да си изцапа ръцете и аз ще го направя\", добави той.", "date": "2017.05.01", "title": "Тони Блеър се връща в политиката, за да се бори с Брекзит"}
{"url": "http://www.dnevnik.bg/sport/2017/05/01/2963135_kakvo_sledva_za_antuni_djoshua_kubrat_pulev_i_tejkata/", "text": "Антъни Джошуа беше обявен за новия боксов крал на тежката категория след  27-годишният британец вече държи три от петте световни титли - на Международната боксова федерация (IBF), Световната боксова асоциация (WBA) и Международната боксова организация (IBO). От това накъде ще поеме сега олимпийският шампион от Лондон 2012 зависи накъде ще поеме цялата дивизия.Пред Джошуа има няколко варианта, единият от които да се изправи срещу Кубрат Пулев. Той е най-нежеланият за англичанина по чисто финансови причини и може да бъде избегнат с цената на загуба на един от поясите - този на IBF.Това няма да промени плановете му да наложи доминация в тежката категория, но може да забави осъществяването на мечтания двубой за обединяване на всички титли и излъчването на първия абсолютен световен шампион след Ленъкс Люис през 2000 г.Сблъсъкът между Джошуа и Кличко най-накрая върна интереса към изгубилата своя блясък тежката категория, а британецът е на път да се превърне в следващата голяма звезда не само в бокса, а в спорта като цяло.Шоуто на \"Уембли\" повиши драстично апетита на телевизиите, спонсорите и зрителите. Оттук нататък този апетит може да бъде задоволен напълно само с три двубоя - реванш между Джошуа и Кличко или мач между англичанина и някой измежду Тайсън Фюри и Дионтей Уайлдър. Всеки един от тях обаче е обвит в много неизвестни. Нов двубой с Кличко е вариант номер 1 за Джошуа, тъй като в договора им за мача на \"Уембли\" е заложена клауза за реванш. Украинецът има срок да я активира до три месеца. Големият въпрос е дали той ще се качи отново на ринга, или ще окачи ръкавиците завинаги.Представянето на Кличко срещу Джошуа беше впечатляващо. Логично или не, с този мач украинецът спечели повече уважение и симпатии, отколкото през всичките тези години, в които доминираше в тежката категория. Той доказа, че дори на 41 години може да се опълчи на най-силните представители на новата генерация.Кличко не даде отговор какви са бъдещите му планове. Той заяви, че първо ще анализира двубоя с Джошуа и след това ще вземе решение. Истината обаче е, че годините все по-силно започват да му тежат и въпреки страхотната форма и класа, която демонстрира на \"Уембли\", украинецът допусна втора поредна загуба на професионалния ринг за пръв път в своята кариера.Кличко без съмнение все още е способен да победи повечето водещи боксьори в тежката категория, но на този етап на хоризонта му стои единствено реванш с Джошуа. Ново поражение срещу англичанина най-вероятно ще означава край на състезателната му кариера и може би начало на политическа такава. Също толкова възможно обаче изглежда украинецът да се оттегли максимално близо до върха, където беше в ранните часове на 30 април.Ако иска да запази поясите на IBF и WBA, Джошуа ще трябва да се изправи срещу задължителните претенденти на двете федерации - Кубрат Пулев и 38-годишния кубинец Луис Ортис, който няма загуба в 29-те си срещи на професионалния ринг.Първи в списъка е 35-годишният българин и IBF със сигурност ще притисне англичанина, както се случи през 2014 г. с Владимир Кличко. Промотърът на Джошуа Еди Хърн вече потвърди вероятността поясът да бъде овакантен с мисъл за далеч по-доходоносен мач в САЩ или Китай.От друга страна, при евентуален отказ на Кличко да активира клаузата за реванш е напълно реалистично следващият мач на Джошуа да бъде срещу Пулев по-късно тази година. На пръв поглед англичанинът не би следвало да има големи трудности срещу българина по пътя към 20-ата си победа от 20 мача.Това ще му даде и повече време (ако реваншът с Кличко не се състои) за преговори за мултимилионен двубой срещу някой от предизвикващите по-сериозен интерес боксьори в дивизията.Българинът при всяко положение ще има възможност да се боксира за пояса на IBF, дори Джошуа да откаже да мач с него. (, преди да се стигне до договорка между Джошуа и Кличко.)Ако титлата на IBF бъде овакантена, най-логичният вариант е тя да бъде заложена в двубой между Пулев и камерунеца с френски паспорт Карлос Такам, който е на 36 години и има 33 победи и три загуби в 36-те си мача като професионалист.Сходна е ситуацията с Ортис, който освен че няма толкова високопрофилни победи и не предизвиква особено висок интерес (като Пулев), все още не се е изправял срещу наистина голямо име (за разлика от Пулев).Миналата седмица президентът на WBA Жилберто Мендоса заяви, че победителят от Джошуа и Кличко ще трябва да играе с Ортис, но допълни, че може да получи \"специално разрешение\" да отложи във времето мач с кубинеца. По думите на Мендоса оглавяваната от него организация няма да поиска овакантяване на пояса, ако се стигне до втори мач между англичанина и украинеца.Ортис не се е боксирал от декември, когато победи Дейвид Алън в Манчестър. В настоящата ситуация кубинецът ще трябва да изиграе най-малко още един мач, преди да стигне до сблъсък за световна титла с Джошуа (може би в първата половина на 2018 г. на английска земя).След края на двубоя с Кличко Джошуа ясно заяви кое е най-голямото му желание - да се боксира срещу своя сънародник Тайсън Фюри. Ситуацията с Фюри обаче е пълен хаос. Той не се е боксирал, откакто сложи край на доминацията на Кличко в края на 2015 г., а от миналата година е без лиценз, след като беше уличен в употреба на кокаин.Фюри обяви, че се бори с депресия и зависимост от кокаин и алкохол и временно се оттегли от бокса. Наскоро 28-годишният ирландец заяви желание да се завърне, но с оглед настоящата му форма ще му трябват доста месеци, преди да бъде (ако изобщо някога бъде) готов за предизвикателството Джошуа.\"Предизвикателството е прието. Ще дадем на света най-големия боксов мач за последните 500 години. Ще играя с теб. Ти си мечтата на всеки боксьор\", написа Фюри в Twitter и поздрави сънародника си за доброто представяне в събота. Подобен мач със сигурност ще предизвика истинска истерия във Великобритания и ще донесе огромна печалба за двамата, но осъществяването му изглежда почти невъзможно в рамките на следващите 12 месеца.Уайлдър притежава считания за най-престижен пояс в тежката категория - този на Световния боксов съвет (WBC). Той беше освободен от оттеглилия се от спорта Виталий Кличко и в началото на 2015 г. стана притежание на американеца след победа по точки срещу канадеца Бърмейн Стивърн.Това е единственият от 38-те мач на 31-годишния боксьор от Алабама, който не завърши с нокаут. Уайлдър притежава брутална сила, която може да опонира на мощта на Джошуа, но за него сериозните изпитания на ринга тепърва предстоят.В последните месеци американецът многократно заяви, че иска мач за обединяването на всички титли. Потвърди го и след мача между Джошуа и Кличко, който изгледа на живо и по време на който беше част от коментаторския екип на \"Скай спортс\".На първо време обаче е по-вероятно Уайлдър да срещне другия световен шампион в дивизията - Джоузеф Паркър. 25-годишният новозеландец грабна шанса да се окичи с пояса на WBO след 22 мача, след като Фюри го сдаде заради положителната проба за кокаин. На 6 май Паркър трябваше да се боксира с братовчеда на Тайсън Фюри - Хюи Фюри, който е №2 в ранглистата на WBO. Британецът обаче се отказа заради контузия и сега за новозеландеца предстои протоколен (и безинтересен за зрители и спонсори) мач с намерения на пожар руменец Разван Кожану.Колкото и малък да е все още опитът на Паркър, със сигурност той и екипът му ще пожелаят мач с Уайлдър, защото това ще предизвика сравнително голям интерес (особено в САЩ и австралийския регион) и съответно добра печалба.Мач между Паркър и Хюи Фюри все още стои на дневен ред, както на дневен ред стои и сблъсък между Уайлдър и Александър Поветкин. Американецът и руснакът трябваше да се боксират в Моксва на 21 май миналата година. Двубоят обаче беше отменен, след като Поветкин даде положителна проба за мелдоний. ", "date": "2017.05.01", "title": "Какво следва за Антъни Джошуа, Кубрат Пулев и тежката категория в бокса"}
{"url": "http://www.dnevnik.bg/bulgaria/2017/05/01/2963274_bulgarskiiat_otbor_specheli_sustezanie_po_pravo_na/", "text": "Българският отбор спечели финала на най-голямото студентско състезание по право на Европейския съюз (ЕС) в Централна и Източна Европа - Central and Eastern Europe Moot Court Competition, съобщи сайтът defakto.bg. Според треньорите на екипа успехът е дошъл след много дни подготовка, в които са търсени най-интересните аргументи с позоваване на относимата европейска правна рамка, която е била обвързвана с фактите по конкретно зададен казус.Стиляна Иванова, която е една от треньорите коментира пред изданието, че се е получил \"оспорван мач\", в който и двете страни са успели да представят своите аргументи. \"Този път отборът на българските студенти, беше поставил акцент в по-доброто представяне на правните аргументи в устните дебати. Успехът е в отборната игра и в знанията, които студентите натрупват в хода на подготовката - това, което не се изучава в университета, а именно да аргументираш своята защита, както от страната на ищеца, така и от позицията на ответника, след което да представиш и устно мотивацията си по убедителен начин. Това става под \"обстрела\" на множество въпроси от страна на съдиите, които са много компетентни в своята област\", обясни тя.Стиляна Иванова е треньор на отбора на българските студенти за поредна година, като преди това е участвала в отбора.Според другия треньор - Цветелина Байрактарова, която е практикуващ юрист, тези международни състезания на студентите им позволяват да се съпоставят с отбори от 11 държави и да видят, че аргументацията, която са обмисляли в продължение на три месеца, съвпада с това, което мислят съдиите. От това студентите са, първо, удовлетворени от работата си и, второ, придобиват увереността, че ще се справят и с писане на преюдициални запитвания до европейския съд (за тълкуване на някоя разпоредба от европейското право - бел. ред.), с писане на мнения на генерален адвокат и с проекти за решения на всеки съд.Финалът бе в зала 272 на Софийския университет \"Св. Климент Орхидски\" (СУ). Решението кой да спечели бе на жури, съставено от най-изтъкнати имена в областта на правото на Европейския съюз, сред които съдии, генерални адвокати и рефендери от Съда в Люксембург, преподаватели от университета в Кеймбридж и в Софийския университет.Тази година почетни гости и съдии на устните кръгове бяха Еленор Шарпстън, генерален адвокат за Великобритания в Съда на ЕС. Тя връчи и удостоверенията. В състава на оценителите се включиха Александър Корнезов - българския съдия в Съда на ЕС, Микал Бобек, генерален адвокат за Чехия в Съда на ЕС, проф. д-р Николай Натов от СУ, Александър Дорич, възпитаник на Софийския университет, в момента референдер към Съда на ЕС, както и други специалисти. Състезанието се организира съвместно от British Law Centre, Юридическия факултет на Софийския университет и Сдружението за международни състезания по право.", "date": "2017.05.01", "title": "Българският отбор спечели състезание по право на Европейския съюз"}
{"url": "http://www.dnevnik.bg/sport/2017/05/01/2963148_grigor_dimitrov_zagubi_edna_poziciia_v_svetovnata/", "text": "Григор Димитров загуби една позиция в световната ранглиста на АТП. Най-добрият български тенисист, който през миналата седмица не участваше в турнири, вече е 13-и с актив от 2820 точки. Той изостава със 155 точки от първата десетка, която се затварят от белгиеца Давид Гофен.Спадът на Димитров за сметка на чеха Томаш Бердих е единствената промяна, която настъпи в топ 15 след турнирите на червени кортове в Барселона (АТП 500) и Будапеща (АТП 250). Те бяха спечелени съответно от Рафаел Надал и Лука Пуи.Анди Мъри остава начело в света за 26-a поредна седмица. Шотландецът има 11 870 точки и аванс от 3785 точки пред втория Новак Джокович. Топ 4 се допълва от най-добрите швейцарски тенисисти - Стан Вавринка с 5695 точки и Роджър Федерер с 5125 точки.Надал, който продължава без загуба на клей, след като влезе в историята с  и , заема пета позиция с 4735 точки. След испанеца се нареждат Милош Раонич с 4165 точки, Кей Нишикори с 4010, Марин Чилич с 3565 и Доминик Тийм с 3535.При жените Серена Уилямс продължава да е на върха, въпреки че не е играла, откакто спечели Australian Open. 35-годишната американка, която , има 7010 точки и аванс от 85 точки пред Анжелик Кербер.Уилямс оглавява световната ранглиста за осми път в кариерата си. Настоящата седмица е под №316 за нея като №1 в света. Това е третото най-добро постижение в историята след тези на Мартина Навратилова (332) и Щефи Граф (377).Чехкинята Каролина Плишкова заема третото място с 6010 точки. Челната десетка се допълва от Симона Халеп (5206 т.), Доминика Цибулкова (5065 т.), Гарбине Мугуруса (4691 т.), Джоана Конта (4330 т.), Агниешка Радванска (4205 т.), Светлана Кузнецова (4015 т.) и Мадисън Кийс (3857 т.).Цветана Пиронкова губи едно място и вече е 75-а с 792 точки. Втора ракета на България е Виктория Томова - №133. В топ 200 има още две български тенисистки - Изабелла Шиникова (№146) и Елица Костова (№153). Завърналата се след 15-месечно отсъствие заради употреба на допинг Мария Шарапова се изкачи до 262-ото място в света. 30-годишната рускиня спечели 185 точки от , който беше спечелен от германката Лаура Зигемунд. ", "date": "2017.05.01", "title": "Григор Димитров загуби една позиция в световната ранглиста"}
{"url": "http://www.dnevnik.bg/analizi/2017/05/01/2963288_rumunskiiat_model_no_po_bulgarski/", "text": "\"Използвам случая да поздравя прокуратурата. Всички искахме румънския модел, това е румънският модел - като се събудиш сутрин, да чуеш кого разследват. Бой по всички, така че да има превенция... Който, където и както го заварят, всичко трябва да се провери и да се повдигат обвинения.\"Твърдението, че \"това е румънският модел\", е на бившия и бъдещ премиер. Звучи като майтап, но не е - говори сериозно, понеже сигурно е чувал, че според социологическите проучвания мнозинството от българите искат независима прокуратура по румънски модел. Но или не знае какво точно представлява румънският модел, или разчита, че слушащите не го знаят.В действителност \"румънският модел\" няма нищо общо с българския и дори в някакъв смисъл е негов антипод. Ето само някои от разликите. Директорът на румънската Национална дирекция за борба срещу корупцията може да разследва дори и самия главен прокурор. Докато българският главен прокурор не дължи обяснения и сметка никому (както се видя и в последните дни) и може да бъде разследван единствено от самия себе си. 75-80 на сто от разследванията и обвиненията на въпросната румънска дирекция дават резултат в съда. Според последната публикувана статистика само през март например по дела за корупция са потвърдени окончателно 32 съдебни решения, осъдени са 71 обвиняеми. В България, дали поради некадърност или поради нежелание, присъди няма (което не означава, че няма корупция). Румънската антикорупционна прокуратура се ползва с 55% обществено доверие, българският главен прокурор - със 7%.Въобще сравнението силно напомня един стар виц от времената на т.нар. перестройка. Попитали радио \"Ереван\" каква е разликата между \"демокрация\" и \"демократизация\". Каквато е между Канада и \"канализация\", отговорило то.Но както стана дума, бившият/бъдещ премиер не се шегува. И едва ли не знае какво е \"румънският модел\". По-скоро заради собствения си (и на някои от съратниците му) опит в отношенията с прокуратурата заради някакъв сключен между тях пакт за ненападение или съюз, е принуден да я хвали. В момент, в който тя пак, на предела между две власти, е влязла във фаза на свръхактивност, като цяла седмица почти всеки ден \"влиза\" някъде, прибира документи и започва разследвания.Вече едва ли някой помни броя на подобните акции. Те винаги започват с голяма дандания и обикновено завършват тихомълком. Остава само пушилка, реалният резултат от която се изчерпва с някоя от следните възможности: пиар имитация на дейност; отвличане на вниманието от нещо, което никой не бива да забележи; разчистване на сметки, тормоз и държане в зависимост на политически неудобните; или удар срещу един бизнес в полза на друг (за последното виж рухването на КТБ и последвалото овладяване на активите ѝ).Разбира се, винаги остава надеждата, че този път прокуратурата най-накрая може да успее да намери и докаже нещо реално и да стигне докрай. Но както се пееше в една песен, \"а дано, ама надали\". Защото дори без да се навлиза много-много в сложностите на започналите разследвания, с просто око се виждат \"белите конци\" в тяхната кройка.Признаците за това са много, ето само три. Първият е моментът, избран за обявяване на тези разследвания, и съвпадението му с актуалните неприятности за главния прокурор. Както често се случва, и този път се разследват събития с доста голяма давност. За много от тях отдавна са писали и медиите, но прокуратурата не им е обърнала никакво внимание. И изведнъж се сеща за тях точно след като избухна скандалът с нерегламентираната среща на главния прокурор с двама бизнесмени, единият от които твърди, че на тази среща е бил сплашван. На всичко отгоре две от разследванията са директно свързани с двамата бизнесмени. А всичките \"посоки\" на най-шумното разследване, макар и то формално да се води във и срещу Комисията за енергийно и водно регулиране (КЕВР), всъщност сочат към компанията на сплашвания бизнесмен - \"Овергаз\".Още през 2011 година тя подава жалба в Европейската комисия заради отказания ѝ от монополистите на българския газов пазар достъп до газопреносната мрежа. Отказът е в нарушение на българското и европейското законодателство, чийто смисъл е да защитава конкуренцията в интерес на потребителите. В резултат ЕК започва дело срещу държавата и нейните газови монополисти, което вероятно скоро ще приключи с осъдителна присъда. Прокуратурата се сеща да търси виновни за евентуалните \"немаловажни последици\" едва сега, след като цялата история е отдавна известна. Като прикачва към нея някакви очевидно набързо и объркано скалъпени хипотетични прегрешения на самата \"Овергаз\", които в подходящ момент могат да обърнат всичко срещу нея.Вторият съмнителен признак е традиционно съпътстващата активностите на прокуратурата пропагандна кампания за обработване на общественото мнение, която предварително сочи \"виновника\". Така, още преди да бъде обявено разследването, в една от ятото \"медии\", неизменно симпатизиращи на прокуратурата, се появи абсурдният донос, с който явно си е послужила и прокуратурата. Според него \"Овергаз\" (търсейки законните си права) в съдружие с ЕК \"умишлено разстройва\" енергетиката и цялата икономика. И \"умишлено цели да създаде затруднения на изпълнителната власт\". Друга \"медия\" пък направо обяви, че заради собственика на \"Овергаз\" няма да има пари за увеличение на пенсиите и учителските заплати. Появи се и традиционният поддържащ \"протест\", настояващ всички енергийни цени да паднат с 30%.Така стигаме до третия, най-съмнителния и най-сигурния признак, че в това разследване става дума за нещо друго - самата прокуратура обилно е подсладила съобщението си със загриженост за \"необосновано високата\" \"цена на газта за крайния потребител\" и обещание да търси престъпления при \"ценовия скок\". Незапознат с реалностите може да си помисли, че като закрилник на народа прокуратурата едва ли не ще свали цените, а може даже и пари да върне.В действителност обаче делът на добавената стойност на \"Овергаз\" в цената за крайните потребители е минимален (огромният дял е за \"Газпром\"). Освен това, строго погледнато, КЕВР не определя цени, а като пощенска кутия отразява условията по търговски договори (като този с \"Газпром\"). И накрая - прокуратурата, слава богу, още по-малко може да качва и сваля цени. Макар че се опитва.В тази история цялата загриженост за цените не е нищо повече от прикритие за истинската цел, която най-вероятно е някъде сред изредените по-горе възможности: пиар, отвличане на вниманието, разчистване на сметки или просто удар по един бизнес.Едно обаче е сигурно. Да се превърне по този начин българският модел в \"румънски\" е точно толкова вероятно, колкото е вероятно прокуратурата да върне на някого пари от сметките за газа, парното или топлата вода.", "date": "2017.05.01", "title": "Румънският модел, но по български"}
{"url": "http://www.dnevnik.bg/sviat/2017/05/01/2963295_policiiata_v_istanbul_izpolzva_sulzotvoren_gaz_sreshtu/", "text": "Полицията в Истанбул използва сълзотворен газ и гумени куршуми, за да разпръсне група протестиращи, които въпреки наложената забрана се опитаха да излязат на демонстрация, за да отбележат с протест Деня на труда, съобщи \"Ройтерс\". Властите са задържали повече от 200 протестиращи в различни части на града.Протестите за Международния ден на труда са ежегодно събитие в Турция и преди се характеризираха с масови полицейски действия срещу демонстрантите. Тази година се очакваше демонстрациите да бъдат по-малко, след като синдикатите заявиха, че няма да се опитват да се отправят към площад \"Таксим\", който е традиционно място за антиправителствени протести и е забранен за демонстрантите.В града има засилено полицейско присъствие. Напрежението е особено голямо, след като президентът Реджеп Тайип Ердоган спечели референдума, който му даде нови правомощия.Полицията в квартал \"Меджидиекьой \" използва сълзотворен газ и гумени куршуми срещу група протестиращи, които се опитваха да тръгнат към площад \"Таксим\" с викове \"Таксим\" е наш и той ще остане наш!\". Двама демонстранти, които успяха да стигнат до него, бяха задържани малко след като разгънаха плакат. В квартал \"Бешикташ\" на десетки хора бе попречено да се отправят към \"Таксим\".\"Общо 207 души са задържани\", се казва в изявление на кабинета на истанбулския губернатор. Освен това са конфискувани около 40 коктейла \"Молотов\", 17 ръчни гранати и 176 фойерверки. Незаконните плакати също са били конфискувани, допълва той. от държавната администрация, военни и жандармеристи в Турция в поредната вълна чистки след неуспешния опит за военен преврат от юли 2016 г.", "date": "2017.05.01", "title": "Полицията в Истанбул използва сълзотворен газ срещу протест за Деня на труда"}
{"url": "http://www.dnevnik.bg/bulgaria/2017/05/01/2963292_borisov_po_povod_1_mai_raboteshtite_hora_sa/", "text": "Вярвам, че заедно ще изградим бъдещето на България като страна със стабилна и работеща икономикa и ще осигурим по-добър живот за всички български граждани. Работещите хора са локомотивът на държавното развитие. Те създават силната икономикa, която е определяща за високите доходи на всички граждани. Затова аз се обръщам към работещите българи с уважение и благодарност, поемайки ангажимент за сериозна държавна подкрепа към бизнеса и активните граждани.Това се казва в поздравителен адрес по случай 1 май на председателя на партия ГЕРБ и вероятен премиер за трети път Бойко Борисов, публикуван на официалния му сайт. В него се отбелязва също, че няма успешна държава без икономически постижения и добро образование.\"Развитата икономика и образованата нация са национални приоритети, за които ще работим неуморно\", казва Борисов. Той допълва, че е нужно обединяване на усилията в името на общата цел – \"изграждане и развиване по-добро бъдеще за нашите деца\". \"България се нуждае от обединение, труд и просвета. Заедно постигнахме много. Вярвам, че ще продължим да вървим по единствения възможен път на развитие – европейския\", се посочва още в поздравителния адрес на лидера на ГЕРБ.По-рано днес лидерът на БСП Корнелия Нинова , че несправедливостите в България са следствие, като истинската причина е съществуването на паралелната държава. \"В тази държава се дава път на онези, които крадат и богатеят на наш гръб\", подчерта лидерът на БСП.Ръководителят на структурата на левицата в София Калоян Паргов пък отбеляза, че 1 май е празник, но и ден на гнева на милиони работещи, които не получават достойно възнаграждение за своя труд, пенсионери, които бедстват, и на младите хора, които нямат перспектива за развитие.", "date": "2017.05.01", "title": "Борисов по повод 1 май: Работещите хора са локомотивът на държавното развитие"}
{"url": "http://www.dnevnik.bg/sviat/2017/05/01/2963407_muj_s_amerikanskoto_zname_spria_za_kratko/", "text": "Протестиращ прекъсна за кратко манифестацията за 1 май в Хавана, като се затича пред шествието със знаме на САЩ, преди да бъде заловен и отведен, предаде Асошиейтед прес, цитирана от БТА. Първомайската манифестация е най-голямото годишно политическо събитие в Куба.Президентът Раул Кастро, военни и граждански високопоставени кубински представители, както и чуждестранни гости присъстваха на инцидента, в който мъжът проникна през охраната и се затича пред десетките хиляди участници в проправителствената манифестация.Служители на силите за сигурност в цивилни дрехи отведоха мъжа пред очите на отразяващите шествието местни и чуждестранни журналисти. Този протест е необичайно нарушение на мерките за сигурност на организираната от правителството проява, която се охранява от силите за сигурност по протежение на маршрута на шествието.Кастро казва, че ще напусне президентския си пост през февруари, което значи, че той присъства на първомайската манифестация за последен път като държавен глава, отбелязва Асошиейтед прес.", "date": "2017.05.01", "title": "Мъж с американското знаме спря за кратко първомайската манифестация в Куба"}
{"url": "http://www.dnevnik.bg/sviat/2017/05/01/2963306_reklamna_kampaniia_za_15_mln_dolara_shte_populiarizira/", "text": "Телевизионни реклами на стойност 1.5 милиона щатски долара ще възхваляват постиженията на Доналд Тръмп през първите му 100 дни като президент на САЩ, съобщи \"Асошиейтед прес\", цитирана от БТА. Организацията, която ръководи предизборната кампания на милиардера, е поела разходите за клиповете, които ще бъдат излъчвани в цялата страна и ще бъдат насочени към определени електорални групи в интернет.Рекламната кампания, озаглавена \"Първите 100 дни\", представя \"ясната визия, решителното лидерство и безкомпромисната отдаденост\" на Тръмп към американския народ, \"точно както той обещаваше по време на предизборната кампания\", се посочва в комюнике на организацията \"Доналд Тръмп за президент\".", "date": "2017.05.01", "title": "Рекламна кампания за 1.5 млн. долара ще популяризира постиженията на Тръмп като президент"}
{"url": "http://www.dnevnik.bg/sviat/2017/05/01/2963398_sblusuci_na_purvomaiski_shestviia_v_moskva_i_parij_ima/", "text": "Сблъсъци избухнаха днес в Париж в района на традиционното първомайско шествие, предадоха световните агенции. Двама полицаи бяха ранени, допълва Франс прес. Същевременно около 1.5 милиона души участваха в различни прояви по повод международния ден на трудещите се, организирани в руската столица Москва, предаде ТАСС, цитирана от БТА. Сериозни нарушения на обществения ред там не са били констатирани.Френската полиция уточнява, че предизвикалите сблъсъците са били млади хора с маски и качулки. Те са се опитали да попречат на мирното протичане на похода за 1 май. Започнали са да хвърлят коктейли \"Молотов\" и други предмети по полицаите, охраняващи демонстрацията. Служителите на реда са отвърнали на атаката с гранати със сълзотворен газ.Полицията е успяла да изолира около 150 души, предизвикали размириците във френската столица. Заради проявата на насилие обаче на няколко пъти самият поход, организиран от синдикатите по повод 1 май, е бил прекъсван, уточнява ТАСС.Шествието на Международния ден на трудещите се бе организирано от четири френски синдиката. Освен за 1 май три от синдикатите призоваха участниците в шествието да се противопоставят на крайнодeсния кандидат за президент Марин льо Пен. Тези три синдиката обаче не призоваха открито да се гласува за независимия кандидат за президент Еманюел Макрон на балотажа на президентските избори на 7 май. Четвъртият синдикат се въздържа да дава предизборни напътствия на членовете си, отбелязва Франс прес.Шест дни преди втория тур на президентските избори днес в редица френски градове имаше протести срещу Марин льо Пен, но и срещу либерализма на Макрон. В демонстрациите от Лил до Марсилия се включиха няколко десетки хиляди души. Двамата кандидат президенти също имат предизборни прояви днес - Макрон в Париж, а Льо Пен във Вилпент. Шест дни преди втория тур на изборите преднината на Макрон пред Льо Пен намалява. Според нови допитвания той ще получи 59 процента, а Льо Пен 41 процента. Доскоро, според допитванията, преднината на Макрон беше от 20 процентни пункта.На него полицията задържа 18 демонстранти, предаде Франс прес, като се позова на местния информационен сайта Фонтанка.На кадри от арестите се виждат задържаните да лежат на земята, с кръв по лицата и с тела, покрити с знамето с цветовете на дъгата, символ на хомосексуалната общност. Протестът срещу насилието над хомосексуалисти в Чечения бе организиран на централен булевард в Санкт Петербург.В края на март независимият в. \"Новая газета\" разкри, че хомосексуалисти са мишена на властите в Чечения, които са задържали 100 гейове и са подстрекавали техните семейства да ги убиват, за да измият опетнената от позора им семейна чест. Според изданието най-малко двама души са били убити от близките си в Чечения в отговор на този призив. ", "date": "2017.05.01", "title": "Сблъсъци на първомайски шествия в Москва и Париж, има ранени"}
{"url": "http://www.dnevnik.bg/v_pamet/2017/05/01/2963419_pochina_aktyorut_iliia_raev/", "text": "На 77-годишна възраст почина актьорът и директор на Шуменския драматично-куклен театър Илия Раев, съобщи БНР.Той ще бъде запомнен с участията си в \"Гераците\", \"Фалшификаторите\", \"Сборен пункт\" и редица други постановки. Участвал е във филми като \"Всичко е любов\", \"Опасен чар\", \"Борис Първи: Покръстването и Слово за буквите\", \"Маргарит и Маргарита\" и др.Раев завършва НАТФИЗ със специалност актьорско майсторство в класа на професор Желчо Мандаджиев.Работи в Драматичния театър в Хасково от 1964 до 1967, а след това в Драматичен театър \"София\" до 1990 г. После преминава в Малък градски театър \"Зад канала\". От 2008 г. става директор на шуменския театър, припомня .Бил е председател на сдружение \"Българска нова драма\" и почетен гражданин на Шумен.\"Изключителен човек, актьор и директор на театъра в Шумен. Благодарим ти за всичко!\", се казва в съобщение на Съюза на артистите в България, цитирано от \"Нова телевизия\".Илия Раев е баща на певицата и водеща Алекс Раева.", "date": "2017.05.01", "title": "Почина актьорът Илия Раев"}
{"url": "http://www.dnevnik.bg/sport/2017/05/01/2963396_citat_na_denia_moga_da_pobedia_antuni_djoshua_s_edna/", "text": "Това заяви бившият световен шампион в тежка категория Тайсън Фюри в интервю за \"Скай спортс\". 28-годишният ирландец потвърди желанието си да се боксира срещу Антъни Джошуа, след като англичанинът победи Владимир Кличко с технически нокаут и вече държи три от петте титли в дивизията - на Международната боксова федерация (IBF), Световната боксова асоциация (WBA) и Международната боксова организация (IBO).Фюри не се е боксирал, откакто сложи край на доминацията на Кличко в края на 2015 г., а от миналата година е без лиценз, след като беше уличен в употреба на кокаин.\"Има само един мач, който целият свят иска да види. Най-големият мач - между мен и Джошуа, никой друг. Аз съм истинският шампион, все още съм номер 1 в света и всеки го знае\", каза още той. \"Аз съм тук и съм готов, ако Джошуа иска този мач. Дори нямам нужда от подготовка. Не съм бил на ринга също толкова време, колкото беше и Кличко. Разликата обаче е, че не съм на 41 години, а на 28\", допълни ирландецът.Фюри се изказа ласкаво за своя сънародник и го поздрави за победата срещу Кличко. \"Беше страхотен мач, много вълнуващ и приятен за гледане. През цялото време крещях за Ей Джей. Виках и си скубех косите, или поне това, което е останало от тях, защото бях притеснен, че ако загуби, това ще ни коства милиони.\"\"Джошуа показа много в този мач. Показа, че може да се възстанови от тежки удари, че може да падне и отново да се изправи. Той се справи много добре, връщайки се в мача, само че той е просто напомпан щангист, а аз не съм на 41.\"\"Поздравявам го, че успя да се измъкне от тази тежка ситуация срещу един възрастен човек. Но нека да си го кажем - аз съм човекът, аз съм номер 1 в дивизията. Може да има само един световен шампион в тежка категория и това съм аз. Ще бъде тотален сблъсък на стилове, на личности, на две пълни противоположности\", завърши Фюри. ", "date": "2017.05.01", "title": "Цитат на деня: Мога да победя Антъни Джошуа с една ръка"}
{"url": "http://www.dnevnik.bg/bulgaria/2017/05/01/2963427_rumen_radev_uchastnicite_v_aprilskoto_vustanie_sa/", "text": "Участниците в априлското въстание са нашите благородници, които вместо замъци ни завещаха костници и онзи борбен, непокорен дух, който и днес гори в българското сърце. Това каза днес в Панагюрище президентът Румен Радев, който се включи в честванията на 141-та годишнина от въстанието.Той допълни, че безсребреният патриотизъм на участниците във въстанието е еталон за всяка епоха, особено днес. Радев нарече априлското въстание осъзнатата саможертва в името на свободата, обречен бунт на селяни, даскали, занаятчии и попове. По думите му след Априлското въстание не остават паметници на военни победи, а костници – в Батак, в Черепишкия и Дряновския манастир.По думите на Румен Радев Априлското въстание с кървавото писмо, хвърковатата чета и народната княгиня е българската непреходна митология за чистите духом, които с черешови топчета будеха съвестта на Европа и Русия.\"Записките\" на Захари са нашият епос. Мъчениците му са нашите народни икони. Техният патриотизъм – безсребрен, жертвен, просветлен – е еталон за всяка епоха. Особено днес\", подчерта още в изказването си на церемонията президентът.", "date": "2017.05.01", "title": "Румен Радев: Участниците в априлското въстание са нашите благородници"}
{"url": "http://www.dnevnik.bg/sport/2017/05/01/2963401_junaited_shte_se_nasochi_kum_shmaihel_ako_prodade_de/", "text": "\"Манчестър юнайтед\" ще опита да привлече вратаря на \"Лестър\" Каспер Шмайхел, ако през лятото се раздели с Давид де Хеа, твърди \"Скай спортс\". Испанският страж, който прави поредния си страхотен сезон на \"Олд трафорд\", отново е обект на голям интерес от \"Реал\" (Мадрид).Де Хеа, който е юноша на \"Атлетико\" (Мадрид), беше на броени минути от трансфер на \"Сантяго Бернабеу\" в край на летния трансферен прозорец през 2015 г. \"Юнайтед\" обаче успя да го задържи и да преподпише с него, а сега може да го продаде срещу значително по-голяма сума от предложените тогава 40 млн. евро.Шмайхел също подписа нов петгодишен договор с \"Лестър\" след сензационната титла на \"лисиците\" през миналия сезон. Наскоро той напусна мениджърската агенция Triple S и се обвърза с агента Лука Басчерани, който има отлични връзки с \"Юнайтед\".Въпреки произхода си, 30-годишният датчанин премина през доста трънлив път, преди да излезе от сянката на своя баща - легендата на \"червените дяволи\" Петер Шмайхел.Той е юноша на градския съперник \"Сити\", но докато беше собственост на \"гражданите\", беше пращан да играе под наем в отбори като \"Дарлингтън\", \"Бъри\", \"Фолкърк\", \"Кардиф\", \"Ковънтри\". В един момент той дори обмисляше да се откаже от футбола.Шмайхел все пак реши да рестартира своята кариера след кошмарните дни на \"Етихад\". През 2009 г. той осъществи трансфер в четвъртото ниво на английския футбол - в \"Нотс каунти\", а след това премина през \"Лийдс\", преди да се установи в \"Лестър\" през 2011 г.Според \"Скай спортс\" \"Сити\" също има интерес към Шмайхел след вратарските проблеми, които има през този сезон. Пеп Гуардиола реши да лиши от услугите на Джо Харт, но засега трансферът на Клаудио Браво от \"Барселона\" се оказва провал.", "date": "2017.05.01", "title": "\"Юнайтед\" ще се насочи към Шмайхел, ако продаде Де Хеа на \"Реал\""}
{"url": "http://www.dnevnik.bg/sport/2017/05/01/2963423_selbi_oburna_higins_i_povede_s_1311_vuv_finala_na/", "text": "Световният номер 1 Марк Селби направи обрат срещу Джон Хигинс във финала на световното първенство по снукър, след като спечели шест от седемте фрейма в третата сесия.33-годишният англичанин поведе с 13:11 фрейма срещу 41-годишния шотландец, въпреки че три партии преди края на вечерния сеанс в неделя изоставаше с 4:10. Веселяка от Лестър обаче взе девет от следващите десет партии и се доближи на пет фрейма от втората си поредна и общо трета титла в \"Крусибъл\" след 2014 и 2016 г.Двамата ще се върнат на масата в 21.00 часа българско време, за да довършат битката за световната корона.Селби спази традицията да печели бавно и методично третите сесии във финалите си в \"Крусибъл\".През 2007 г., когато отново игра с Хигинс в спора за титлата, англичанинът спечели всичките шест партии, за да съкрати пасива си от 6:14 до 12:14. Тогава обаче не успя да осъществи обрат и загуби с 13:18. През 2014 г., когато изоставаше с 5:10 срещу Рони О'Съливан, селби взе пет от шестте фрейма в третата сесия и след това стигна до първата си световна титла след успех с 18:14.В третата сесия срещу Хигинс Селби далеч не показа блестяща игра, но нивото на Хигинс драстично спадна. Шотландецът допускаше грешка срещу грешка и световният номер 1 се възползва от ситуацията, след като успя да запази по-голямо спокойствие и да сведе до минимум рискованите удари.Световният шампион излезе победител в играта на нерви в първите два фрейма, а в третия на свой ред допусна груба грешка по черната, която позволи на Хигинс да поведе с 13:11. Това обаче беше всичко, до което четирикратният победител в \"Крусибул\" се добра в тази сесия.Селби спечели още една изпълнена с грешки партия за 12:13, след което увеличи серията си до четири поредни фрейма след серии от 67, 58 и 72 точки. Селби опитва да стане седмият играч с три световни титли в модерната ера на снукъра, а Хигинс - да триумфира в \"Крусибъл\" за пети път и да се изравни по брой трофеи с Рони О'Съливан. С повече от тях са само Рей Риърдън (6), Стив Дейвис (6) и Стивън Хендри (7).Aко спечели двубоя, Хигинс, който на 18 май ще навърши 42 години, ще стане най-възрастният световен шампион в снукъра от 45-годишния Риърдън през 1978 г. Селби пък може да стане едва четвъртият в историята, успял да защити световната си титла, след Хендри, Дейвис и О'Съливан.", "date": "2017.05.01", "title": "Селби обърна Хигинс и поведе с 13:11 във финала на световното по снукър"}
{"url": "http://www.dnevnik.bg/sviat/2017/05/01/2963431_trump_obiavi_che_za_nego_shte_e_chest_da_se_vidi_s/", "text": "Президентът на САЩ Доналд Тръмп каза, че е готов да се срещне със севернокорейския лидер Ким Чен-ун при подходящите условия за това, предаде \"Франс прес\", позовавайки се на негово интервю за агенция \"Блумбърг\". \"Ако има необходимите условия, за да се срещна с него, тогава аз ще го направя, абсолютно. Ще бъде чест за мен да го направя\", са точните думи на Тръмп.От идването си на власт Ким Чен-ун не се е срещал с чужд лидер, припомня \"Блумбърг\". В друго интервю за в. \"Вашингтон екзаминър\" обаче Тръмп казва, че хората трябва да са готови за най-лошото по отношение на севернокорейската криза, предава ТАСС.Климатът на Корейския полуостров в последните месеци се влоши, заради това че Пхенян продължава работата по забранените си програми за балистични ракети и ядрено оръжие и заради твърденията на Тръмп, че САЩ са готови да се заемат сами и да разрешат със сила севернокорейския проблем, припомня \"Франс прес\".Северна Корея предупреди днес, че е готова да извърши във всеки момент шести ядрен опит. Заради действията на Пхенян САЩ разположиха противоракетна система ТААД (THAAD) в Южна Корея, която днес е достигнала първоначалната си оперативна способност за защита срещу севернокорейски ракети, предаде \"Ройтерс\", като се позова на американски представители.Пекин вече разкритикува разполагането на тази система и каза, че нейният радар може да бъде използван за шпионаж на китайската територия.", "date": "2017.05.01", "title": "Тръмп обяви, че за него ще е чест да се види с лидера на Северна Корея"}
{"url": "http://www.dnevnik.bg/bulgaria/2017/05/01/2963438_jalko_che_i_dnes_poslaniiata_ot_april_1876_godina_sa/", "text": "Жалко, че и днес, ясните думи и послания от април 1876 година все още са обект на псевдоинтелектуална дискусия и политическа акробатика, каза днес кметът на Панагюрище Никола Белишки в словото си по време на националния митинг-заря по повод 141-вата годишнина от Априлското въстание. Той нарече жалка дискусията за това, дали в България е имало турско робство.\"Бъдещето на България не започва от Брюксел, Москва, или Вашингтон, а още по-малко от Босфора. Пътят на България минава през ежедневното завръщане и поклонение пред Перущица, Панагюрище, Копривщица, Стрелча, Батак и Клисура. Това е българската посока\", каза още Белишки.Той отбеляза, че днес България има нужда от ново Възраждане и ново възкресение, защото робството е вътре в хората и се нарича нихилизъм, омраза и апатия. \"Днес нашата битка е духовна, защото имаме територия и държава, но губим поколения. Липсва градивност и позитивизъм\", подчерта кметът на Панагюрище. По думите му днес най-много ни липсва онази спойка, онзи български дух, който превръща населението в народ.", "date": "2017.05.01", "title": "Жалко, че и днес посланията от април 1876 година са обект на политическа акробатика, каза кметът на Панагюрище"}
{"url": "http://www.dnevnik.bg/bulgaria/2017/05/01/2963447_knsb_se_celi_v_minimalna_zaplata_ot_800_leva_i_sredna/", "text": "Средната заплата да стигне до 1700 лв., а минималната - 800 лв до края на 2022 година, когато изтича мандатът на следващото ръководство на КНСБ. Това каза пред Националната конференция по заплащането на труда и правата на работещите президентът на конфедерацията Пламен Димитров.Според него поставяните до момента цели за увеличение на доходите през този период с 30 до 50% не са достатъчно амбициозни. \"Икономическата реалност, силно дефицитният пазар на труда подсказват и ни водят в посока по-високи искания. Смятам, че в нашата декларация трябва да ориентираме целите в числа и хоризонти, които дадат възможност за над 70 на сто ръст на минималната работна заплата и поне 60 на сто ръст на средната работна заплата през следващите пет години\", обяви лидерът на КНСБ.Според сметките на синдикалистите ръстът на възнагражденията е абсолютно реален при 4 до 5 на сто ръст на икономиката и то без да се имат предвид предложенията на организацията към кабинета за възраждане на индустрията, активното използване на плана \"Юнкер\", възстановяването и развитието на бъгарската енергетика.", "date": "2017.05.01", "title": "КНСБ се цели в минимална заплата от 800 лева и средна от 1700 лева"}
{"url": "http://www.dnevnik.bg/sport/2017/05/01/2963448_ludogorec_vkara_chetiri_gola_na_cherno_more_za_edno/", "text": "Шампионът \"Лудогорец\" направи поредна крачка към шеста поредна титла във футболното първенство, след като победи убедително \"Черно море\" с 4:0 у дома. Разградчани вкараха всичките си попадения преди почивката и записаха 22-ия си успех от 30 мача в Първа лига.Тимът на Георги Дерменджиев събра 72 точки и шест кръга преди края на сезона има 16 точки аванс пред \"Левски\" и ЦСКА, които разделят второто място. \"Черно море\" е четвърти с 46 точки, следван от \"Дунав\" с 45 и \"Локомотив\" (Пловдив) с 42.Клаудиу Кешеру откри резултата още в седмата минута на двубоя на \"Лудогорец арена\". Румънецът се разписа от границата на вратарското поле, след бърза контраатака, преминала през Марселиньо и Вандерсон.Следващите три попадения паднаха в последните осем минути на първото полувреме. В 37-ата централният защитник Хосе Паломино вкара с глава след центриране от корнер на Вандерсон.Две минути по-късно поредица от груби грешки в защитата на \"Черно море\" остави Вандерсон сам срещу вратаря и с помощта на рикошет бразилецът покачи на 3:0.В 43-ата минута Марселиньо премина през няколко защитници на варненци и насочи топката далечния ъгъл, но Емил Михайлов спаси. При последвалия корнер Марек Кузма задържа с ръце Паломино и главният съдия отсъди дузпа, която Кешеру отбеляза 21-ия си гол в първенството.", "date": "2017.05.01", "title": "\"Лудогорец\" вкара четири гола на \"Черно море\" за едно полувреме и е на победа от титлата"}
