{"url": "http://www.dnevnik.bg/comix/196250/", "text": "", "date": "2017.08.01", "title": null}
{"url": "http://www.dnevnik.bg/photos/2017/08/25/3030944_fotogaleriia_posreshtaneto_na_emanjuel_makron_i/", "text": "Церемонията по посрещането на френския президент Еманюел Макрон и съпругата му Брижит започна с повече от 15 минути закъснение от предварително обявения час пред двореца \"Евксиноград\" край Варна. Първата френска двойка беше търпеливо изчакана от президента Румен Радев и съпругата му Десислава.", "date": "2017.08.25", "title": "Фотогалерия: Посрещането на Еманюел Макрон и съпругата му Брижит в двореца \"Евксиноград\""}
{"url": "http://www.dnevnik.bg/sport/2017/08/25/3030935_barselona_obiavi_privlichaneto_na_dembele_za_105_mln/", "text": "Нападателят  Усман Дембеле  вече е футболист на \"Барселона\", обявиха от каталунския клуб. Французинът е купен за 105 млн. евро от \"Борусия\" (Дортмунд), като сумата може да нарасне до 135 милиона в зависимост от представянето на футболиста. Каталунците потвърдиха новината, като съобщиха, че Дембеле ще подпише 5-годишен договор, а клаузата му за откупуване ще бъде на стойност 400 млн. евро. Нападателят ще пристигне в Каталуня в неделя, а в понеделник ще премине медицински прегледи, след което ще подпише договора си. Френският национал трябва да запълни дупката в нападението на \"Барселона\" след напускането на  Неймар . Бразилецът премина в ПСЖ за 222 млн. евро и отвори сериозна пробойна при каталунците. Освен това той взе и №11 на \"Камп ноу\", който до момента се носеше от бразилеца. Ден по-рано  немското издание \"Билд\" съобщи , че сделката ще бъде на стойност 150 млн. евро, но сега се оказва, че каталунците са договорили нападателя за по-малко. Според ESPN ключовата среща за трансфера на Дембеле се е състояла в четвъртък преди  жребия за груповата фаза на Шампионската лига . Изпълнителният директор на жълто-черните Ханс-Йоаким Вацке, заедно със спортния директор Михаел Цорк са се срещнали с представителите на \"Барселона\" - президентът Хосеп Мария Бартомеу, Оскар Грау и Раул Санйехи, като те са договорили параметрите по сделката. Дембеле премина на \"Сигнал Идуна парк\" през миналото лято, като беше закупен 15 млн. евро, въпреки че сериозен интерес към него имаше от \"Манчестър юнайтед\" и \"Арсенал\". Французинът вкара 10 гола и даде 21 асистенции през сезона, но изрази разочарованието си от освобождаването на треньора Томас Тухел. Ситуацията с Дембеле се развива няколко седмици, след като нападателят изрази желанието си да си тръгне от Дортмунд. Той дори не се появи на една от тренировките на отбора, след кеото беше санкциониран от клубната управа. Французинът, който е на 20 години, взе участие само в един мач от началото на сезона - този срещу \"Байерн\" (Мюнхен) за  Суперкупата на Германия .", "date": "2017.08.25", "title": "\"Барселона\" обяви привличането на Дембеле за 105 млн. евро"}
{"url": "http://www.dnevnik.bg/analizi/2017/08/25/3030782_ala-bala-bla-bla_sreshtu_parij_ne_viarva_na_sulzi/", "text": "\"Забележително е също, че Радеви го играха просто келнери - А за да не се разсее публиката и за секунда от повърхността, социалните медии са напомпани със статии за стърчащите колене на дръзките президентши. ", "date": "2017.08.25", "title": "Ала-бала-бла-бла срещу Париж не вярва на сълзи"}
{"url": "http://www.dnevnik.bg/sport/2017/08/25/3031015_vratarska_greshka_v_poslednite_sekundi_podari_pobeda/", "text": "\"Локомотив\" (Пловдив) спечели третата си победа за сезона в Първа лига, благодарение на вратарска грешка в последните секунди. Бяло-черните се наложиха с 2:1 срещу \"Дунав\" у дома, а ценния втори гол вкара Симеон Райков в добавеното време. Пловдивчани излязоха четвърти с 11 точки, а след третата си поредна загуба русенци остават 11-и с пет. По-рано кръгът започна с равенство 1:1 между \"Етър\" и \"Ботев\". Търновци са осми с девет точки, а \"канарчетата\" имат пет, но са с мач по-малко. \"Локомотив\" започна двубоя по-дейно и в третата минута Марк Бедиме намери на удобна позиция Дино Мартинович, който обаче стреля неточно. Седем по-късно Димо Бакалов вкара красив гол с добре насочен удар от границата на наказателното поле. В 12-ата минута Дино Мартиновеч улучи напречната греда.  След почивката домакините продължиха да са по-активни. В 52-ата минута Веселин Марчев излезе на удобна позиция, но вратарят на гостите Станислав Антонов спаси. \"Дунав\" успя да подобри играта си и изравни в 69-ата минута. Тогава Христофор Хубчев центрира, топката попадна в Юлиян Ненов, който овладя и отблизо вкара. В добавеното време Теймур Марем не успя да отиграе добре, вратарят Антонов се хвърли, но не можа да улови топката и Райков се възползва, за да донесе победата на отбора си.", "date": "2017.08.25", "title": "Вратарска грешка в последните секунди подари победа на \"Локомотив\" (Пловдив)"}
{"url": "http://www.dnevnik.bg/photos/2017/08/25/3030960_fotogaleriia_brijit_makron_i_desislava_radeva_v/", "text": "Президентските съпруги Брижит Макрон и Десислава Радева бяха в центъра на вниманието на фоторепортерите и телевизионните оператори по време на официалната церемония в двореца \"Евксиноград\" край Варна. По-късно, докато държавният глава на Франция разговаряше с българския си колега Румен Радев и премиера Бойко Борисов, двете президентски съпруги посетиха двореца \"Тихото гнездо\" в Балчик и забележителности на Варна.", "date": "2017.08.25", "title": "Фотогалерия: Брижит Макрон и Десислава Радева в двореца \"Евксиноград\""}
{"url": "http://www.dnevnik.bg/sviat/2017/08/25/3030794_germanskiiat_vunshen_ministur_si_navleche_kritiki_za/", "text": "В Германския парламент е постъпило запитване от \"Зелените\" по какъв повод външният министър Зигмар Габриел е вечерял с руския президент Владимир Путин и бившия канцлер Герхард Шрьодер, съобщава \"Дойче веле\". Според партията външният министър е длъжен да разсее подозренията, че бива използван, за да прокара интереси на Путин и на  руския енергиен гигант \"Роснефт\" . \"Зелените\" смятат, че Габриел трябва да даде разяснения за вечерята си и да каже какви теми са обсъждали с Путин на 2 юни в Санкт Петербург преди парламентарните избори, до които остава почти месец, отбелязва \"Дойче веле\". Самият Шрьодер - бивш канцлер Германската социалдемократическа партия (ГСДП), от която е и Габриел - стана обект на критики в последните седмици, след като беше предложен за член на директорите на \"Роснефт\". \"Това би се оказало нечувано оскърбление за Европейския съюз и сериозен проблем за Германия,\" каза съпредседателят на фракцията на \"Зелените\" в Бундестага Катрин Гьоринг-Екард в интервю за \"Тагесшпигел\", публикувано в четвъртък. Според нея вечерята по никакъв начин не може да се възприема като \"частна\", имайки предвид организаторската роля на лобиста Шрьодер в продължила много часове среща на Габриел с Путин, каза още Гьоринг-Екард. Важно е на първо време да се изясни дали са обсъждани и въпроси като газопровода \"Северен поток - 2\" и отслабването на санкциите на Европейския съюз срещу Русия, смята партията. Всъщност вечерята в резиденцията на Путин в Санкт Петербург е продължила около два часа, били поканени и представители на германския бизнес, а отделно, на четири очи, двамата обсъдили кризата в Украйна и Парижкото  споразумение за климата , пише в. \"Цайт\".", "date": "2017.08.25", "title": "Германският външен министър си навлече критики за вечеря с Путин и Шрьодер"}
{"url": "http://www.dnevnik.bg/sport/2017/08/25/3030848_bulgarin_podpisa_vuv_vodeshtata_mladejka_hokeina_liga/", "text": "Българският хокеист Томислав Георгиев подписа едногодишен договор с \"Уитби фюри\" във водещата младежка лига в САЩ и Канада - Онтарио (OJHL). С това талантът направи нова крачка към мечтата си да стигне до НХЛ. \"Цяло лято бях в Канада, за да мога да вдигна нивото и да се преборя за място в отбора. Трябваше да чакам Канадската федерация да ме одобри, за да мога да подпиша с този отбор. Тъй като не съм канадец или американец, това е много дълъг процес и изисква търпение и планиране\", заяви Георгиев. \"Фактът, че съм първият българин, играл на такова ниво точно тук - в меката на хокея, ме мотивира още повече, тъй като знам колко талантливи хокеисти имаме\", продължи той. Треньор на Георгиев ще е Роб Пиърсън - изтеглен под номер 12 в драфта на НХЛ през 1989 година и с 269 мача с екипите на \"Торонто мейпъл лийвс\", \"Сейнт Луис блус\" и \"Вашингтон кепитълс\". Юношата на \"Славия\" е в Канада от четири години, където завършва хокейната академия в Онтарио. В момента е студент в Технологичния университет в Онтарио. \"Гордея се с това постижение, но смятам, че това е само началото и сега ще трябва да тренирам още по-здраво, за да мога да достигна следващото ниво - NCAA университетската лига в САЩ.\" \"Мечтата ми е да се преборя за стипендия и да играя четири години университетски хокей, докато в същото време получавам образование. Образованието и хокеят за мен са еднакво важни, тъй като една травма може да сложи край на хокейните ми мечти, но нищо не може да ми отнеме добрата диплома\", добави Георгиев.", "date": "2017.08.25", "title": "Българин подписа във водещата младежка хокейна лига в Канада"}
{"url": "http://www.dnevnik.bg/sviat/2017/08/25/3030939_ungariia_prekrati_diplomaticheski_otnosheniia_s/", "text": "Унгария скъса дипломатическите си отношения с Холандия на ниво посланик, след като холандският представител в Будапеща критикува остро в свое интервю правителството на Виктор Орбан. Министърът на външните работи Петер Сиярто обяви на извънредна пресконференция, че унгарският посланик в Холандия е бил призован в родината си за консултации. Тази стъпка представлява скъсване на отношенията на посланическо ниво, макар че ще има отношения в по-ниските части на дипломатическата йерархия, казва Сиярто, цитиран от Budapest Business Journal. Причината за това е интервю, дадено от приключващия мандата си холандски посланик Хаюс Хелтема пред сп. 168 Ora, в което той сравнява унгарските власти с  терористите от Барселона . \"Имаме една група, чиито членове губят от глобализацията и по тази причина се обръщат към екстремизма и фанатичната религиозност, защото те им дават чувство за сигурност. Създават си врагове на същия принцип, по който действа и унгарското правителство\". Хелтема описва възгледите за света на Будапеща като \"класически марксистки\" и че в Унгария \"всичко е черно и бяло\". Той казва още, че в днешна Унгария цари дълбоко разделение без междинно пространство между крайни позиции и това е достигнало и в политиката. \"В Холандия винаги търсим компромис, дори той да е малък. В управляващата ни коалиция имаме 4-5 партии, така че всеки е направил някакви отстъпки. Може месеци наред да преговаряме, но накрая постигаме компромис. Тук, обаче, има само позиции \"за\" и \"против\", ти или си с някого, или против някого. Това е класически марксистки мироглед.\" \"Като дипломат аз винаги търся пътя към компромис, а не с кого да се сбия. Тук всеки непрекъснато търси враг. Което е свързано с историческия опит на хората - свикнали са да не се съгласяват с властта, в която има само врагове.\" Вчера Сиярто реагира на интервюто, като заяви, че посланикът не е добре дошъл в министерството и че се надява бързо да си иде. В петък той каза, че думите на дипломата \"обиждат достойнството и суверенитета на Унгария\". Унгарският временен шарже д'афер ще протестира в холандското външно министерство заради думите на посланика в понеделник и ще изисква публично обяснение. Холандският външен министър  Берт Кундерс  се дистанцира от коментарите на Хелтема. \"Разбира се, че по никакъв начин не можем да кажем, че унгарското правителство използва същите методи, каквито и терористите\", каза той, цитиран от Dutch News, и обяви, че ще поиска среща с унгарския си колега в идните дни. Избрани цитати от интервюто: \"Преди всичко трябва да се прави разлика между бежанци и  икономически имигранти . Но тук правителството гледа на всички като имигранти и нито един не е възприеман като бежанец. Не говорим един и същи език. Още повече, че тук живеят изключително унгарци. В Холандия основно заради колониалното ни минало има много имигранти, ние сме отворено общество, приемаме пристигащите. Няма значение кой е унгарец и кой е индонезиец. Докато кампанията на унгарското правителство има ефект, защото заплахата, за която то говори, е някаде далеч и поради това изглежда много по-голяма.\" На въпрос как ще коментира, че в Западна Европа през последните месеци почти непрекъснато има нападения и атентати, посланикът отвръща: \"Фанатици може да има навсякъде и повечето от тях идват от Близкия изток. И какво - да бомбардираме веднага Близкия изток?\" В интервюто си Хелтема засяга и темата за родения в Унгария  инвеститор Джордж Сорос , който е в тежък конфликт с правителството, макар че премиерът Виктор Орбан е негов бивш стипендиант. \"Джордж Сорос може да бъде критикуван за много неща, достатъчно е да се се сетим за спекулативните му финансови транзакции. В същото време, той заслужава уважение заради гигантските суми, които е инвестирал в демокрацията и игзраждането на гражданско общество. По тази причина невероятно интензивните и агресивни атаки на унгарското правителство срещу него, са, меко казано, странни в очите на всеки чужденец\". По отношение на инициативата на Орбан  \"Да спрем Брюксел\",  посланикът казва: \"Не може определени държави да печелят от парите на ЕС, но да не помагат в борбата с предизвикателствата. За френския и за останалите посланици, \"Да спрем Брюксел\" е нещо странно, защото напада организация, създадена, за да помогне на вашата страна и на други като нея. () Това е евтина пропаганда и повечето унгарци го знаят\". \"Лидер на една от атакуваните от властите неправителствени организации сподели, че е горд от подкрепата на Холандия. Ако унгарското правителство смята, че зад такава подкрепа стоят някакви злонамерени финансови манипулации на външни невидими сили или на Джордж Сорос, това, меко казано, не е вярно. Ние се отнасяме сериозно към ценностите си и сме загрижени за малцинствата, свободата на медиите и доброто функциониране на демокрацията.\" \"[На унгарския медиен пазар] възможностите се стесняват все повече, сменя се собствеността. Но още по-тревожно е, че дори от страна на опозицията няма качествена преса, особено що се отнася до разследвания. Винаги се изненадвам от отсъствието на задълбочени журналистически разследвания в дирене на истината в Унгария. Когато холандски журналист пише за имигрантите, например, той със сигурност ще отиде в лагерите, ще разговаря с имигранти, полицаи, кметове, ще събира данни... Мнозина унгарски журналисти, с които съм се срещал, пишат недостатъчно подготвени и дори измислени истории. Разбирам, че в медиите има много политика и парите там очевидно са важен фактор. Мислех, че с изчезването на \" Непсабадшаг \" другите опозиционни вестници ще засилят позициите си. (журналистът го прекъсва с уточнение, че медиите, които не са подпомагани от правителството, се борят за оцеляването си) Това е тъжно. В същото време, медиите, фрашкани с пари, са съсипвани професионално.\" Запитан с кого е успявал да се срещне по време на мандата си в Будапеща, посланикът казва: \"Ще го кажа дипломатично - виждал съм страни, където е по-лесно да контактуваш с хората, взимащи решения. По-рано премиерът имаше редовна годишна среща с посланиците, но на такава не се е появявал от няколко години. Очевидно, това не е важно за него.\"", "date": "2017.08.25", "title": "Унгария прекрати дипломатически отношения с Холандия на ниво посланик"}
{"url": "http://www.dnevnik.bg/ot_vas/novini_ot_vas/2017/08/25/3030899_pojar_vuv_varna/", "text": "", "date": "2017.08.25", "title": "Пожар във Варна"}
{"url": "http://www.dnevnik.bg/bulgaria/2017/08/25/3030966_trima_dushi_zaginaha_ot_voltova_duga_v_sofiisko_selo/", "text": "Трима души загинаха след удар от волтова дъга във фирмена база в софийското село Хераково. Сред загиналите е и Светлю Шишков, собственикът на едноименната фирма за бойлери, съобщи Би Ти Ви. Пострадал е друг работник, мъж на 39 години. Той е настанен в реанимацията на \"Пирогов\" в тежко състояние, съобщи агенция \"Фокус\". Инцидентът е станал преди 10 ч. тази сутрин, след като вишка на транспортна складова техника е закачила електрически кабел. Тримата мъже – на 45, 50 и 63 години, са починали на място. Служители на Инспекцията по труда са извършили проверка, като първоначално не са били допуснати до обекта от други служители, които са били вътре, съобщи Би Ти Ви. Затова те са поискали помощ от полицията.", "date": "2017.08.25", "title": "Трима души загинаха от волтова дъга в софийско село"}
{"url": "http://www.dnevnik.bg/sport/2017/08/25/3030962_futbolistite_na_vereia_podnoviha_trenirovki_sled/", "text": "Отборът на \"Верея\" поднови нормално тренировъчния си процес и се готви за следващия двубой от Първа лига срещу \"Витоша\" (Бистрица), научи  . Ден по-рано играчите на Илиан Илиев  отказаха да тренират заради неплатени заплати  и премии. Президентът на клуба Галин Михайлов обясни ситуацията около бойкота, а днес се срещна с отбора, за да потърси мнението и на играчите. \"Истина е, че футболистите вече тренират. Всички бяха на тренировката и нещата за момента са нормални. Мога да кажа, че имаше компромис и от двете страни, смятам че разговорът ни беше конструктивен\", каза Михайлов пред \"Дневник\" и добави, че ще се опита в максимално кратък срок да изчисти всичко. \"Верея\" дължи две заплати на играчите, както и шест премии. Три от бонусите са от края на миналия сезон, а другите са заради трите победи от новата кампания - \"Етър\" 1:0,  \"Левски\" 2:0  и \"Локомотив\" (Пд) 1:0. Тимът се намира на четвърто място в подреждането с 10 точки.", "date": "2017.08.25", "title": "Футболистите на \"Верея\" подновиха тренировки след стачката"}
{"url": "http://www.dnevnik.bg/regioni/2017/08/25/3030992_pojarut_v_kresnenskoto_defile_e_obhvanal_okolo_10_hil/", "text": "Пожарът край Кресненското дефиле е обхванал площ от около 10 хил. дка гори, земеделски земи и сухи треви и храсти. Това съобщи началникът на Националния оперативен център на противопожарната служба Тошко Бързилов, цитиран от агенция \"Фокус\". Няма пострадали, съобщи министърът на вътрешните раоти Валентин Радев. Той посъветва хората да избягват пътуванията в района. Днес хората, които бяха евакуирани от близките села са били допуснати да нахранят животните си. Остава тежка обстановката при село Влахи, към което огънят се разпространява в борова гора. \"Там през целия ден работиха два хеликоптера, екипи на пожарната и горското стопанство и модулно формирование на армията. Въпреки усилията, които бяха положени, на този етап не сме успели да го локализираме в този фронт. Към другите места мога да кажа, че развитието на пожара беше напълно локализирано\", обясни Тошко Бързилов. От 7 часа сутринта два хеликоптера Ми-17 обливат с вода района на пожара. До 16.30 ч. те са направили над 70 захода, като са изсипали близо 140 тона вода, съобщи пресцентърът на Министерството на отбраната. За овладяването на стихията помагат и и 85 военнослужещи от състава на Сухопътните войски.", "date": "2017.08.25", "title": "Пожарът в Кресненското дефиле е обхванал около 10 хил. декара"}
{"url": "http://www.dnevnik.bg/sport/2017/08/25/3030959_grigor_dimitrov_popadna_v_potoka_na_nadal_v_us_open/", "text": "Григор Димитров попадна в потока на световния №1 Рафаел Надал на US Open. Среща между двамата е възможна в четвъртфиналите. Българинът е поставен под №7 в последния за годината турнира от Големия шлем. В първия кръг той ще се изправи срещу тенисист от квалификациите. При успех на старта Димитров ще срещне победителя от мача между руснака Андрей Рубльов и представителя на Великобритания Аляж Бедене. Първият поставен, който българинът може да срещне, е №27 Пабло Куевас от Уругвай. Другите двама поставени в тази част са №9 Давид Гофен и №18 Гаел Монфис. Надал ще играе със сърбина Душан Лайович в първия кръг, а при успех го чака мач срещу японеца Таро Даниел или участващия с \"уайлд кард\" Томи Пол от САЩ. Първият поставен на пътя на испанеца е №26 Ришар Гаске, а другите поставени в тази час са №15 Томаш Бердих и №22 Фабио Фонини. В тази първа половина на основната схема попадна и петкратният шампион в Ню Йорк Роджър Федерер. 36-годишният швейцарец, който спечели два от трите турнира от Големия шлем тази година - Australian Open и \"Уимбълдън\", е поставен под №3. Първият му съперник е американският тинейджър Франсис Тиафое. В тази четвърт от схемата попаднаха №6 Доминик Тийм, №11 Роберто Баутиста Агут, №14 Ник Кириос, №17 Сам Куери, №24 Хуан Мартин дел Потро, №31 Фелисиано Лопес, както и високият 2.11 м хърватски ветеран Иво Карлович и винаги атрактивният Дъстин Браун.  Световният №2 Анди Мъри, който заради контузия не е играл от \"Уимбълдън\" насам, попадна в благоприятен поток. В първия кръг той ще срещне представителя на домакините Тенис Сандгрен. Най-близките поставени до шотландеца е №29 Диего Шварцман, №21 Давид Ферер и №16 Лука Пуи. Другите поставените в тази четвърт са №8 Жо-Вифред Цонга, №12 Пабло Кареньо Буста, №20 Алберт Рамос и №32 Робин Хаазе. Александър Зверев, който спечели два турнира от сериите \"Мастърс\" тази година, е поставен под №4. В първия кръг германецът ще играе с квалификант. В неговата четвърт попадна голяма част от най-добре сервиращите играчи в тура. Първият поставен, който 20-годишният Зверев може да срещне, е южноафриканецът Кевин Андерсън в третия кръг. Потенциални съперници в осминафиналите са №13 Джак Сок и №19 Жил Мюлер. В четвъртфиналите е възможно да се стигне до мач между двамата братя Зверев. Миша стартира срещу получилия \"уайлд кард\" Тай-Сон Квятковски, а другите поставени в тази част на схемата са №5 Марин Чилич, №10 Джон Иснър и №25 Карен Хачанов.", "date": "2017.08.25", "title": "Григор Димитров попадна в потока на Надал в US Open"}
{"url": "http://www.dnevnik.bg/sport/2017/08/25/3030972_slovenec_zapisa_debjutna_pobeda_vuv_vuelta_liderite/", "text": "Словенският колоездач Матей Мохорич от състава на ОАЕ записа победа в седмия етап от Обиколката на Испания. Младият, 22-годишен състезател триумфира за първи път в една от трите големи обиколки при едва четвъртото си участие. Мохорич впечатли по време на  Джирото  през май, а сега затвърди добрите впечатления с етапен успех на \"Вуелта\".  Най-дългият етап в тазгодишната надпревара – 207 км от Лирия до Куенка не предложи толкова много изкачвания и имаше идеален профил за откъснала се група. Точно такъв сценарий се сбъдна, като Мохорич беше един от 16-те колоездачи, които се откъснаха рано. След последната височина от трета категория словенецът атакува смело в спускането и се откъсна от опитния Хосе Хоакин Рохас от \"Мовистар\". Със самостоятелна езда словенецът пресече първи финала за 4:43.35 часа, а на 16 секунди след него остана Павел Полянски. Полякът за  втори пореден ден зае второ място . Трети се нареди Рохас. В колоната не стартира един от силните състезатели на \"Мовистар\" Карлос Бетанкур, който падна лошо в шестия етап. Колумбиецът финишира геройски в четвъртък, но заради фрактура на десния глезен и лицеви травми в областта на устата напуска \"Вуелта\". Фаворитите в генералното класиране предпочетоха да се дебнат, като не искаха да хабят излишни ресурси преди двата тежки планински етапа през уикенда. По задължение  \"Скай\"  задаваше темпото на основната група, като задачата на тима беше да пази Крис Фрум. 40 км преди финала британците опитаха да изненадат съперниците си в отсечка със страничен вятър и предизвикаха малко разкъсване в основната група, но за кратко. След това  състезателите на \"Скай\"  намалиха темпото и бегълците се откъснаха на повече от 8 минути. На заключителното изкачване атаки нямаше, но темпото беше високо, което затрудни някои състезатели. Всички лидери обаче се събраха във финалните километри и завършиха заедно на 8:38 минути след Мохорич. Благодарение на големия аванс на бегълците Йетсе Бос от \"Мансана\", който финишира седми на 29 секунди се намърда в Топ 10 на класирането. Холандецът вече е седми в подреждането на 46 секунди от водача от Фрум. Утрешният осми етап е изцяло за състезателите, които се борят за крайната победа. Отсечката от Елин до Шорет де Кати е 199.5 км и предлага три сериозни изкачвания – две от трета и едно от първа категория. Решителната височина  Шорет де Кати  е дълга 5 км със среден наклон от 9%, а на места има т.нар. рампи с наклон от 18%. След стръмното изкачване предстои близо 3-километрово спускане, където етапът финишира. Шорет де Кати е преодолявана пет пъти във Вуелта, като за последно това се случи през 2010 г. Височината редовно се печели от силни катерачи, но никога от претендент за крайната победа.", "date": "2017.08.25", "title": "Словенец записа дебютна победа във \"Вуелта\", лидерите спестиха сили"}
{"url": "http://www.dnevnik.bg/sport/2017/08/25/3030990_za_pruv_put_ot_1997_g_niama_da_ima_bulgarska/", "text": "България остана без представител при жените в турнир от Големия шлем за пръв път от над 20 години насам. Виктория Томова беше последната надежда да продължи серията от български участия в основна схема на надпреварите от Шлема, но отпадна в последния кръг на квалификациите зa US Open. 22-годишната българка загуби от холандката Лесли Керкхов в оспорвана битка, завършила 3:6, 6:4, 3:6. Двубоят продължи 117 минути и премина през 12 пробива. Българката реализира пет от своите девет шанса за пробива, а 25-годишната холандката оползотвори седем от 14-те си възможности в подаванията на съперничката. Томова вкара 70% от първите си сервиси, но спечели само 47 от 92-те точки, които бяха разиграни в сервис геймовете й. Керкхов вкара 63% от първите си подавания и записа пет аса срещу осем двойни грешки, но втората ракета на България не успя да се възползва. Томова губи в последния кръг на квалификациите за втора поредна година. През 2016 г., когато за пръв път игра в турнир от Големия шлем, тя победи поставената под №3 в пресявките Тамира Пашек и рускинята Екатерина Александрова, преди да отстъпи пред Монсерат Гонсалес от Парагвай в директната битка за място в основната схема.  Българската тенисистка стигна до последния кръг на квалификациите и в тазгодишния Australian Open. Тя победи сръбкинята Ивана Йорович и японката Хироки Кувата, преди да бъде спряна от друга представителка на Япония - Ери Хозуми. Другите й две участия в пресявките на турнирите от Големия шлем - на \"Ролан Гарос\" и \"Уимбълдън\", завършиха със загуби в първия кръг. За последно нямаше българска тенисистка в основна схема в състезания от голямата четворка на Australian Open през 1997 г. Сесил Каратанчева беше другата българка, която участваше в квалификациите на тазгодишния US Open,  но отпадна във втория кръг.  Цветана Пиронкова, която имаше впечатляваща серия от 47 поредни участия в основна схема на турнирите от Големия шлем,  се отказа от надпреварата заради контузия.", "date": "2017.08.25", "title": "За пръв път от 1997 г. няма да има българска тенисистка в турнир от Големия шлем"}
{"url": "http://www.dnevnik.bg/sport/2017/08/25/3030986_hamiltun_izprobva_novata_sistema_oreol_v_trenirovkite/", "text": "Пилотът на \"Мерцедес\" Люис Хамилтън тества новата предпазна система във Формула 1  \"ореол\"  по време на свободните тренировки за Гран при на Белгия. Британецът направи една инсталационна обиколка в първите 90 минути за подготовка в петък, като след това веднага разговаря с екипа си и работната група на ФИА. През миналия месец ръководството на Формула 1 и Стратегическата група на  ФИА  постигнаха съгласие за въвеждане на защитната система за пилотите \"ореол\" (от англ. Halo). \"През последните пет години разгледахме най-различни варианти и преценихме, че ореолът дава най-добра обща защита на пилотите\", съобщиха тогава от ФИА. Всички отбори ще трябва да конструират болидите си за следващия сезон със защитната система, а според някои от специалистите, това може да обърка плановете на дизайнерите. Хамилтън говори кратко за \"ореол\" на пистата, но изрази по-категорично мнение в специалното студио на RTL, където беше гост на шефа си Ники Лауда: \"Много пилоти искат в състезанията да има повече сигурност, но аз не съм от тях. Предпочитам да има риск, това все пак е Формула 1\", каза трикратният световен шампион. Хамилтън, който в неделя ще запише своя старт №200 във Формула 1, добави, че не харесва системата \"ореол\". Той е и пред друго историческо постижение, като има шанс да изравни легендарния  Михаел Шумахер  по брой полпозишъни - 68. Освен британеца за кратко системата на \"Спа\" изпробваха Щофел Вандорн с \"Макларън\" и Маркус Ериксон със \"Заубер\". Хамилтън даде най-добро време във втората свободна тренировка. Най-добрият му тур беше 1:44.753 минути, като изпревари с 0.262 секунди Кими Райконен. Хамилтън завъртя едва 17 обиколки, а в края на тренировката заваля проливен дъжд. Някои от пилотите използваха шанса, за да пробват и настройките си за мокро, като в неделя прогнозите са да има валежи. В първата тренировка най-бърз беше Райконен с 1:45.502 минути, а  Хамилтън  беше на едва 0.053 секунди зад него. В първите 90 минути за подготовка Фелипе Маса катастрофира тежко и разби болида си, а това доведе и до червен флаг за кратко. Лидерът в световния шампионат Себастиан Фетел даде трето и пето време в тренировките, като работеше върху темпото си в дълги серии с ултрамеките гуми. Германецът обаче не беше доволен от себе си. \"Не съм щастлив как се разви денят. Всичко по колата е ОК, но трябва да довършим последните настройки, за да сме наистина бързи. Не намерих нужния ритъм, особено в кратките ми стинтове, като ще трябва да поработя утре сутрин\", каза Фетел. Четирикратният световен шампион, който е център на медийното внимание на \"Спа\", заради  очакваните новини за новия му договор  смята, че пилотите на \"Мерцедес\" са фаворити в Белгия. \"Надявам се, че ако подобря представянето си ще направя уикенда им труден. \"Мерцедес\" са много бързи тук, а това е дълго трасе и е трудно да имаше идеални настройки навсякъде. Не бива да правим генерални заключения от петък, защото винаги всички показват темпото си в събота\", заключи Фетел. Много от отборите използваха петъчния ден, за да тестват различни нови елементи по колите си. \"Мерцедес\" показа двойни Т-крила върху акулските перки на болидите си, а \"Ред Бул\" използваше нови задни крила, които да компенсират липсата на мощ на двигателите \"Рено\". \"Ферари\" се появи с ново предно окачване с трети амортисьор и променен под на своите болиди.", "date": "2017.08.25", "title": "Хамилтън изпробва новата система \"ореол\" в тренировките на \"Спа\""}
{"url": "http://www.dnevnik.bg/bulgaria/2017/08/25/3030375_mvr_kupuva_detektori_na_lujata_shte_izsledva/", "text": "Министерството на вътрешните работи е обявило обществена поръчка за купуване на 3 полиграфа, по-известни, като \"детектор на лъжата\", и 40 лаптопа за обработване на резултатите за 95 333 лв. (без ДДС). Покупката е част от проект \"Разширяване експертния капацитет на служителите на МВР за превенция на агресивни прояви в обществото, корупция и радикализация\", който се финансира от Европейския социален фонд. Водещ по проекта е Института по психология на МВР, а общата му стойност е 3.45 млн. лв. Една от основните дейности на проекта е \"изследване на агресивните прояви\". Първо ще бъдат обучат психолози за работа с полиграф, а акцент е провеждането на специализирано експертно изследване за ранно разпознаване на признаци на радикализация. Пилотно изследване ще бъде проведено сред минимум 60 служители на МВР, а след анализ на резултатите и корекции в методиката ще бъде направено теренно изследване сред представителна извадка от служители на МВР (минимум 600 служители). След като бъде написан аналитичен доклад върху резултатите от изследването ще бъдат разработени обучителна програма и материали. Самият обучителният модул ще се проведе на два етапа - обучение на обучители и втори - на целевите групи. Крайната цел на проекта е да развие специфична професионална компетентност на служителите, \"които са пряко ангажирани с дейности по укрепване на лоялността и противодействие на корупцията в системата на МВР. За работа с полиграф ще бъдат обучени 25 служители на Института по психология и 75 служители на специализирани дирекции", "date": "2017.08.25", "title": "МВР купува детектори на лъжата, ще изследва служителите си за агресия и корупция"}
{"url": "http://www.dnevnik.bg/sled5/filmi/2017/08/25/3029220_bari_siil_narkotrafikantut/", "text": "", "date": "2017.08.25", "title": "Бари Сийл: Наркотрафикантът"}
{"url": "http://www.dnevnik.bg/skorost/2017/08/25/3030213_fotogaleriia_folksvagen_pokaza_nai-kompaktniia_si/", "text": "Германският концерн \"Фолксваген\" показа най-компактния си кросоувър, кръстен Ти-рок (T-Roc) . Името идва от буквата \"Т\" – обща и за другите високопроходими автомобили на групата \"Тигуан\" и \"Туарег\", а \"Roc\" е препратка към английската дума Rock (скала, но означаваща и разтърсвам). Свои кросоувъри, на база на модела на \"Фолксваген\", вече показаха  и  .", "date": "2017.08.25", "title": "Фотогалерия: \"Фолксваген\" показа най-компактния си кросоувър"}
{"url": "http://www.dnevnik.bg/sviat/2017/08/25/3030226_merkel_ili_merkel_-_tova_li_e_izborut_na_germaniia/", "text": "\"Меркел или Меркел, само това ли е изборът на Германия?\": темата на главното неделно политическо токшоу илюстрира обстановката месец преди парламентарните избори, на които германският канцлер се стреми към четвърти мандат. \"Никакво желание за промяна, където и да било. Германците живеят твърде добре, за да се породи същинско недоволство от правителството\", отбелязва почти със съжаление консервативният в. \"Велт\" тази седмица. Канцлерът, която до 24 септември ще обиколи петдесетина града, изглежда е стигнала до същия извод и затова, вярна на себе си, не поема никакви рискове, избягва да дава конкретни обещания и се представя като гарант на стабилността в един обхванат от кризи свят, преживял изборните  сътресения на Брекзит и Доналд Тръмп . Тя повтори, че въпреки 12-те си години начело на държавата, мотивацията ѝ остава непокътната. \"Напълно съм съсредоточена върху победата си, върху победата на Християндемократическия съюз\" (ХДС), каза тя. Допитванията като цяло са непроменени. Германската социалдемократическа партия (ГСДП) на  Мартин Шулц  е с подкрепа от 22-25% и изостава с 14 до 18 пункта от консервативния съюз ХДС-ХСС на Ангела Меркел, чиято подкрепа е 38-40%. Резултатите са близки до тези от 2013 г. Шулц обаче смята \"да се бори до последната минута\", а последната анкета на института Аленсбах за в. \"Франкфуртер алгемайне цайтунг\" му вдъхва увереност – 46% от запитаните се колебаят за кого да гласуват, което е със седем пункта повече, отколкото през 2013 г. ГСДП, която в момента е в широка управляваща коалиция с ХДС, се стреми да постигне победа в последния момент. За да убеди избирателите, тя разчита на борбата срещу социалните неравенства и на \"Мартин Шулц постига контакт с хората - ясна позиция, ясен език, ясни цели\", подчертава шефът на парламентарната група на ГСДП Томас Оперман в регионалната преса. \"Започваме да увеличаваме подкрепата си, ГСДП иска повече от 30% и с Мартин Шулц можем да го постигнем!\", казва той. На митинг в Бремен във вторник Шулц отново тръгна в атака. \"Противно на твърденията на г-жа Меркел, алтернативи винаги има\", каза той. Тя пък дори не споменава името на съперника си. Само че социалдемократите са изправени пред дилема: как да се покажат по-различни от един канцлер, с когото управляват, без при това да се отрекат от доста похвалните си икономически резултати? Още повече, че ГСДП няма как да критикува най-спорните страни от последния мандат на Меркел. Партията се отнесе положително към приемането на над  един милион бежанци от 2015 г ., а освен това социалдемократите също пострадаха от скандала с замърсяващите автомобилни газове. \"Германия живее добре, когато ГСДП е в управлението, но Германия може да живее още по-добре с канцлер социалдемократ\" - това е аргументът, който се опитва да прокара Мартин Шулц. В този контекст например десните популисти от  \"Алтернатива за Германия\"  (АзГ), макар че допреди няколко месеца те се надяваха да отнемат достатъчно гласове от ХДС, за да лишат Меркел от нов мандат. \"Като се имат предвид прогнозите и допитванията за парламентарните избори на 24 септември, Меркел ще остане на власт\", призна водачката на листа на  \"Алтернатива за Германия\"  Алис Вайдел. Голямата въпросителна на изборите ще е редът на класиране и резултатите на малките партии и може би това в крайна сметка ще определи състава на следващото правителство. Широка коалиция? Или либералите от Свободната демократическа партия ще успеят да се наложат като партньор на Меркел? Изкушават ли се Зелените да се съюзят с нея? Дали очакваното влизане на \"Алтернатива за Германия\" в Бундестага ще затрудни съставянето на управляващо мнозинство? Тези въпроси ще получат отговор най-рано на 24 септември. Иначе ще трябва да се чака резултатът от дълги междупартийни преговори. Много ще зависи от това какво ще изберат социалдемократите. \"Няма признаци, че ГСДП може да настигне ХДС-ХСС. Ако ГСДП не иска нова широка коалиция, трябва да се подготви да е в опозиция\", обобщава в \"Билд\" шефът на социологическия институт ИНСА Херман Бинкерт./ БТА", "date": "2017.08.25", "title": "Меркел или Меркел - това ли е изборът на Германия"}
{"url": "http://www.dnevnik.bg/zdrave/2017/08/25/3029321_kak_i_dali_izobshto_rabotiat_igrite_za_trenirane_na_uma/", "text": "Има десетки широко достъпни мобилни приложения и онлайн игри, които се рекламират като начин за развиване на паметта и умствения капацитет. Но много малка част от тях се основават на реални научни подходи и за още по-малка част има научни доказателства, че работят. Останалите не че са вредни, но може да нямат никакъв ефект или пък да тренират ума в тесни и напълно ненужни умения, като да разпознаваш или уцелваш с пръст точно определена форма в точно определена обстановка. И понеже тази тема е сравнително нова за човечеството, няма и много институции с капацитета да преценяват кои електронни продукти за стимулиране на ума са наистина полезни и кои не, пише изданието Fastcompany. В САЩ например агенцията за безопасност на храните и лекарствата одобрява някои видове методи за упражнение, които се прилагат при невродегенеративните заболявания като Алцхаймер, а агенцията за финансов контрол е изобличавала по сигнали марки, които лъжат, че са научно подкрепени, но иначе няма кой да контролира тази дейност и да проверява научните претенции и реалните доказателства зад тях. Ето защо група австралийски учени са се заели с мащабен проект да анализират пазара на продуктите за \"мозъчни тренировки\". Дотук резултатите от изследването им са разочароващи. Спрели са се на 18-те най-популярни програми за стимулиране на мозъка в интернет, всичките рекламирани като създадени и потвърдени с научни факти. Само че за 11 от тях изследователите не се открили абсолютно никакви публикувани доказателства. От останалите седем, които са базирани на съществуващи научни публикации и са потвърдени като действащи, само две използват повече от един надежден източник и правят повече от една проверка на ефективността. А от тях само едната е използвала анализи от качествени и престижни институти за целта. Кое работи и кое не Основната разлика между ефективните и неефективните упражнения за ума е, че първите наистина успяват да подобрят концентрацията и продуктивността, докато вторите приучават мозъка да изпълнява конкретните еднообразни задачи в играта без приложение в истинския свят. Това се доказва и от австралийските учени в новото проучване, и от по-стари разработки по темата кои мозъчни тренировки работят наистина. Добрата новина е, че действително има упражнения, които могат да увеличат умствения капацитет, а лошата е, че те не са много, защото изискват много прецизно разработване. И при двете програми, които австралийците определят като най-надеждни - американската BrainHQ, основана от доктори по невронаука от Калифорнийския университет и израелската CogniFit от психолози от Университета в Хайфа - упражненията са така конструирани, че плавно да надграждат капацитета на мозъка за обработка и анализ на визуална информация, създавайки нови връзки в него. Ключът е в умението на мозъка да се променя Надграждането става с постепенно увеличаване на скоростта, с която човек трябва да анализира сменящите се ситуации в играта, както и растящата им сложност. То стимулира ума да става все по-бърз и наблюдателен. Например на екрана за части от секундата се появява ято птици, от които човек трябва да забележи различната и когато изчезнат да посочи приблизителното й място. Темпото към края на упражнението е толкова бързо, че разпознаването на търсения обект вече не е на съзнателно ниво, а на невронно. Това предизвиква физиологични реакции в мозъка - той се адаптира към растящото темпо чрез процес, наречен невропластичност, при който започват да се формират нови невронни връзки. Тези връзки след това се впрягат на работа, за да може мозъкът да се справи с товара на задачите, но те изискват поддържане чрез редовно ползване. Специализираните програми обикновено препоръчват поне по един час на ден за подбни упражнения. И точно тук е основната разлика с неефективните упражнения, при които двата фактора на темпото и сложността на задачите обикновено не са добре напаснати. Ако те не се изменят или условията са твърде еднотипни, упражнението е просто за запаметяване на конкретната ситуация и не представлява предизвикателство за ума. Процесът на изменение на мозъка се ускорява и от веществата, които е стимулиран да произвежда. Затова например наградите и признанието на успеха след всяко ниво също са съществени за ефективността на тренировката. Те предизвикват прозводството на допамин и ендорфин - хормоните на пристрастяването и задоволството. По същество работата на мозъка е да намира решения. За целта той иска да вижда едновременно и детайлите и общата картина, затова непрекъснато превключва между двете. Невропластичността прави така, че връзката да е по-бърза и точна, поясняват учените от Австралия. Прецизните тренировки на ума могат да направят така, че случващото се в периферното зрение да стане по-отчетливо и да се анализира по-пълно, паметта и реакциите да станат по-остри и точни, концентрирането да е по-дълбоко и за по-дълго. Но има и други начини  В случай, че на човек не му се занимава с целенасочени мозъчни тренировки, има и други неща, които може да направи, за да стимулира невропластичността на ума си. Учените дават няколко съвета: . За да се развива, мозъкът трябва да се предизвиква с нови неща, защото дори и хобита, които доставят удоволствие, стават еднообразни от един момент нататък. Например да се решават кръстословици е много стимулиращо за мозъчните връзки, само че не и ако са все от един и същи тип в продължение на години. Два-три часа седмично с каквото и да е ново занимание - плетене, жонглиране, музикален инструмент - ще са отлична мозъчна тренировка, вместо някоя онлайн игра за същата цел. Ходенето пеш е полезно само по себе си, но ако човек направи усилие по пътя да обръща внимание на детайлите около себе си, на звуците, на лицата на хората, на надписите и рекламите, ще се стимулира много повече, отколкото ако си сложи слушалките и гледа само направо. Учените препоръчват нарочно да се търсят различни маршрути - така разходката до магазина или до работа става откривателска мисия. Разбира се, още по-добър вариант е човек да пътува колкото може по-често по света и наистина да бъде откривател.  Мозъкът се нуждае от енергия, за да се развива, а това е по-трудно, когато тялото се бори например с високо кръвно налягане, затлъстяване и всякакви заболявания в резултат на лош начин на живот. Австралийските учени не знаят, но в България точно в тази връзка казваме: \"Здрав дух в здраво тяло\".", "date": "2017.08.25", "title": "Как (и дали изобщо) работят игрите за трениране на ума"}
{"url": "http://www.dnevnik.bg/sport/2017/08/25/3030504_ludogorec_ochakva_jrebiia_i_se_celi_v_novo_pametno/", "text": "Днес след 14 часа \"Лудогорец\" ще научи съперниците си в груповата фаза на Лига Европа. За втори път в историята си българският шампион ще участва във втория по сила европейски клубен турнир, след като го стори през сезон 2013-14. Тогава тимът, воден от Стойчо Стоев достигна до осминафиналите, а сега мечтае поне да изравни това свое постижение. Разградчани достигнаха до груповата фаза на турнира след участието си в предварителните кръгове на Шампионската лига. Съставът отстрани шампиона на Литва \"Жалгирис\" (1:2 и 4:1), но се препъна в израелския  \"Апоел\" (Беер Шева)  (0:2 и 3:1) и отпадна в третия предварителен кръг, заради голове на чужд терен. Това доведе и до сътресение по високите етажи и  раздяла с треньора Георги Дерменджиев  и назначаването на  Димитър Димитров . В плейофите на Лига Европа \"Лудогорец\" без много проблеми се справи с друг тим Литва -  \"Судува\" (2:0 и 0:0)  и си осигури европейски мачове поне до Нова година. За българският отбор постижението е още по-ценно, след като за първи път Разград ще бъде домакин на двубои от груповата фаза на европейските турнири. След реконструкцията на сектор В, стадион  \"Лудогорец арена\" получи зелена светлина  от УЕФА да приема двубоите. Парите Макар и да не е в Шампионска лига, където се раздават големите пари, \"Лудогорец\" отново може да заработи солидни бонуси от Европа. Тимът от Разград вече си осигури 2.6 млн. евро, които се полагат като базова сума разпределена на всеки един от 48-те участника в групите. Сумата беше увеличена двойно от началото на сезон 2016-17. Победа в групите се равнява на 360 хил. евро, докато равен на 120 хил. Победителят в групата получава 600 хил. евро, вторият – двойно по-малко. Оттам нататък всеки един отбор получава различен бонус и за участието в следващите кръгове, а те са: 1/16-финал – 500 хил. Евро, 1/8-финал – 750 хил. евро, четвъртфинал – 1 млн. евро, полуфинал – 1.6 млн. евро, финалистът взима 3.5 млн. евро, а победителят – 6.5. Стари познайници на пътя на шампионите За първи път \"Лудогорец\" не чака жребий за груповата фаза на един от двата турнира като аутсайдер. В досегашните си две участия в Шампионската лига разградчани бяха в четвърта урна и се падаха винаги с тежки съперници – първо с  \"Реал\" (Мадрид) , \"Ливърпул\" и \"Базел\", а преди година с \"Арсенал\", ПСЖ и пак \"Базел\". При дебютното си участие в Лига Европа \"Лудогорец\" нямаше никакъв опит и въпреки, че беше тотален аусайдер успя да направи фурор, и да не загуби мач в групите. В днешния жребий съставът на Димитър Димитров ще бъде поставен във втора урна, благодарение на коефициента си от 34.175. Малко не стигна на разградчани да са в първа урна, където последният тим е \"Спортинг\" (Брага) с 37.366. Сред потенциалните съперници има много познати имена на \"Лудогорец\", като освен споменатия \"Арсенал\" в първа урна са още \"Лацио\", който беше отстранен на 1/16-финалите през 2014 г. и \"Виктория\" (Пилзен) – преодолян на плейофите за Шампионската лига преди година, както и  \"Копенхаген\" , който елиминира разградчани на 1/16-финалите през февруари тази година. Безспорно най-голямото име в жребия е  \"Милан\" , като седемкратният европейски шампион се завръща в турнирите след четиригодишно отсъствие. Росонерите вече играха с два балкански отбора - \"Университята\" (Крайова) и \"Шкендия\" (Тетово), а феновете им у нас мечтаят \"Милан\" да дойде в България за първи път от 2001 г. Трета урна се води от \"Астана\" на Станимир Стоилов, но там са още отборите на \"Партизан\", който \"Лудогорец\" срещна на два пъти в предните сезони и от когото няма загуба (две победи с по 2:1 и 1:0 и две равенства 0:0 и 2:2), както и споменатия вече \"Апоел\" (Беер Шева). В последната четвърта урна е друг стар познайник на \"Лудогорец\" -  \"Цървена звезда\" . Сръбският колос попадна на пътя на разградчани преди година в третия предварителен кръг на Шампионската лига и беше отстранен след 2:2 в Разград и 4:2 след продължения в Белград. В тази урна е и амбициозният турски \"Истанбул Башакшехир\", в чийто редици силно се представя бившият играч на \"Лудогорец\" Жуниор Кайсара, а в състава личат имена като Гаел Клиши, Емануел Адебайор и Емре Бельозоглу. Целите При предишното си участие в групите на Лига Европа, \"Лудогорец\" постави рекорд за България, изигравайки 16 европейски мача в рамките на една кампания. Тимът постигна пет победи и едно равенство в груповата фаза, а послед отстрани \"Лацио\" след паметни мачове, преди да отпадне достойно от \"Валенсия\". Във втория по сила турнир разградчани имат повече от добри показатели – 14 мача, 7 победи, четири равенства и само три загуби, при голова разалика 18:11. Сега целите отново са високи, още повече, че през миналия сезон разградчани излязоха като трети от групата си в Шампионската лига. \"Конкретна цел поставена нямаме, но преди година направихме нещо страхотно, излизайки от Шампионската лига, така че сега всичко друго би значило отстъпление. Имаме добър отбор и вярвам, че който и да ни се падне ще можем да излезем от групата\", каза след мача със \"Судува\" изпълнителният директор Ангел Петричев. Новият треньор Димитър Димитров, който смята че класирането за групите е напълно заслужено няма предпочитан съперник. \"Аз знам, че в тази фаза няма слаби отбори, така че не мисля, че има голямо значение в коя урна е нашият отбор. Който и да ни се падне ще приемем жребия и ще играем. Ако ни се падне  \"Астана\"  ще е хубаво, това е качествен отбор, много силен. Ще бъде трудно за нас, но бих се радвал да се върна там\", добави треньорът на шампионите. Жребият за груповата фаза на Лига Европа е днес от 14.00 ч. Бългаско време и ще се тегли в Монако.", "date": "2017.08.25", "title": "\"Лудогорец\" очаква жребия и се цели в ново паметно участие в Лига Европа"}
{"url": "http://www.dnevnik.bg/sport/2017/08/25/3030459_snimka_na_denia_rekord_v_mekata_na_voleibola_-_65_000/", "text": "Европейското първенство по волейбол за мъже започна с мач за историята - домакинът Полша игра срещу Сърбия пред 65 000 зрители на националния стадион във Варшава. За около седмица футболното съоръжение беше пригодено за двубоя, а ентусиазираната публика го изпълни до край. За съжаление на полските зрители техният отбор загуби тежко с 0:3 (22:25, 22:25, 20:25).", "date": "2017.08.25", "title": "Снимка на деня: Рекорд в меката на волейбола - 65 000 видяха грешната стъпка на Полша"}
{"url": "http://www.dnevnik.bg/bulgaria/2017/08/25/3030523_produljava_gaseneto_na_pojara_v_kresnenskoto_defile/", "text": "Продължава гасенето на горския пожар, който бушува в района на Кресненското дефиле, съобщи БНР. Вчера  бяха евакуирани  жителите на две села, а кметовете на общините Кресна и Симитли обявиха бедствено положение в три населени места. Избухналият вчера пожар за часове унищожи над седем хиляди декара смесена гора. Вътрешният министър Валентин Радев оглави кризисния щаб, който даде извънреден брифинг в полунощ. Апелът към водачите е да шофират с повишено внимание и съобразена скорост при преминаване през големия тунел в Кресненското дефиле, където токът е спрян, съобщиха от МВР. Очаква се следващият брифинг от оперативния щаб да бъде днес около 12 часа. 130 служители на пожарната и горските стопанства останаха да дежурят в района на пожара през цялата нощ. В шест часа гасенето беше подновено. Помагат два хеликоптера, четири високопроходими булдозера, водоноски и над 34 пожарни автомобила, обяви на брифинга в полунощ главен комисар Николай Николов, който ръководи оперативния щаб. 115 жители на селата Сенокос и Ощава бяха евакуирани в кметствата на съседни населени места. Те са получили храна, вода и медицинска помощ. На място е пристигнала и модулна станция на МВР със специално оборудване, която постоянно замерва въздуха и задимеността, каза вътрешният министър Валентин Радев. Той изрази надежда, че пожарът ще бъде потушен още сутринта и отбеляза, че наблизо има достатъчно водоеми, от които може да се черпи вода за гасенето. Министърът на околната среда и водите Нено Димов изпрати в петък рейнджъри от Дирекцията на \"Национален парк Пирин\" да се включат в гасенето на пожара в Кресненското дефиле. Те ще помагат на участващите в борбата с огъня, който досега е унищожил над 5000 декара сухи треви и иглолистни гори, съобщиха от екоминистерството. Няма пряка опасност за хората в района на пожара, успокои директорът на Югозападното държавно горско предприятие Дамян Дамянов. Пред БНР той увери, че огънят ще бъде локализиран още днес. \"Пожарът не е стигнал до територията на парк \"Пирин\". Той е територията на горско стопанство Кресна и горско стопанство Симитли, като площта е някъде около 6 и 7 хиляди декара\", каза Дамянов.", "date": "2017.08.25", "title": "Продължава гасенето на пожара в Кресненското дефиле"}
{"url": "http://www.dnevnik.bg/sport/2017/08/25/3030508_antuni_ivanov_zavurshi_deseti_na_100_m_buterflai_na/", "text": "Антъни Иванов отпадна в полуфиналите на 100 метра бътерлфлай на световното първенство по плуване за младежи в Индианаполис (САЩ). 18-годишният българин раздели десетата позиция в крайното класиране, като остана на 0,45 сек. от голямата осмица. Иванов преплува дистанцията за 53,53 секунди. Той завърши седми в доста по-бързия първи полуфинал, от който за финала се класира шестима състезатели. Най-бърз беше руснакът Андрей Минаков, който постави нов рекорд на шампионатите - 52,23 секунди. Второ време постигна унгарецът Кристоф Михал, който спечели втория полуфинал с 52.61 секунди. Още петима слязоха под 53 секунди, като и петимата плуваха в серията на Иванов - японецът Шиносуке Ишикава (52,82 сек.), австралиецът Джордан Брънт (52,85 сек.), турчинът Умитджан Гуреш (52,85 сек.), германецът Ян Ерик Фризе (52,92 сек.) и естонецът Крегор Зирк (52.98 сек.). Финалът беше затворен на 53,08 секунди от руснака Егор Куймов. На 28 август Антъни Иванов стартира в по-силната си дисциплина - 200 м бътерфлай. В нея той стигна исторически за българското плуване финал на световното първенство за мъже в Будапеща, а сега се цели в медал.", "date": "2017.08.25", "title": "Антъни Иванов завърши десети на 100 м бътерфлай на световното за младежи"}
{"url": "http://www.dnevnik.bg/sviat/2017/08/25/3030299_evropa_ochakva_s_bezpokoistvo_mashtabnite_ucheniia_v/", "text": "Русия се готви да предприеме като демонстрация на мощ може би най-големите си военни учения от края на Студената война, които ще бъдат следени внимателно от НАТО на фона на напрежението между Запада и Изтока. Западни представители и анализатори предполагат, че до 100 000 войници и логистичен персонал ще участват в маневрите \"Запад 17\", които ще се проведат следващия месец в Беларус и Русия, включително в Калининград. Москва съобщава за значително по-малка численост на участващите. Ученията, които трябва да се състоят от 14 до 20 септември, ще протекат в период на обтегнати отношения между Русия и САЩ. Наскоро Конгресът наложи нов кръг от санкции на Москва в отговор на твърденията за нейна намеса в изборите в САЩ през 2016 г. Предвижда се първите руски войници да пристигнат в Беларус в средата на август. Москва описва \"Запад 17\" като редовни маневри, които се провеждат на всеки четири години, отдавна са планирани и не са реакция на последните санкции. Централата на НАТО в Брюксел заяви, че не смята да реагира на маневрите, като разположи допълнителни войски по руската граница. Представител на НАТО каза: \"НАТО ще наблюдава отблизо ученията \"Запад 17\", но ние не планираме никакви големи учения по време на \"Запад 17\". Нашите учения се планират много отдалеч и не са свързани с руските\". Мащабите на ученията Вицепрезидентът на САЩ Майк Пенс обсъди \"Запад 17\" по време на визитата си в Естония през юли и изтъкна възможността за разполагането в страната на американските системи за ПВО \"Пейтриът\". Възможно е САЩ да дислоцират допълнителни войници в Източна Европа по време на учения или да отлагат планирана ротация на други. Командващият на американските сухопътни сили в Европа генерал-лейтенант Бен Ходжис каза през юли на пресконференция в Унгария: \"Всички, които живеят близо до Западния военен окръг, са леко обезпокоени, защото чуват за мащабите на ученията\".  Руските въоръжени сили бързо се модернизираха в последното десетилетие и \"Запад\" им дава възможност да тренират групово.  Москва обвинява за нарастващото напрежение по оста запад-изток разширяването на НАТО в източна посока и разполагането през последните години на още натовски войници в страни, граничещи с Русия. НАТО казва, че повишеното численост на войските на пакта, дислоцирани в тази част на Европа, е отговор на руското анексиране на Крим праз 2013 г. \"По-лесни начини да извършиш самоубийство\" Русия не е обявила колко войници ще участват в \"Запад 17\", но руският посланик в НАТО Александър Грушко каза, че не се предвижда в отделните фази на маневрите да участват повече от 13 хиляди войници - лимитът, над който Русия съгласно международните споразумения ще е задължена да допусне военни от други страни да наблюдават ученията. Теоретично Русия може да раздели маневрите на няколко части, за да спази ограничението от 13 хиляди. Западни анализатори казват, че предишните учения \"Запад\" са включвали около 70 хиляди военен и спомагателен персонал, въпреки че Русия предварително е информирала НАТО, че числеността няма да надхвърли 13 хиляди.  Игор Сутягин, съавтор на \"Новите сухопътни сили на Русия\", чиято официална премиера е на 20 септември, казва: \"За съжаление не може да се вярва на това, което казват руснаците\". По думите му \"сто хиляди е може би преувеличено, но 18 хиляди е напълно реалистично\". Той не очаква атака срещу балтийските страни, тъй като те са членки на НАТО. \"Все пак има по-лесни начини да извършиш самоубийство\", казва той. Но допълва, че Путин е майстор на неочакваните неща и че Русия може да предприеме действия другаде, например да завземе още територия на Грузия. Може би най-големите руски военни учения В публикувана през май съвместна статия на полк. Томаш Ковалик, бивш специален помощник на председателя на Военния комитет на НАТО и директор на департамент в полското министерство на националната отбрана, и Доминик Янковски, високопоставен чиновник в полското външно министерство, пише, че Русия е поръчала 4000 вагона за транспортиране на войските й до Беларус и се изчислява, че военният персонал може да наброява 30 хиляди. Като се добавят военните части, които вече са в Беларус, и тези от руската Калининградска област, както и войниците, пристигнали по въздух, това може да се окажат най-големите руски военни учения от 1991 г. НАТО е заявила, че най-големите нейни учения \"Трайдънт джавелин 17\" за тази година (8-17 ноември) ще включват едва 3000 войници. \"Трайдънт джавелин 17\" са подготовка за по-големи учения догодина - \"Трайдънт джънкчър 17\" с участието на около 35 хиляди войници.  Представителят на НАТО добавя: \"Засилихме нашето военно присъствие в източната част на съюза в отговор на незаконното анексиране на Крим от Русия и нейното военно засилване в региона. Ние имаме четири многонационални бойни групи на НАТО в балтийските страни и Полша, ясно напомняне, че нападение срещу един от съюзниците е нападение срещу всички. Обаче силовата позиция на НАТО не е реакция на \"Запад 17\".  По времето на Студената война \"Запад\" бяха най-големите военни маневри на Съветския съюз и в тях участваха вероятно от 100 до 150 хиляди военни. След разпадането на Съветския съюз ученията бяха възобновени през 1999 г. и оттогава се провеждат през четири години. /БТА", "date": "2017.08.25", "title": "Европа очаква с безпокойство мащабните учения в Русия, Беларус и Калининград"}
{"url": "http://www.dnevnik.bg/sviat/2017/08/25/3029411_atentatut_v_barselona_izvadi_na_pokaz_problemite_v/", "text": "Мароко отдавна смята себе си за оазис на стабилността в един размирен регион и за ключов съюзник в борбата с ислямския екстремизъм, но в последните месеци се оказва разтърсен от касапниците в Европа, за които са обвинявани заминали за чужбина мароканци. Млади мъже от северноафриканската държава бяха замесени в смъртоносните нападения в Париж и Брюксел, а миналата седмица се оказаха заподозрени за насилието в Испания и Финландия. Групировката \"Ислямска държава\" пое отговорност. В дните след нападенията на прочутата улица \"Ла Рамбла\" в Барселона и в морски курорт, при които бяха убити 15 човека, потресени и ужасени роднини и приятели на заподозрените се събраха с представители на мюсюлманската общност в своя град Рипол в Испания, за да осъдят тероризма. Техните семейства в Мароко направиха подобни изявления и също казаха, че каквото и да са научили младите мъже за екстремизма, то е станало далеч от дома.  Дванайсетчленната група, обвинена за извършването на нападенията в Испания, се е състояла от братя и приятели от детинство от Рипол - млади мъже, описвани като интегрирани, харесвани от много хора и отговорни членове на своята сплотена общност. \"Летец, учител, лекар... Как може това да изчезне? Какво се е случило с вас?\", написа тяхната училищна възпитателка Ракел Рул в отчаяна статия, публикувана във вторник във в. \"Вангуардия\". \"Какво правим, за да се случват тези неща! Вие бяхте толкова млади, толкова пълни с живот, който беше пред вас... и имахте да осъществите хиляда мечти.\" В понеделник испанската полиция застреля 22-годишния мароканец Юнес Абуякуб, за когото се предполага, че е шофирал микробуса, с който беше извършено нападението на \"Ла Рамбла\", отнело живота на 13 човека. Той също така беше идентифициран като заподозрян за убийството на собственика на похитена кола. Дядо му Акбуш Абуякуб каза пред испанския в. \"Паис\", че Юнес е напуснал Мароко като малко момче. \"Но едно нещо е сигурно: моят внук не завърши обучението си тук. Той учеше в Испания\", каза дядото.  Изтъкнатият марокански специалист по исляма Билал Талиди посочи множество причини за радикализацията сред мароканците след преместването им в Европа: \"разкъсването между две идентичности и две образователни култури, социалната маргинализация, несигурната икономическа ситуация и криминалните досиета\". Проблемите на младите мароканци Експерти казват, че откакто е навлязла във възход, групировката \"Ислямска държава\" не обръща толкова внимание на религиозната мотивация при набирането на бойци. Вместо това тя успешно издирва сравнително светски млади мъже с връзки и в двете страни. През последните години към нея са се присъединили близо 1600 мароканци. Политици и експерти порицават правителството за това, че не схваща мащаба на проблемите на младите мароканци у дома и в имигрантските общности в чужбина, и търсят начини да предадат на своите сънародници навсякъде това послание за религиозна умереност. Мароканците не са единствените, които извършват нападения в Европа; насилие упражняват емигранти от Тунис, Алжир, Пакистан и Либия, както и такива, които са родени в Европа. Мароканците също стават жертви: десетки загинаха при нападения в Казабланка и Маракеш. Испания е основната дестинация за мароканците от десетилетия. Двете страни почти се докосват при Гибралтарския проток, а Испания има два анклава в Северна Африка, отделени от Мароко с множество огради с бодлива тел, предназначени да възпрепятстват незаконните преминавания. Мароканските служители по сигурността превръщат борбата с екстремизма в приоритет, а правителството казва, че от 2002 г. е разбило 167 терористични групи и е осуетило 341 нападения. Крал Мохамед Шести редовно критикува джихадизма и реториката на радикалния ислям. \"Изправени пред разпространението на нетолерантни идеи в името на религията, всички - мюсюлмани, християни, евреи - би трябвало да образуват общ фронт за борба с фанатизма, омразата и изолационизма във всичките му форми\", каза той в реч миналата година. Той призова мароканците в чужбина да \"останат привързани към ценностите на своята религия и светските си традиции, изправени пред това явление, което е чуждо за тях.\" \"Напрежение и разделение\" От 1970-те години Мароко полага усилия да надзирава религиозното обучение на своите общности в чужбина чрез множество държавни агенции, каза делегираният министър за мароканците в чужбина и миграционните въпроси Абделкрим Бенутик. Попитан от \"Асошиейтед прес\" за тези усилия, Бенутик отпрати за въпроси към министерството на ислямските въпроси, което не отговори на запитванията за коментар. Правителството определи 24.5 милиона долара за тези усилия само тази година в допълнение към програмите за обучение на имами на Института \"Мохамед Шести\". Талиди обаче предупреди, че \"религиозната рамка не може да окаже особена помощ на младежи с криминални досиета, които не посещават места за богопоклонение или религиозно обучение\". Той добави, че \"Мароко поставя на религиозни длъжности хора, които не са подкрепяни от общността в чужбина, а това създава атмосфера на напрежение и разделение, вместо да работи в дух на партьорство с хора, които са по-представителни\" за местното население. Главна роля в групата е имал пътуващ имам, който, както каза неговото семейство пред в. \"Мундо\", не е живял в Мароко от 15 години. Мароканското културно наследство Председателят на комисията по външни работи, ислямските въпроси и мароканците в чужбина към долната камара на парламента Юсеф Гарби каза, че едно от главните предизвикателства е как да се предаде основаното на толерантност мароканско културно наследство и идентичност на по-младо поколение емигранти. \"Техните възгледи за идентичността им и за исляма са изкривени и се основават на радикално тълкуване на религията\", каза Гарби. Той иска парламентът да превърне този въпрос в приоритет.  \"Много от младежите трето и четвърто поколение от мароканците в чужбина не познават нашата страна\", добави Гарби. \"Тяхното желание да възстановят връзката си с религията понякога се проявява по насилствен начин.\" Той предлага културни програми за мароканците, родени в чужбина, които не включват само религия, със съгласувани усилия между държавни агенции, неправителствени организации и общностни групи. Училищната възпитателка Рул, която е познавала всички нападатели, намекна в своята статия, че отговорът трябва да се търси по-надълбоко и да стигне до другата страна на Средиземно море. В деня след застрелването на Абуякуб тя имаше повече въпроси, отколкото отговори. \"Как можа да стане това, Юнес? Пръстите ми треперят. Никога не съм виждала някой толкова отговорен като теб\", написа тя. /БТА", "date": "2017.08.25", "title": "Атентатът в Барселона извади на показ проблемите в \"оазиса на стабилността\" Мароко"}
{"url": "http://www.dnevnik.bg/na_put/2017/08/25/3029884_dimitrovgrad_obzavede_apartament_na_socialisticheskiia/", "text": "Апартамент, който пресъздава времето от социалистическия бит, обзаведе община Димитровград по повод 70-годишнината от създаването на града. Жилището пресъздава времето след 1951 г., когато са построени вече първите блокове в новия град и хората се нанасят да живеят в тях по начин, различен от познатия им живот на село. Правят се първите опити за създаване на удобство и уют. Дотогава пристигналите от всички краища на България бригадири са били настанявани в дървени бараки и палатки. Поради недостига на жилища в началото в новопостроените апартаменти се настаняват по две семейства, каквато е била разпространената практика и в Съветския съюз. Ако семейството е имало деца, то е получавало спалнята и хола, а съседите без деца са оставали в самостоятелната стая. Кухнята, банята и тоалетните са се ползвали общо. Апартаментът се състои от четири стаи, а всички изложени предмети, са автентични. Кухнята е обзаведена както е било прието във времената на ранния социализъм - с мивка от тухли, легло с пружина, дървена маса, бял бюфет. В спалните помещения специален акцент е поставен върху къта за ръкоделие, от какъвто според тогавашните разбирания се нуждаела всяка \"труженичка и домакиня\". Моделите на дрехите и плетивата жените копирали от популярните за времето си журнали - \"Жената днес\", а много по-късно и западногерманската \"Бурда\". Типичното обзавеждане на гостната включва масивна полирана маса с тежка плюшена покривка и т.нар. салонен бюфет, където са се нареждали на показ по-скъпите сервизи. Интериорът се допълва от радио, грамофон и телевизор \"Опера\". Телевизорът е работещ и посетителите ще могат да го гледат, макар и в черно-бяло. Подовете са постлани с характерните жакардови килими, а стените са декорирани с модерните по онова време ковьорчета. Четвърта стая е обзаведена като кабинет и ще функционира като информационен център, където туристите ще могат да получават информация за забележителностите на общината и съседните населени места, информира общинската пресслужба.", "date": "2017.08.25", "title": "Димитровград обзаведе апартамент на социалистическия бит"}
{"url": "http://www.dnevnik.bg/bulgaria/2017/08/25/3030511_emanjuel_makron_e_na_oficialno_poseshtenie_v_bulgariia/", "text": "Снощи министър-председателят Бойко Борисов посрещна френския президент Еманюел Макрон, който заедно с водена от него делегация пристига на посещение в България. Президентът на Франция беше посрещнат на летище Варна с почетен шпалир от матроси от военноморските сили, съобщи пресслужбата на Министерския съвет. Днес в правителствената резиденция \"Евксиноград\" премиерът Борисов и президентът Макрон ще разговарят на четири очи, след което ще се проведе и пленарна среща. Сред обсъжданите теми ще бъдат перспективите за развитие на двустранните отношения между България и Франция, двустранното икономическо, инвестиционно и културно сътрудничество, охраната на външните граници на Европейския съюз, както и идеите за бъдещето на Европа. Във фокуса на разговорите ще бъдат също така заложените в програмата на Българското председателство на Съвета на ЕС приоритети, европейската перспектива на Западните Балкани и присъединяването на България към Шенген и към Организацията за икономическо сътрудничество и развитие. Разговорът между българския министър-председател и френския президент е също продължение на тяхната среща от началото на юни в Елисейския дворец в Париж. На съвместната пресконференция тогава Борисов и Макрон подчертаха значението на по-нататъшното развитие на двустранните отношения между България и Франция, както и възможността да бъдат реализирани съвместни проекти. Правителствената пресслужба разпространи видео от посрещането: До 18 ч. днес няма да се допускат престой и паркиране в следните участъци: - от кръстовището на ул. \"Найден Геров\" с бул. \"Княз Борис I\" в посока локално платно за официален вход на хотел \"Суис Белхотел\"; - по ул. \"Константин Фотинов\" от официалния вход на хотел \"Суис Белхотел\" до кръстовището с ул. \"Васил Друмев\"; - от кръстовището на ул. \"Константин Фотинов\" с ул. \"Васил Друмев\" до кръстовището на бул. \"Княз Борис I\" с ул. \"Васил Друмев\". От 13 ч. до 18 ч. ще бъде забранено и движението на автомобили в същите участъци, както и по ул. \"Найден Геров\" - от кръстовището с ул. \"Васил Друмев\" до кръстовището с бул. \"Княз Борис I\". Президентът на Франция Еманюел Макрон и съпругата му Брижит са настанени в някогашната персонална вила на бившия диктатор Тодор Живков (1954 до 1989 г.) в правителствената резиденция \"Евксиноград\". В 10 ч. президентът на България Румен Радев ще посрещне Макрон с официална церемония пред двореца \"Евксиноград\", а веднага след нея двамата ще проведат среща \"на четири очи\" и ще ръководят пленарните разговори между официалните делегации на двете президентски институции. В 11.15 ч. двамата президенти ще дадат съвместна пресконференция. За 11.35 ч. е насрочена срещата на \"четири очи\" между министър-председателя Бойко Борисов и Еманюел Макрон. Тя също ще бъде последвана от пленарни разговори. От българска страна в тях ще участват вицепремиерите Екатерина Захариева, Томислав Дончев и Красимир Каракачанов и министърът на финансите Владислав Горанов. Пресконференцията на премиера Борисов и президента Макрон ще е в 12.45 ч. Около 15 ч. Бойко Борисов и френския му гост ще посетят Центъра с навигационни симулатори във Висшето военноморско училище \"Н. Й. Вапцаров\" във Варна. Очаква се Еманюел Макрон и съпругата му да отлетят от България около 18 ч.", "date": "2017.08.25", "title": "Еманюел Макрон е на официално посещение в България (видео)"}
{"url": "http://www.dnevnik.bg/sviat/2017/08/25/3030544_germanskiiat_vunshen_ministur_turciia_niama_da_vleze_v/", "text": "Турция никога няма да бъде член на Европейския съюз, докато е управлявана от президента Реджеп Тайип Ердоган, заяви германският външен министър Зигмар Габриел, цитиран от \"Ройтерс\" и ТАСС. \"Ясно е, че в това състояние Турция никога няма да стане член на ЕС\", каза Габриел в интервю за германския в. \"Билд\". \"Това е така не защото не я искаме, а защото турското правителство и Ердоган бързо се отдалечават от всичко, за което се застъпва Европа\", заяви той. Габриел предложи Ердоган да предприеме стъпки за прекратяване на преговорите за членство на Турция, тъй като при сегашното положение е малко вероятно те да доведат до положителен резултат. \"Турция, която ограничава свободата на словото, хвърля невинни хора в затвора и потиска опозицията, не може да стане част от ЕС\", заяви Габриел. \"И президентът на Турция знае това. Мисля, че и той самият не го иска, не приема сериозно преговорите за присъединяване\", каза министърът. Габриел обаче заяви, че ЕС няма да прекрати преговорите. \"Нека той (Ердоган) сам го направи, не искам да му помагам за поредната провокация\", каза министърът, цитиран от БТА. Според Габриел \"Турция е голяма и ще съществува и след Ердоган\". \"Ние нямаме проблем с Турция, нямаме проблем с турците, а имаме проблем със сегашното правителство и провежданата от президента политика\", заяви Габриел. Миналата седмица Ердоган  призова турците в Германия  да не гласуват нито за управляващата партия Ангела Меркел, нито за социалдемократите, от които е Габриел, на фона на продължаващо седмици напрежение между Берлин и Анкара. ", "date": "2017.08.25", "title": "Германският външен министър: Турция няма да влезе в Евросъюза, докато Ердоган е на власт"}
{"url": "http://www.dnevnik.bg/sport/2017/08/25/3030525_na_40_godini_manu_djinobili_prepodpisa_sus_san_antonio/", "text": "На 40 години и 28 дни Ману Джинобили подписа нов договор със \"Сан Антонио спърс\". Той ще се превърне в осмия играч в историята на Националната баскетболна асоциация (НБА), изкарал цялата си кариера в един отбор и изиграл най-малко 16 сезона. Параметрите на контракта не бяха обявени, но според медиите в САЩ Джинобили е подписал за две години срещу 5 милиона долара. Аржентинецът ще стане третият играч с 16 сезона за \"Сан Антонио\" след Тони Паркър и Тим Дънкан, който прекрати кариерата си миналото лято. Останалите петима играчи, които имат 16 и повече сезони сa Кобе Брайънт (\"Лос Анджелис лейкърс), Дирк Новицки (\"Далас маверикс\"), Джон Стоктън (\"Юта джаз\"), Режи Милър (\"Индиана пейсърс\") и Джон Хавличек (\"Бостън селтикс\"). Джинобили изигра 69 двубоя през миналия сезон, като записа 7.5 точки, 2.7 асистенции, 1.2 откраднати топки и 18.7 минути средно на мач. В плейофите аржентинският национал изигра 16 срещи, в които се отчете средно с 6.6 точки, 2.4 асистенции и 2.4 борби. В досегашните си 15 редовни сезона в НБА Джинобили е изиграл 992 мача със средни показалите 13.6 точки, 3.9 асистенции, 3.6 борби и 1.2 откраднати топки. В плейофите той има 213 двубоя, като е записал средно по 14.1 точки, 3.8 асистенции, 4 борби и 1.3 откраднати топки. Джонобили, който беше избран под №57 в драфта през 1999 г. и дебютира в НБА през 2002 г., е лидер във вечната класация на \"Сан Антонио\" за отбелязани тройки (1431), втори по откраднати топки (1349) и трети по изиграни мачове след Дънкан и Паркър. Аржентинският ветеран има четири титли в НБА, два пъти е участвал в Мача на звездите, а през 2008 г. спечели наградата за най-добър шести човек през сезона. През 2001 г. той спечели Евролигата с \"Болоня\" и беше избран за най-полезен играч на финалите. Джинобили и Леброн Джеймс са единствените играчи в историята, които имат повече от 3000 точки и над 300 тройки в плейофите на НБА.", "date": "2017.08.25", "title": "На 40 гoдини Ману Джинобили преподписа със \"Сан Антонио\""}
{"url": "http://www.dnevnik.bg/sport/2017/08/25/3030518_karatancheva_otpadna_v_kvalifikaciite_za_us_open/", "text": "Сесила Каратанчева отпадна във втория кръг на квалификациите за US Open. 28-годишната българка напуска надпреварата след обрат и много драматична загуба от световната номер 1 при девойките Клеър Лиу - 6:4, 4:6, 6:7 (3). Двубоят продължи два часа и 35 минути, премина през 12 пробива и накрая победителят трябваше да бъде определен в тайбрек. Каратанчева имаше много повече възможности и дори получи шанс да сервира за спечелването на мача при 6:5 в третия сет. Тя обаче позволи на 17-годишната американка да върне пробива в последния момент. След това българската тенисистка поведе с 3:2 в тайбрека, но загуби пет поредни точки, което сложи край на тазгодишното й участие в Ню Йорк. Каратанчева имаше цели 20 точки за пробив в този двубой, но реализира само шест. Лиу също направи шест пробива, но от 14 възможности. Българката дори завърши с повече спечелени точки - 125 срещу 122, но въпреки това отстъпи пред шампионката от \"Уимбълдън\" при девойките. За Каратанчева това беше първа поява в Големия шлем от Australian Open, когато отпадна в първия кръг на квалификациите. Българката, която заема 224-ото място в световната ранглиста, не е играла в основна схема на турнир от Шлема от US Open 2015, когато загуби на старта от Белинда Бенчич. Лиу ще се изправи срещу рускинята Виктория Каменская в директна битка за място в основната схема. Младата американка участва с \"уайлд кард\" и за пръв път в кариерата си играе квалификации в Големия шлем. Тази година тя спечели титлата от \"Уимбълдън\" при девойките, а преди това игра финал на \"Ролан Гарос\" и грабна два трофея от календара на ITF. През 2016 г. пък завоюва титлата от \"Ол Ингланд клъб\" на двойки. Виктория Томова остава последната надежда на България  за представител в основната схема при жените. 22-годишната тенисистка стигна до последния кръг на квалификациите, където ще срещне холандката Лесли Керкхов.", "date": "2017.08.25", "title": "Каратанчева отпадна в квалификациите за US Open"}
{"url": "http://www.dnevnik.bg/ot_vas/novini_ot_vas/2017/08/25/3030515_parkiral_kakto_mu_e_kef/", "text": "", "date": "2017.08.25", "title": "Паркирал както му е кеф"}
{"url": "http://www.dnevnik.bg/sport/2017/08/25/3030584_zauerland_dva_meseca_sa_napulno_dostatuchni_za_kubrat/", "text": "Съсобственикът на \"Зауерланд\"  Кале Зауерланд  заяви, че Кубрат Пулев има достатъчно време да се подготви за мач срещу световния шампион Антъни Джошуа. В началото на седмицата ESPN обяви, че двете страни  вече са постигнали споразумение за двубой на 28 октомври. В четвъртък  българският боксьор атакува остро своите промотъри.  Той обвини германската компания, че води преговори без негово знание и се интересува единственото от финансовата си изгода. \"За съжаление с моите промотъри изобщо не сме в синхрон. Първо, никой не ме е уведомил за крайна дата. Имахме разговори, но не сме се разбрали за нищо конкретно. По принцип от доста време комуникацията ми с Кале Зауерланд и  с управителя на компанията (Крис Майер)  не е никак добра. Мястото, от което разбрах, че тази дата остава твърдо, са медиите - чуждите и българските\", заяви Пулев чрез страницата си във \"Фейсбук\". Българинът обясни, че му трябват поне три-четири месеца, за да се подготви за мач с Джошуа. \"Това не е финал на републиканско първенство, а битка за световната титла. Преговорите между щабовете на Джошуа и Кличко вървяха половин година, преди да се стигне до срещата им. Защо тези с моето участие трябва да бъдат претупани за две седмици\", каза още 36-годишният боксьор.  Промотърите му обаче не са на това мнение. \"Споразумението е за края на октомври. Общо два месеца за подготовка. Определено са достатъчни\", заяви Кале Зауерланд пред \"Нова телевизия\". Той допълни, че все още се уточнява дали мачът ще е в Лас Вегас или на стадион \"Милениум\" в Кардиф.", "date": "2017.08.25", "title": "Зауерланд: Два месеца са напълно достатъчни за Кубрат да се подготви"}
{"url": "http://www.dnevnik.bg/sviat/2017/08/25/3030376_makron_prikljuchva_v_bulgariia_obikolka_s_niakolko_celi/", "text": "Само 3 месеца след встъпване в длъжност френският президент Еманюел Макрон пристигна на посещение в България. Кратката му визита, започнало в четвъртък вечерта, е част от неговата обиколка в Централна и Югоизточна Европа, с която той се опитва да демонстрира, че за новата власт в Париж няма маловажни партньори, че приоритетът не са единствено отношенията с Германия и че иска в инициативата му за преформулиране на Европейския съюз да се чуват гласовете на всички страни членки. От друга страна, Макрон демонстрира и воля да реализира предизборното си обещание за един ЕС, който защитава по-добре гражданите си - в частност, френските. Затова дотук в Залцбург и Букурещ той търси подкрепа за промяна на Директивата за командированите работници, с която според него се злоупотребява в по-богатите страни от ЕС. Водещият мотив е с подобни инициативи да не се оставя терен на популисти и евроскептици. Но извън Франция и особено в Източна Европа подобна инициатива неизбежно придобива окраската на протекционизъм. \n     Става дума за едва под 1% от работната ръка в ЕС, но темата е политически деликатна. От обиколката на Макрон е изключена Полша, която през 2014г. е изпратила най-много такива \"командировани\" работници - над 400 000. В четвъртък премиерът Беата Шидло заяви, че няма да промени позицията си относно директивата: \"Ще браним позицията си докрай, защото тя е в защита на полските работници\", заяви тя. Полска неправителствена организация изчисли, че ефектът от предложението на Европейската комисия да се съкрати срокът на командироване на работници - а Макрон иска още по-голяма корекция - означава, че до 2020г. над 1 милион души ще изгубят сегашната си работа в компании от Централна и Източна Европа. Дотук френският президент получи най-общо принципно съгласие от премиерите на Чехия и Словакия да се обсъди промяна до Европейския съвет на министрите на труда през октомври. В Букурещ президентът Клаус Йоханис каза, че трябва да се имат предвид притесненията на страните и в Източна, и в Западна Европа, но след срещата с Макрон не даде да се разбере какво е приемливо за Румъния. \"Йоханис-Макрон, договорки с резерви\", пише днес в заглавие румънският вестник \"Адевърул\" и допълва, че президентът Йоханис е избегнал да даде директен отговор на френския си колега Еманюел Макрон що се отнася до подкрепата си за промените в директивата за командированите работници, така както френският лидер се е ограничил до това да каже, че страната му не се противопоставя на приемането на Румъния в Шенгенското пространство. На кратко, нито един от двамата лидери не чу от устата на другия твърда подкрепа за целите в дневния си ред. Румънските превозвачи обвиняват президента на Франция, че иска да блокира общия и свободен пазар на пътни превози и синдикатът им очакваше Макрон с протест, включително срещу закон, влязъл в сила от 1 юли, който изисква на шофьорите на камиони да им бъде заплащано минималното възнаграждение във Франция (9.67 евро на час), когато доставят в тази страна.  \"Френският президент Еманюел Макрон е инициатор на протекционистки закон, чрез който Франция налага плащането на френска минимална заплата и обременяващи административни мерки за румънските и източни превозвачи с цел да се извадят от европейския и френски международен транспорт\", заяви Раду Динеску, генерален секретар на профсъюза.  Въпреки това френският президент вече има формално основание да заяви, че е срещнал на изток разбиране да продължи с натиска за затягане на условията на директивата до края на годината. В Букурещ домакините напомниха, че искат страната им най-после да бъде приета в Шенгенското споразумение, но всъщност позицията на Макрон, изразена още по време на предизборната му кампания, е, че по-скоро първо трябва сериозна реформа на споразумението преди да се включат нови държави в него. Именно мястото на източноевропейците в преговорите за промени на договорите на ЕС е един от ключовите, макар и не толкова видими, моменти от обиколката на френския президент. Париж дава да се разбере, че гласът на правителствата, лоялни на европейските ценности и проявяващи разбиране към проблема с т.нар. социален дъмпинг на техни граждани на Запад, ще се чуе на масата, когато се преговаря за по-дълбока интеграция в ЕС. Бохуслав Соботка, премиерът на Чехия, заяви, че е декларирал в Залцбург \"силния интерес да присъстваме на дискусиите за бъдещето на Европа и да влияем на него\". Словашкият му колега Роберт Фицо, който е правил евроскептични изказвания, сега твърди, че иска бъдещето на страната му да бъде \"по-близо до ядрото на ЕС, по-близо до Франция, по-близо до Германия\". Това се възприема като проява на прагматизъм, тъй като дори Вишеградската четворка (Полша, Унгария, Чехия и Словакия), Румъния и България да имат сходни позиции по Директивата за командированите служители, промяната ѝ ще се реши с мнозинство, а не единодушно, и те не могат да спрат инициатива, която иначе не им харесва. Освен това, когато се говори за Европа на различни скорости - а след германските избори на 2 септември вече и ще се работи по този въпрос - никой не иска да изостане в \"аварианата лента\". След обиколката в Източна Европа за френския президент започва трудна политическа есен, в която той трябва да започне да реализира предизборните си обещания. В момента всеки втори французин (50 процента) смята, че е рано да се оценява работата му, а 36 процента са на мнение, че тя е \"разочароваща\", показва онлайн допитване на Елаб, цитирано от Франс прес. Само 14 процента от анкетираните са доволни от държавния глава. Макрон губи подкрепа спрямо месец юли. Сега 73 процента от французите го смятат за динамичен, което е с 11 пункта по-малко от миналия месец. 60 процента смятат, че той \"наистина иска да промени нещата\" (спад от 8 пункта), а 54 процента мислят, че той е \"способен да реформира страната\" (спад от 5 процента).", "date": "2017.08.25", "title": "Макрон приключва в България обиколка с няколко цели"}
{"url": "http://www.dnevnik.bg/sviat/2017/08/25/3030581_blizo_70_na_sto_ot_amerikancite_smiatat_che_trump_moje/", "text": "Изявленията и действията на президента на САЩ Доналд Тръмп може случайно да въвлекат страната в международен конфликт, смятат 68 на сто от американците според проучване на университета \"Джордж Вашингтон\", цитирано от БТА и вашингтонското издание The Hill. Само 29 на сто от анкетираните не вярват в такава възможност. Сред запитаните 63 на сто смятат също, че страната се движи в погрешна посока, а според 56 на сто Тръмп е неефективен на поста си. \"Резултатите от проучването показват, че американците са по-недоволни от характера на Тръмп, отколкото от политиката му. Ако в момента има нещо, за което разделена Америка е близка до консенсус, то е, че Тръмп говори и се държи по начин, който не подхожда на положението му\", заяви професор Майкъл Корнфилд от катедрата по политическо управление. Проучването е направено от 13 до 17 август с участието на 1009 души от цялата страна, които са се регистрирали за участие в президентските избори.", "date": "2017.08.25", "title": "Близо 70 на сто от американците смятат, че Тръмп може да въвлече САЩ в международен конфликт"}
{"url": "http://www.dnevnik.bg/sviat/2017/08/25/3030586_evropeiski_strani_se_gotviat_da_vurnat_v_gurciia/", "text": "Европейски страни се готвят да започнат процес по връщане на бежанци в Гърция на фона на засилващи се протести в Атина на мигранти, които искат да се съберат със семействата си, пише британският в. \"Гардиън\". Страни от Европейския съюз ще връщат кандидати за убежище, влезли в съюза през Гърция, въпреки че тя преживява най-тежката икономическа криза в съвременната си история и въпреки критиките на правозащитни организации, отбелязва вестникът, цитиран от БТА. Германия  е отправила близо 400 искания за презаселване според висши представители в Берлин и източници от гръцкото правителство. Великобритания, Франция, Холандия и Норвегия също са поискали кандидати за убежище да бъдат връщани в Гърция. \"Гардиън\" цитира гръцкия министър на миграционната политика, според когото в момента се извършва административната работа, а връщането на първите бежанци се очаква следващия месец. Ще започнем със символичен брой хора в знак на приятелство към другите страни от ЕС. Гърция вече е приела толкова много бежанци и е подложена на такъв натиск, че да приеме още щеше да е абсурдно и смешно, ако не беше такава трагедия, каза министър Йоанис Музалас пред вестника. В неофициални разговори висши представители казват, че трансферите не са подлежали на преговори предвид членството на Гърция в ЕС и получаваните от нея европейски фондове. Презаселването няма да засегне кандидати за убежище, пристигнали в ЕС преди март тази година, подчертава всекидневникът. Правителството на Ангела Меркел беше подложено на критики, че бави събирането на бежанци със семействата им в Германия. Протестите на сирийци, настояващи за презаселване, се засилиха на фона на оплаквания, че събирането на семейства е сведено до по-малко от 100 на месец - около една пета от броя им през пролетта. Германското правителство отрича съществуването на официално ограничаване на събирането на бежанци от Гърция със семействата им. В отговор на парламентарно запитване от германската партия \"Левите\" обаче вътрешното министерство призна, че до 4339 души, предимно сирийци, чиято молба за убежище е била одобрена, продължават да се намират в Гърция.", "date": "2017.08.25", "title": "Европейски страни се готвят да върнат в Гърция кандидати за убежище въпреки кризата"}
{"url": "http://www.dnevnik.bg/sviat/2017/08/25/3030556_vurhovniiat_sud_na_tailand_izdade_zapoved_za_arest_na/", "text": "Върховният съд на Тайланд издаде заповед за арест на бившия премиер Инглук Шинаватра, след като тя не се яви, за да чуе решението на съда по дело за небрежност срещу нея, предадоха \"Ройтерс\" и БТА.  Съдът отложи произнасянето на присъдата за 27 септември и каза, че Инглук е заявила, че не може да се яви, тъй като страдала от проблем с ухото. \"Ние не мислим, че подсъдимата е болна. Мислим, че подсъдимата се крие или бяга... Пренасрочихме датата за присъдата за 27 септември\", заяви член на Върховния съд. Инглук не се признава за виновна по делото, свързано със субсидии за производители на ориз. Неин адвокат каза, че не знае дали тя все още е в Тайланд, след като не се яви пред съда. Шефът на тайландската имиграционна полиция заяви, че няма данни Инглук да е напуснала Тайланд.  Хиляди нейни привърженици се събраха пред сградата на съда в Банкок в очакване на решението, което може да разпали напрежението в Тайланд и да има значителни последици за политически разделената страна. Полицията каза, че е разположила около 4000 служители на реда в района и е изградила контролни пунктове.", "date": "2017.08.25", "title": "Върховният съд на Тайланд издаде заповед за арест на бившия премиер"}
{"url": "http://www.dnevnik.bg/biznes/2017/08/25/3030579_nad_30_t_produkti_sa_iztegleni_ot_pazara_zaradi/", "text": "След като на 18 август Българската агенция по безопасност на храните съобщи за внесени партиди яйчен прах с фипронил, днес се разбира, че вече са установени фирмите, които са го получили. До момента е установено, че 500 кг от продукта са доставени в един търговски склад и са идентифицирани фирмите, до които е изпратен. Установено е, че пратката е доставена до две производствени предприятия на територията на страната. Налични и възбранени са почти 64 кг яйчен жълтък на прах, който ще бъде насочен за унищожаване. Продължава извършването на проверки и по отношение на използваното количество яйчен продукт и разпространението на храните, в които е вложен. До този момент е констатирано, че яйчния жълтък на прах е вложен в минимални количества (от 0.9 до 2.9%) при производството на над 25 тона сладолед, сладоледени торти и около 9 тона майонеза, посочват от агенцията. На фирмите производители са връчени предписания за незабавно спиране на реализацията и изтеглянето от пазара на наличните партиди с вложен яйчен жълтък на прах. В момента почти всички разпространени в търговската мрежа количества са изтеглени. Предстои извършването на лабораторен анализ на партидите и до излизането на резултатите всички възбранени храни ще са под официален контрол. Фипронилът (Fipronil) е инсектицид, който беше открит в яйца, предлагащи се в търговската мрежа на редица държави от Западна Европа. Веществото е силно токсично и се използва за защита на реколта и във ветеринарната медицина за борба с бълхи, кърлежи и хлебарки. При бройлери и носачки попадането в организма им става през перата и кожата. Българската агенция по безопасност на храните предприема превантивни мерки за недопускане на замърсяване на птицефермите с фипронил, съобщават от ведомството. Ветеринарномедицински препарати, съдържащи веществото, не са разрешени за употреба при продуктивни животни, в т.ч. и кокошки носачки. Контролните органи, съгласувано с браншовите асоциации на птицевъдите, ще извършват проверки на всички птицефермите за кокошки носачки в страната за наличие и употреба на забраненото вещество. Ще бъдат вземани и проби за лабораторни анализи. Мерките се предприемат превантивно и са с цел да се предотврати замърсяване на българските яйца с фипронил, за да бъдат защитени потребителите от евентуални здравни рискове, а самите производители – от евентуална криза на българския пазар.", "date": "2017.08.25", "title": "Над 30 т продукти са изтеглени от пазара заради яйчен прах с фипронил"}
{"url": "http://www.dnevnik.bg/bulgaria/2017/08/25/3030603_muj_e_v_tejko_sustoianie_sled_poboi_v_sofiia/", "text": "Стоян Стоянов, известен като Златистия, е бил пребит и намушкан шест пъти с нож пред дома му в столичния кв. \"Банишора\". Той е откаран в \"Пирогов\" в тежко състояние, съобщава БНР. Мъжът е в тежко състояние с множество рани по цялото тяло. Той има и тежка контузия на главата. Нападателите му все още се издирват, като не се знае кои са. През 2011 г. Стоянов бе арестуван и обвинен в склоняване на непълнолетни момичета да проституират. Той има още множество криминални регистрации в МВР. Мъжът се е занимавал и с организиране на модни конкурси в цялата страна.", "date": "2017.08.25", "title": "Мъж е в тежко състояние след побой в София"}
{"url": "http://www.dnevnik.bg/sport/2017/08/25/3030610_levski_e_osvobodil_stanislav_angelov_kato_shef_na/", "text": "Станислав Ангелов вече не е директор на детско-юношеската школа на \"Левски\" на стадион \"Раковски\", съобщи радио \"Дарик\". На този етап няма официално потвърждения от двете страни. След края на миналия сезон се появиха слухове, че бившият футболист опитва да се отцепи от \"Левски\". Твърдеше се, че той иска да създаде нов клуб и да овласти базата на \"Раковски\". Предполага се, че това е причината за раздялата между Ангелов и \"Левски\". Ангелов, който има близо 200 мача за първия отбор на сините, ръководеше школата от края на януари. Тогава той  беше освободен от поста спортен директор на \"Левски\" , а мястото му беше заето от Даниел Боримиров. Като компенсация Ангелов  беше върнат като шеф на стадион \"Раковски\".  Той заемаше тази позиция и преди да стане  спортен директор в \"Левски\" през лятото на 2016 г.", "date": "2017.08.25", "title": "\"Левски\" е освободил Станислав Ангелов като шеф на школата на \"Раковски\""}
{"url": "http://www.dnevnik.bg/evropa/zemedelie/2017/08/25/3030607_jivotnovudite_poluchiha_11_mln_lv_izvunredna_pomosht/", "text": "Държавен фонд \"Земеделие\" изплати близо 11 млн. лева (10 968 954 лв.) по Схемите за извънредна помощ за приспособяване на млекопроизводителите и земеделските стопани в други сектори на животновъдството. Средствата са осигурени от националния бюджет (10 940 829 лева) и неизразходваните средства от бюджета на ЕС (28 125 лева). Изплатените суми са изчислени на база на ставките, които бяха определени на 4 август със заповед на министъра на земеделието, храните и горите. В заповедта е посочен и крайният срок за предоставяне на помощта – 01 септември 2017 г. Извънредна помощ получиха общо 17 723 животновъди, като някои от тях са субсидирани по повече от една схема. По Схемата за подпомагане на дребномащабни стопанства са финансирани 8 283 стопани с 1 854 182 лева. По Схемата за подпомагане на екологични и щадящи климата методи за производство са преведени 6 559 870 лева на 7 012 фермери. В третото направление – по Схемата за прилагане на екстензивни методи за производство се разпределят 2 554 902 лева между 3 280 земеделски стопани. Общият размер на плащанията за едно стопанство не могат да надвишават сумата, която се получава след умножаване на всички крави и биволици в това стопанство по 23.17 лв. и всички овце и кози в него по 3.27 лв. Трите схеми бяха одобрени на заседание на Управителния съвет на ДФ \"Земеделие\", което се проведе на 6 юли. По тях Разплащателната агенция подпомага животновъди, които отглеждат крави, биволици, овце - майки и кози – майки и вече са получили плащане на основание на Делегиран регламент на Комисията от 8 септември 2016 година.", "date": "2017.08.25", "title": "Животновъдите получиха 11 млн. лв. извънредна помощ"}
{"url": "http://www.dnevnik.bg/sviat/2017/08/25/3030593_evrokomisiiata_i_makron_sa_obezpokoeni_ot_rumunskite/", "text": "Европейската комисия поиска от румънското правителство да даде повече подробности за предложенията си за съдебна реформа и изрази притеснение, че с действията си Букурещ може да прави крачка назад в борбата срещу корупцията, предаде \"Ройтерс\". В изявлението си, публикувано в четвъртък, Комисията каза: \"Молим румънските власти за законопроектите и допълнителни обяснения. Необратимостта на напредъка, постигнат от Румъния в борбата срещу корупцията в последните десет години, е от първостепенна важност за Косимията.\" Подобни притеснения сподели и френският президент Еманюел Макрон, който беше на посещение в Румъния в четвъртък. \"Говорих с президента и министър-председателя за проекта за реформа на съдебната система, който не е в унисон с волята за борба с корупцията. И двамата ме увериха в ангажимента си да продължат с това, което са започнали - да намалят корупцията,\" казва държавният глава, цитиран от агенция \"Медиафакс\". Какво предвиждат промените Сред планираните мерки, представени от правосъдния министър Тудорел Тоадер, е засилване на контрола върху съдебния инспекторат, който в момента се управлява от Върховния съвет на магистратите (висшия съдебен съвет на страната), чрез прехвърлянето му към министерството на правосъдието. Други промени са свързани с начина, по който се назначава главният прокурор и създаване на специално звено към прокуратурата за престъпления, извършени от магистрати. Идеята е назначаването на главния прокурор на страната и главния прокурор на Националната дирекция за борба с корупцията да става от Висшия съвет на магистратите по предложение на министъра на правосъдието. С това предложение фактически се елиминира участието на президента от процеса на назначаване на ръководителите на тези ключови институции. В сряда вечерта  румънци протестираха  срещу проекта, предложен от румънското правителство. Срещу него възразява и президентът Клаус Йоханис, който каза, че ако мерките бъдат приети, ще върнат усилията за реформа с десетилетие назад. По думите му те представляват \"атака срещу върховенството на закона, независимостта и доброто функциониране на съдебната система и борбата с корупцията\". \"Това са само принципи\" Само преди половин година управляващата коалиция на Социалдемократите и младшия партньор АЛДЕ опитаха да декриминализират корупцията в размер до 44 000 евро с указ, който доведе до  едни от най-големите протести  в страната за последните 25 години. Предложеният проект може да бъде одобрен от правителството на 1 септември и да бъде внесен за гласуване в парламента. Лидерът на  социалдемократите  Ливиу Драгня каза, че новите мерки засега са само \"принципи\", които подлежат на дискусия сред политици и магистрати и още не бива да се вадят заключения. \"Това е само началото на процес, който няма да е прост,\" каза той пред репортери. Драгня същевременно каза, че не е съгласен с изключването на президента от процедурата за назначаване на главните прокурори, предаде \"Медиафакс\", цитирана от БТА.", "date": "2017.08.25", "title": "Еврокомисията и Макрон са обезпокоени от румънските планове за съдебна реформа"}
{"url": "http://www.dnevnik.bg/bulgaria/2017/08/25/3030616_zaradi_chestvaniia_na_shipka_trafikut_utre_shte_e_prez/", "text": "Утре - 26 август, от 9 ч. до 22 ч., за честванията на 140-тата годишнина от Шипченската епопея се ограничава движението на транзитно преминаващите превозни средства по път I-5 (E-85) Габрово - Шипка - Казанлък, съобщи агенция \"Пътна инфраструктура\".", "date": "2017.08.25", "title": "Заради чествания на Шипка трафикът утре ще е през Прохода на републиката"}
{"url": "http://www.dnevnik.bg/detski_dnevnik/2017/08/25/3030614_sofiiskiiat_universitet_i_unss_shte_priemat_studenti_s/", "text": "След като и тази година след третото класиране субсидирани от държавата места останаха незаети, водещи университети у нас обявиха допълнителен прием на студенти. В Софийския университет \"Св. Климент Охридски\" и в Университета за национално и световно стопанство (УНСС) ще се приемат кандидати, които са положили изпит в друго учебно заведение. Подаването на документи в двете учебни заведения започва на 11 септември. Допълнителният прием се обявява, след като в последните две години субсидираните от държавата места в университетите бяха намалени. Тази година в университетите бяха обявени 38 555 свободни места държавна поръчка. Софийският университет днес обяви допълнителен прием в 66 специалности държавна поръчка. Става въпрос за 633 места редовна и задочна форма на обучение. За първи път допълнителен прием ще има в специалности като журналистика (20 места). Най-много студенти на четвърто класиране ще се приемат в специалност география (38 места). Допълнителен прием има и в специалности, в които обучението е платено. Тази година субсидираните от държавата места за първокурсници в най-голямото учебно заведение у нас са 4916. За тях кандидатстваха 6499 души, което по данни на университета говори за ръст на кандидатите спрямо последните години. Университетът за национално и световно стопанство също започва допълнителен прием на студенти в няколко направления от 11 септември, но свободните места държавна поръчка не са обявени. Става въпрос за направления като \"Икономика\", \"Администрация и управление\", \"Политически науки\" и \"Право\". В ограничен брой специалности нови кандидати набира и Техническия университет-София. В класирането могат да участват и кандидати, които на предишните две класирания не са кандидатствали в учебното заведение. Допълнителен прием са обявили и други университети в страната. На сайта си Великотърновският университет съобщава, че студентите, които се запишат в специалности като педагогика, филология, история, философия и други, ще бъдат освободени от една семестриална такса в размер между 250 и 380 лв.", "date": "2017.08.25", "title": "Софийският университет и УНСС ще приемат студенти с оценки от изпити в други висши училища"}
{"url": "http://www.dnevnik.bg/detski_dnevnik/2017/08/25/3022619_s_decata_v_pochivnite_dni_26_i_27_avgust/", "text": "\"С децата в почивните дни\" е рубрика на \"Детски Дневник\" за хората, които предпочитат в края на седмицата да изгонят от мислите си служебните проблеми и да се насладят на удоволствието да се забавляват с децата си. Ако имате информация за интересно предстоящо събитие и искате да я споделите с други родители, пишете ни на  dnevnik@dnevnik.bg . Събота   - В парка \"Света Троица\" и Западния парк завършва третият сезон на кампанията на Столична библиотека  . Децата ще забавляват актрисите от театър \"Възраждане\" Жана Рашева и Виктория Николова, които ще представят \"Приказки от страната Алабашия\" на Карл Сандбърг, а музикантът Боби Мирчев ще забавлява децата с песни, стихове и игри. Поетите Бойко Ламбовски, Петър Чухов, Илиана Илиева и Илиян Любомиров ще раздават книги със свои автографи. В същия ден в парка \"Света Троица\" новият мобилен филиал на библиотеката \"Библиобус\" е отворен всички, които могат да получат безплатна читателска карта, да си изберат от 700 тома с най-нова художествена, научно-популярна и детска литература от съвременни и класически български и чужди автори, или да поръчат книга от фонда на Столичната библиотека.  - Възможно ли е хлебарките да издават звуци? Могат ли да съскат? Истина ли е легендата, че скорпионите поставени в безизходно положение се самоубиват със собствената си отрова? С колко километра в час летят пеперудите и вярно ли е, че живеят само няколко дни? Това е само част от любопитната информация, която една екзотична изложба ще разкрие пред посетителите на Sofia Ring Mall, етаж 1, от 11 до 20 ч. В изложбата \"Натуралистика - Светът на насекомите\" те ще видят отблизо някои от най-красивите тропически пеперуди, с бразилската черна тарантула, слънчевата пръчица и с гигантския африкански охлюв.  - Българската академия на науките за поредна година организира честването на международната Всички са добре дошли в пещера \"Режишка\", където Стоян Горанов и Димитър Рагьов от БАН ще проведат обучение на тема \"Наблюдение и улов на прилепи в пещери за целите на тяхното изследване и опазване\". Обучението започва в 20 ч. и ще продължи до полунощ. След това се планира лагерен огън и спане на палатки с разговори за прилепни приключения. - Крепостта \"Баба Вида\" ще стане сцена на средновековния фестивал  , организиран от общината. В историческите възстановки ще бъде показан начинът на водене на междудържавни преговори и сключване на договори. На сцената на летния театър на крепостта ще може да се наблюдава и огнен танц, представен от група \"Феникс\"- Козлодуй. А за децата са подготвени игри с развлекателен и познавателен характер. - Фестивалът всяка година събира свободни хора, ентусиасти и мечтатели, които търсят хармония с природата и среща с близки по дух хора. А децата винаги са добре дошли на фестивала на специално подготвените за тех мероприятия. Пълната програма можете да разгледате  тук .  Неделя  - Възможно ли е хлебарките да издават звуци? Могат ли да съскат? Истина ли е легендата, че скорпионите поставени в безизходно положение се самоубиват със собствената си отрова? С колко километра в час летят пеперудите и вярно ли е, че живеят само няколко дни? Това е само част от любопитната информация, която една екзотична изложба ще разкрие пред посетителите на Sofia Ring Mall, етаж 1, от 11 до 20 ч. В изложбата \"Натуралистика - Светът на насекомите\" те ще видят отблизо някои от най-красивите тропически пеперуди, с бразилската черна тарантула, слънчевата пръчица и с гигантския африкански охлюв. се провежда в детския научен център \"Музейко\". Татковците, които доведат децата си, влизат с 50% намаление от билета за вход. Класически приказки за елфи и горски духове, лято и танцуващи животни сред прохладните прегръдки на Витоша - това обещават на публиката организаторите на поредния  . Той ще се проведе е екостационар \"Бели Брези\" от 11 ч., а програмата включва творби на Едвард Григ, Антонио Вивалди, Астор Пиацола и Пьотр Илич Чайковски. Билети се предлагат на  www.pillows.bg , но само първите 200 места включват осигурени възглавници. за останалите посетители се препоръчва да носят одеалца, шалтета, палатки и чадъри за слънце.  на хижа \"Алеко\" представя Столичната библиотека съвместно с дирекцията на природен парк \"Витоша\". Поводът е 122-годишнината от организираното от Алеко Константинов масово изкачване на Черни връх и създаването на организирано туристическо движение в България. На поляната пред хижата ще бъде подредена изложба на първите издания на \"До Чикаго и назад\" от 1894 г., на \"Бай Ганю\" от 1895 г., както и други издания на книги от Алеко Константинов от фонда на Столична библиотека. Присъстващите могат да получат безплатна едногодишна читателска карта или да вземат безплатно четиво от планинските библиотечни къщички, разположени на Дендрариума, Детски еко стационар \"Бели брези\", Момина скала, хижа \"Алеко\" и най-високата - на Черни връх, които ще бъдат заредени с нова литература, съобщиха от библиотеката. - Фестивалът всяка година събира свободни хора, ентусиасти и мечтатели, които търсят хармония с природата и среща с близки по дух хора. А децата винаги са добре дошли на фестивала на специално подготвените за тех мероприятия. Пълната програма можете да разгледате  тук . - Крепостта \"Баба Вида\" ще стане сцена на средновековния фестивал  , организиран от общината. В историческите възстановки ще бъде показан начинът на водене на междудържавни преговори и сключване на договори. На сцената на летния театър на крепостта ще може да се наблюдава и огнен танц, представен от група \"Феникс\"- Козлодуй. А за децата са подготвени игри с развлекателен и познавателен характер.", "date": "2017.08.25", "title": "С децата в почивните дни (26 и 27 август)"}
{"url": "http://www.dnevnik.bg/citat_na_deniia/2017/08/25/3030618_citat_na_denia_kazvam_che_vsichki_parle_vu_franse/", "text": "Това каза министър-председателят Бойко Борисов на президента на Франция Емануел Макрон, впечатлен от езиковите умения на началника на кабинета на президента Румен Радев – Иво Христов и  други посрещачи на летище Варна .", "date": "2017.08.25", "title": "Цитат на деня: Казвам, че всички парле ву франсе"}
{"url": "http://www.dnevnik.bg/biznes/2017/08/25/3030632_po-malko_hora_sa_putuvali_s_avtobus_prez_april-juni/", "text": "По предварителни данни през второто тримесечие на 2017 г. има лек ръст както при превозените товари, така и при извършената работа от товарния сухопътен и воден транспорт. През второто тримесечие на 2017 г. превозените пътници от пътническия транспорт (сухопътен, воден и градски електротранспорт) се увеличават с 1.2% спрямо същия период на предходната година, докато извършената работа намалява с 11.4%. Това показват данните на Националния статистически институт. От информацията се вижда, че на годишна база спада броят на превозените от сухоземен транспорт пътници с 5.1%. Това се наблюдава както по вътрешните линии, така и по международните. Намалението идва основно при превоза от автобуси - с 5.4% докато с влак са пътували с 0.4% повече пътници. При водния пътнически транспорт се наблюдава намаление както на превозените пътници, така и на извършената работа - съответно с 2.2 хил. пътници и с 615.9 хил. пътниккилометра. Намалението се дължи основно на по-малкия брой превозени пътници при международните превози на речния и морския транспорт. През периода април - юни предприятията от градския електротранспорт (трамваен, тролейбусен и метро) са превозили общо 71.248 млн. пътници, или с 8.772 млн. пътници повече спрямо същия период на предходната година. Увеличение е регистрирано при всички видове електротранспорт, като то е най-голямо при тролейбусните и трамвайните превози. През второто тримесечие превозените товари от сухопътния транспорт са 35.3 млн. т, или с 9.4 млн. т повече спрямо съответното тримесечие на 2016 г., което основно се дължи на вътрешните превози на автомобилния и железопътния транспорт. Превозените товари от речния и морския транспорт намаляват с 4.4% спрямо година по-рано в резултат на по-малкото количество превозени товари от морския транспорт. В сравнение с първото тримесечие се наблюдава увеличение на превозените товари от товарния транспорт с 5.6%. При извършената работа обаче е регистриран спад от 1.8%. Превозените пътници и извършената работа от пътническия транспорт (сухопътен, воден и градски електротранспорт) се увеличават съответно с 1.8 и 0.2% спрямо първото тримесечие на 2017 година.", "date": "2017.08.25", "title": "По-малко хора са пътували с автобус през април-юни"}
{"url": "http://www.dnevnik.bg/sviat/2017/08/25/3030636_rugaite_gi_s_nojove_gazete_gi_s_koli_bluskaite_gi_ot/", "text": "Около половин час преди да бъде ликвидиран от силите за сигурност, предполагаемият атентатор от Барселона Юнес Абуякуб е търсил помощ при мароканско семейство в малкото село Субиратс, на около 50 километра западно от Барселона, без да обаче да знае, че то наскоро се било преместило. Собственикът се усъмнил и информирал съседа, а той пък повикал полицията. Юнес се опитал да избяга, но бил застрелян от полицаите. Фактът, че терористът е търсил помощ от далечни познати, подсказва, че 12-те участници в терористичната група не са поддържали никакви, или поне никакви по-сериозни контакти с други джихадистки групировки в района на Барселона. От друга страна не знаем къде Абуякуб е прекарал четирите дена след атентата. Обстоятелството, че у него не са открити пари, може да означава, че той е имал помагачи. Назад към стила на Ал Кайда По всичко личи, че младежите не са имали никакви други връзки с джихадистката сцена, с изключение на Абделбаки ес Сати. \"Той се въздържаше да изпраща радикални послания чрез проповедите си\", казват анонимни полицаи за вестник Ел Паис. Имамът почти не е използвал и интернет. \"Той се завърна към стария стил на Ал Кайда. Разговаряше лично с младежите, срещаше се с тях в изолирани помещения\", споделя един от полицаите. Самият имам се е радикализирал в затвора. От 2010 до 2014 година е излежавал присъда в затвор близо до Валенсия. Излязъл от затвора вече като дълбоко вярващ мюсюлманин. През януари 2016 година той пътувал до град Вилворде в Белгия. Градчето се намира недалеч от брюкселското летище и е смятано за център на белгийския джихадизъм. Там ес Сати се кандидатирал за имам с аргумента, че за него \"няма бъдеще в Испания\", спомня си кметът на Вилворде. Белгийските власти информирали колегите си в Барселона, които обаче нямали никакви улики срещу имама. Джихадистки сборища Барселона е един от центровете на джихадизма в Испания . От 2004 година до днес в цялата страна са арестувани 723-ма джихадисти. Журналистът Игнасио Чембреро пише в книгата си \"La Espana de Alá\", че между 2012 и 2015 година в района на Барселона са били проведени общо 26 ислямистко-джихадистки конгреси. Участниците в тях били основно от Испания, но имало делегати също и от страни от Арабския полуостров, Египет, Йордания и Мароко. На тези срещи са се осъществявали личните контакти между отделните групи, които по-късно джихадистите могат да използват. Съвсем на друга основа почиват контактите, стигащи отново до Белгия, на джихадистите, които извършиха  нападенията в Париж през есента на 2014 година  - те са се местили да живеят ту в Белгия, ту във Франция, и междувременно са разширявали запознанствата си. Засиленото дигитално видеонаблюдение увеличава натиска над джихадистите. Затова терористите и техните пропагандатори, както е направил и Абделбаки ес Сати, отново залагат на личните контакти. В ИД отдавна вече прилагат този метод - насърчават своите симпатизанти да извършват по-малки атентати, които са възможни и без тежка и сложна организация: \"Ако нямате взривни вещества или боеприпаси, тогава нападайте един единствен неверник американец, французин или който и да било техен съюзник. Разбийте му главата с камъни, наръгайте го с нож, прегазете го с някой автомобил или го блъснете от някоя скала. Удушете го, или го отровете\", беше призовал един от говорителите на ИД. За атентати от този род няма нужда от широка терористична мрежа. Достатъчен е, както при атентата в Барселона, един активен джихадистки имам, връзка с интернет и малък кръг от единомишленици. И колкото по-тесен е кръгът им, толкова по-трудно е те да бъдат разкрити.", "date": "2017.08.25", "title": "Ръгайте ги с ножове, газете ги с коли, блъскайте ги от скали"}
{"url": "http://www.dnevnik.bg/sport/2017/08/25/3030638_video_drama_pobeda_i_pameten_krai_na_karierata_na_mo/", "text": "Четирикратният олимпийски шампион Мо Фара сложи подобаващ край на легендарната си кариера. 34-годишният британец триумфира в последното си състезание на писта след много драматично бягане на 5000 метра от Диамантената лига в Цюрих. Фара спечели надпреварата с време 13:06.05 минути. Той надделя в изключително оспорвана битка с етиопците Муктар Едрис и Юмуф Кеджелча и състезаващия се за САЩ Пол Челемо, която се водеше буквално до последния сантиметър. Носителят на две олимпийски и три световни титли в дисциплината беше на път да загуби финалния спринт от Едрис. Етиопецът обаче беше препънат от Челемо точно преди финала и остана втори с изоставане от четири стотник. Кеджелча завърши трети на 0.14 сек. от победителя, а Челемо беше дисквалифициран. Фара приключва кариерата си на писта с четири златни медала от олимпийски игри, шест златни и общо девет отличия от световни първенства и седем европейски титли - пет на открито и две в зала. \"Беше важно да се оттегля с победа. Това е мечтата на всеки един спортист\", заяви 34-годишният лекоатлет, който ще продължи да се състезава в маратонските шосейни бягания. Фара записа втора победа от шест старта на 5000 метра в Диамантената лига този сезон и общо четвърта заедно с победите на 3000 метра в Лондон и Бирмингам. По този начин британецът стана номер 1 през сезона в дисциплината. За пръв път в кариерата си той печели трофей от Диамантената лига. ", "date": "2017.08.25", "title": "Видео: Драма, победа и паметен край на кариерата на Мо Фара"}
{"url": "http://www.dnevnik.bg/bulgaria/2017/08/25/3030609_sled_dva_smurtni_sluchaia_prokuraturata_stana/", "text": "След два случая на убийство, при които стана известно, че прокуратурата и разследващите са неглижирали няколко сигнала срещу обвинените за престъпленията, държавното обвинение е привлякло към наказателна отговорност мъж заради заплаха с убийство към бившата му приятелка, съобщи пресцентърът на държавното обвинение. Вчера Софийска районна прокуратура е задържа мъж с инициали Д. П. Според разследващите предния ден - на 23 август мъжът се е заканил на бившата си приятелка - А. Й. с убийство и това е могло да възбуди основателен страх за осъществяването му. Той е обвинен и за това, че на същата дата не изпълнил ограничителна заповед за защита от домашното насилие, която е с дата от 20 април 2017 г. \"Предвид изключително високата обществена опасност на извършеното от Д. П. деяние, прокуратурата е разпоредила задържането на обвиняемия с постановление от 24 август 2017 г. за срок от 72 часа с оглед внасяне на искане до Софийския районен съд за вземане на постоянна мярка \"задържане под стража\", се казва още в съобщението на прокуратурата. Преди два дни се разбра, че убитата миналия петък в столичния квартал \"Лагера\" Елена Василева е сигнализирала няколко пъти институциите заради страх от бившия си съпруг, спрямо когото имаше издадена и ограничителна заповед. В крайна сметка той е обвинен за убийството ѝ, за което и не съжалява, както сам каза пред съда. Повече четете  тук . Сходен бе и случая от средата на юли, при който отново бе убита жена. Тогава главният прокурор даде брифинг, за да каже, че прокуратурата е сгрешила като е неглижирала няколко сигнала срещу обвинения за убийството. Тогава убита бе Виола Николова, която бе приятелка на обвинения Стефан Станев. Сигналите срещу него пък бяха от бившата му съпруга. Повече за случая четете  тук . ", "date": "2017.08.25", "title": "След два смъртни случая прокуратурата стана по-строга към заплахите за убийство"}
{"url": "http://www.dnevnik.bg/sviat/2017/08/25/3030645_erdogan_zasili_kontrola_si_nad_turskoto_razuznavane/", "text": "Турция уволни стотици държавни служители и засили влиянието на президента Реджеп Тайип Ердоган върху националната разузнавателна агенция МИТ чрез два указа, публикувани днес, предаде агенция Ройтерс.  Според един от указите, за да бъде разследван или да се явява като свидетел ръководителят на националната разузнавателна агенция МИТ ще бъде необходимо разрешението на държавния глава. Президентът също така ще председателства координационния борд на разузнавателната служба. Указите позволяват още разследването на депутати за предполагаеми престъпления, извършени преди или след като те са избрани за народни представители.  Повече от 900 служители в различни министерства, държавни и военни институции бяха освободени от работа съгласно новите укази. Уволнени са и повече от 100 души преподавателски кадри.  Според новите укази ще бъдат закрити прокюрдската новинарска агенция Дихабер и два вестника, също с централи в Диарбекир.", "date": "2017.08.25", "title": "Ердоган засили контрола си над турското разузнаване"}
{"url": "http://www.dnevnik.bg/sviat/2017/08/25/3030655_naslednikut_na_imperiiata_samsung_e_osuden_na_pet/", "text": "Наследникът на южнокорейската технологична империя \"Самсунг\" (Samsung) Ли Джае-йон днес бе осъден на пет години затвор за даване на подкупи, свързани с корупционния скандал, довел до отстраняването от власт на  южнокорейската президентка Пак Гън-хе , предадоха световните агенции. Съдът го призна за виновен и за незаконно присвояване, укриване на активи в чужбина, укриване на печалба и лъжесвидетелстване, посочва Асошиейтед прес. Обвинението настояваше да присъда от 12 години затвор. Адвокат на обвиняемия съобщи, че няма да приеме решението и ще обжалва, предаде Ройтерс. Съдебното решение може да бъде обжалвано два пъти, уточни АП. Други ръководители на \"Самсунг\", срещу които бяха повдигнати обвинения по делото, също бяха обявени за виновни. Петгодишната присъда е една от най-дългите, давани на южнокорейски бизнес лидер. Сеулският централен окръжен съд постанови, че финансовата помощ на \"Самсунг\" към организации, управлявани от Чхуе Сун-сил, близка приятелка на южнокорейската президентка, представлява подкуп, включително 7.2 милиарда вона (6.4 милиона долара) спонсорство за ездаческата кариера на дъщерята на Чхуе Сун-сил. Процесът продължи шест месеца. Арестуваният през февруари  Ли Джае-йон бе обвинен, че е предложил подкупи  на обща стойност 38 милиона долара на четири организации на Чхуе Сун-сил в замяна на подкрепа от правителството за корпоративно сливане, което е укрепило контрола на Ли Джае-йон над Самсунг в решаващ момент, отбелязва \"Асошиейтед прес\". \"Самсунг\" не отрича прехвърлянето на корпоративни средства. Ли Джае-йон обаче се обяви за невинен при съдебното изслушване. Той каза, че не е знаел за фондациите и даренията, за които са отговаряли други хора. 49-годишният милиардер Ли Джае-йон е вицепрезидент на \"Самсунг\", но на практика ръководи основаната от дядо му компания, след като баща му Ли Кун-хи получи инфаркт през 2014 година.  Бившата южнокорейската президентка  Пак Гън-хе , замесена в поредица от скандали, бе свалена от власт през март. Тя и приятелката й Чхуе Сун-сил в момента са подсъдими. Стотици шумни, непреклонни поддръжници на Пак Гън-хе се бяха събрали пред съда по-рано днес, за да настояват за освобождаването на Ли Джае-йон. Компанията, основаната през 1938 година от дядото на Ли Джае-йон, е известна в цяла Южна Корея и е символ на възстановяването на страната от бедността след Корейската война 1950-1953 година, припомня \"Ройтерс\". С годините обаче се превърна и в олицетворение на близките отношения между политиците и големите семейни компании, които бяха въвлечени в редица скандали. ", "date": "2017.08.25", "title": "Наследникът на империята \"Самсунг\" е осъден на пет години затвор за корупция"}
{"url": "http://www.dnevnik.bg/biznes/2017/08/25/3030650_premahvaneto_na_deklaraciite_za_neraboteshtite_firmi/", "text": "Над 1.1 млн. лв. ще спести бизнесът годишно, ако отпадне задължението неработещите фирми да подават данъчни декларации и други документи към администрацията, изчисли Националната агенция за приходите. Облекчението е предвидено в  проект за промени в Данъчно-осигурителния процесуален кодекс (ДОПК),  публикувани от Министерство на финансите за обществено обсъждане преди десетина дни. Става въпрос за предложението юридическите лица, които не са осъществявали дейност и са освободени от подаване на годишен отчет за дейността (статистическия отчет), да не са длъжни да подават годишна данъчна декларация по Закона за корпоративното подоходно облагане и да обявяват годишни финансови отчети в търговския регистър. Според анализ на НАП тази мярка ще спести разходи за преводи, транспорт, заплати на служители на близо 200 000 фирми, които сега изпращат в НАП своите декларации и обявяват в търговския регистър финансовите си отчети без да имат дейност.", "date": "2017.08.25", "title": "Премахването на декларациите за неработещите фирми ще им спести 1.1 млн. лв."}
{"url": "http://www.dnevnik.bg/photos/2017/08/25/3030634_fotogaleriia_edin_pingvin_dva_pingvina/", "text": "Повече от 20 хиляди животни от 200 вида бяха измерени в лондонската зоологическа градина.", "date": "2017.08.25", "title": "Фотогалерия: Един пингвин, два пингвина..."}
{"url": "http://www.dnevnik.bg/sviat/2017/08/25/3030662_makron_ostro_napadna_polsha_che_niama_glas_za_posokata/", "text": "С позициите, които изразяват за бъдещето на Европа, управляващите в Полша допринасят за това страната им да се маргинализира и самоизолира. Това каза френският президент Еманюел Макрон на пресконференцията си с българския си колега Румен Радев в Евксиноград. Коментирайки разликите между позициите, които източноевропейските страни изразяват по темата за социалния дъмпинг и директивата за командироване на служители в ЕС (основна във визитите му в Румъния и България от последните дни), Макрон каза, че независимо от становищата, които изразява за реформите в Европа, Полша не е страната, която ще показва как да се развива Европейският съюз. \"Полша е решила да се изолира в Европа,\" добави той, но изрази мнение, че позициите на Полша едва ли ще поставят в опасност осъществяването на европейските проекти, инициирани от него. \"Европа е пространство, което се създаде въз основа на ценности, а Полша го нарушава. С изявлението, което направи премиерът на Полша, се допусна нова грешка в стратегията ѝ. Съжалявам за тази позиция. Мисля, че полският народ заслужава много повече.\" Европейското издание на \"Политико\" припомни днес, че от около 1.9 милиона европейци, засегнати от спора, близо 420 000 са поляци, работещи в Германия, Франция, Австрия. Липса на сътрудничество  Френският президент отдавна възприема дясно-националистическото и евроскептично правителство на \"Право и справедливост\" като ключов противник на неговата инициатива за реформиране на ЕС, допълва изданието. Неотдавна той говори, че някои страни от Централна Европа възприемат ЕС като супермаркет, от който можеш да си напазаруваш само това, което ти харесва, но не и да носиш отговорностите. По време на предизборната си кампания Макрон призоваваше Европейската комисия да наложи санкции на Варшава за подкопаване на демокрацията и върховенството на закона, т.е. за нарушаването на демократичните принципи и норми на съюза. На подобни коментари Полша отговаря с язвителни забележки за френската икономика - външният министър Вашчиковски каза в четвъртък, че Франция \"в момента не е в състояние да се състезава с много от динамичните икономики в Европа, включително с Полша. Това е, защото френските работници имат много социални придобивки и заради работната седмица.\" Не функционира ключовият формат за сътрудничество - т.нар. Ваймарски триъгълник, в който се срещат лидерите на Полша, Франция и Германия. За 2017г. не е планирано подобно събитие и от Париж казват, че подновяването зависи от контекста, т.е. от характера на отношенията на Варшава с другите две страни. В същото време Полша и Унгария изглеждат по-изолирани в опитите да контрабалансират инициативи от Париж, които не им допадат. Това си пролича и от факта, че Макрон се срещна с лидерите на две (Чехия и Словакия) от четирите от Вишеградската група. Държавният глава не включи Унгария и Полша в обиколката си и заради твърдата им съпротива срещу премахването на социалния дъмпинг при командироването на служители в ЕС. \"Или си на масата, или си в менюто. Ние сме в менюто\", коментира Марчин Забровоски от списанието за външна политика Вишеград инсайт\".", "date": "2017.08.25", "title": "Макрон остро нападна Полша, че няма глас за посоката на Европа"}
{"url": "http://www.dnevnik.bg/sviat/2017/08/25/3030635_polskiiat_premier_otnovo_poiska_ot_germaniia_reparacii/", "text": "Полша има право на репарации от Германия заради щетите, нанесени през Втората световна война, каза премиерът на страната Беата Шидло, цитирана от \"Дойче веле\" и \"Политико\". С думите си Шидло повдигна отново въпрос, който според Берлин отдавна е \"окончателно решен\", тъй като Варшава се отказва от репарациите още през 1953 г. и половин век по-късно, при присъединяването си към ЕС през 2004 г., повтаря, че няма да иска такива плащания от Германия. Според премиера обаче \"Полша говори за справедливост. Ние се явяваме жертви на Втората световна война, на която не са присъдени никакви обезщетения,\" добави Шидло в четвъртък. Тя призова противниците на подобна позиция да се \"обърнат към историята\". Това не е първият случай от последните месеци, в който представители на полските власти повдигат темата за репарациите. Подобни изявления по-рано направи и  министърът на отбраната  на страната Антоний Мачеревич, а преди няколко седмици и депутатът от упрявлаващата партия \"Право и справедливост\" Аркадиуш Мулярчик заяви, че в бюрото за юридически анализи към полския парламент анализират възможността такива искания да бъдат предявени официално. Кампания на управляващите Позицията не се споделя от всички управляващи - тя е поставяна под въпрос от президента Анджей Дуда и външния министър Витолд Вашчиковски, отбелязва \"Политико\". Изданието обаче посочва, че въпреки това през последните месеци властите в Полша използват приятелски настроени към тях медии, за да водят антигерманска кампания. Пример е изображението, публикувано от  сайта  на дясната телевизия \"Република\", с напдис \"Репарациите освобождават\", който променя надписа на входа на концентрационния лагер \"Аушвиц\". Вдъхновението за тази кампания идва от лидера на ПиС Ярослав Качински, който на партийна конференция през юли каза: \"Полша никога не се е отказвала от репарациите от Втората световна война. Който мисли така, греши.\" Повечето представители на ПиС, изказвали се по темата, говорят за \"милиарди долари\", които дължи Германия, на корицата на дясно ориентирано списание се появи и сумата 6 трилиона. Обвиненията идват на фона на дебати в Брюксел за спорна съдебна реформа и други стъпки, с които според Европейската комисия Полша се отклонява от стандартите на демокрацията и върховенството на закона. ПиС обвинява Берлин, че се опитва да повлияе на дебата така, че той да завърши с негативни последици за Варшава. За последно спорът за репарациите беше на дневен ред през 2015 г., когато тогавашният германски външен министър Франк-Валтер Щайнмайер, който сега е президент, каза, въпросът е \"правно и политически разрешен\". Темата обаче остава важна за Полша, където скорошно проучване показа, че 63 на сто от жителите подкрепят идеята страната им да иска обезщетение от Германия.", "date": "2017.08.25", "title": "Полският премиер отново поиска от Германия репарации за Втората световна война"}
{"url": "http://www.dnevnik.bg/kultura/2017/08/25/3019494_otkus_ot_hubostta_e_rana_na_eka_kurniavan/", "text": "\"Хубостта е рана\" е титанична и обсебваща творба, която оставя в читателя усещането, че се е докоснал не само до историята на Индонезия, но и до нейните дух и душа. Романът беше обявен за една от най-добрите книги на 2015 г. от \"Ню Йорк Таймс\", \"Пъблишърс Уикли\", \"Къркъс Ривю\", \"Бостън Глоуб\" и \"Файненшъл Таймс\". \"Хубостта е рана\" e възхитителен меланж от готическа приказка, романс и политическа сатира. Романът започва с чудодейното съживяване на бившата проститутка Деви, но необикновената история на тази красива, умна и амбициозна жена е само една от множеството сюжетни линии. Успоредно с нея авторът ни разказва за четирите й дъщери и техните семейства; за романтичен бандит, който кръстосва страната в търсене на легендарно красива индонезийска принцеса; за гробаря Камино, който позволява на духа на един убит комунист да се всели в него, за да може осиротялата му дъщеря да поговори за последен път с баща си. Разказът прескача от персонаж на персонаж, многобройните сюжетни нишки се преплитат и разклоняват, а действието обхваща различни периоди на индонезийската история – обявяването на независимостта от холандските колонизатори, японската окупация, революцията след Втората световна война, геноцидът над комунистите, последван от бруталния режим на Сухарто. Роден в Западна Ява през 1975 г., индонезийският писател и графичен дизайнер Ека Курняван се превърна в международна сензация именно с романа си \"Хубостта е рана\". Необичайна сплав между магически реализъм, история, сатира и семейна сага, той е включен в списъка на стоте забележителни книги на в. \"Ню Йорк Таймс\". През 2016 г. Курняван става първия индонезийски писател, номиниран за международния приз \"Ман Букър.\" превод Венцислав К. Венков В следобеда на мартенски уикенд, двадесет и една години след смъртта си, Деви Аю се надигнала от своя гроб. Задрямалото под близката плумерия овчарче така се стреснало, че се напикало в гащите и писнало, а четирите му овце хукнали на вси страни като подгонени от тигър между камъните и дървените обозначения на гробовете. Всичко това се дължало на шума, появил се откъм някогашния затънал в избуяли треви стар гроб, на чийто камък нищо не пишело, но всички знаели, че в него почива Деви Аю. Споминала се била на петдесет и две, възкръснала двадесет и една години след като я погребали, и оттам насетне никой не бил сигурен как точно следва да изчисляват възрастта ѝ. След като овчарчето вдигнало тревога, около гроба се струпал народ. Вдигнали пешовете на саронгите си, повлекли дечурлигата, стиснали дръжки от метли или омърляни от кърската кал, хората се снишили зад пясъчните череши, ятрофите и из близките бананови градини. Никой не смеел да се приближи към идващия откъм стария гроб тътен, а само гледали отдалеч – така, както всеки понеделник сутрин наблюдавали на пазара и приходящия продавач на лекарства. Тълпата се наслаждавала с пълна сила на тревожната гледка, без да си дават сметка колко би се ужасил всеки от тях, ако наоколо ги нямало останалите. Не само това, ами направо се надявали да станат свидетели на чудо, далеч по-необичайно от най-обикновен шумен гроб, тъй като погребаната в този парцел била не коя да е, а проститутка, която през войната била обслужвала японците. За грешници като нея кяите открай време твърдели, че наказанието щяло неминуемо да ги последва и в гроба им. А звукът най-вероятно бил от бича на измъчващия я ангел. По някое време ги обзела скуката, тъй като никакво по-значимо чудо не последвало. А когато най-после и то се сбъднало, възприело възможно най-фантастичната форма. Гробът се разтресъл и разпукал, земята изригнала, настъпило нещо като леко земетресение, ураганен вятър отнесъл и трева, и надгробни камъни, а иззад сипещата се от въздуха завеса пръст се надигнала фигурата на възмутена и вкочанила се възрастна жена, увита все още в покрова, с който сякаш предишната вечер я били погребали. Народът истерясал и се рязбягал по-хаотично и от овцете, а синхронните им писъци заотеквали от склоновете на далечните хълмове. Майка захвърлила бебето си в храсталака, а баща му гушнал по погрешка бананов клон. Двамина се пльоснали в канавка, други припаднали в несвяст край пътя, а трети хукнали и пробягали петнадесет километра, без изобщо да се спрат. Свидетелката на всичко това – Деви Аю – само се поизкашляла да си прочисти гърлото и се зачудила защо изобщо се намира посред гробището. Развързала била двата най-горни възела на покрова си и сега се захванала да охлаби и двата най-долни, за да може да си движи нозете. Косите ѝ били пораснали вълшебно и като ги тръснала, за да отметне забрадката от хасе, те потръпнали от следобедния ветрец, разстлали се по земята и заблещукали като черния мъх на речно дъно. Кожата ѝ била сбръчкана, но лицето ѝ лъщяло от белота, а очите ѝ се съживили в своите орбити и приковали бягащите отвъд храсталака зрители, половината от които успели да се отдалечат, но другата половина припаднали. При което тя се оплакала – никому конкретно, а по принцип, – че не било никак редно да я погребват жива. Първото, за което се сетила, било бебето ѝ, което, разбира се, отдавна вече не било бебе. Самата тя починала преди двадесет и една години, на дванадесетия ден, след като родила отвратително момиченце – толкова грозно, че акушерката не можала да реши дали наистина е помогнала на бял свят да излезе бебе, или си било най-обикновено лайно, тъй като разстоянието между онзи отвор, от който се появяват бебетата, и другия – откъдето излизат лайната – са нищо и никакви си два сантиметра. Но след като въпросното бебе се напънало, а после се и засмяло, акушерката повярвала в крайна сметка, че има пред себе си човешко същество, а не лайно, и съобщила на майката, която била просната изтощена върху леглото и не изявявала видимо желание да види отрочето си, че бебето се родило живо и здраво и – поне на пръв поглед – дружелюбно. – Момиче е, нали? – попитала Деви Аю. – Да – потвърдила акушерката. – Като трите предишни бебета. – Четири дъщери, коя от коя по-красиви – рекла с неизмерима досада Деви Аю. – Остава само публичен дом да отворя с тях. Това, сегашното, колко е красиво? Бебето, както си било пристегнато в повоя, започнало да се гърчи и реве в обятията на акушерката. И понеже в същото време непрестанно влизала и излизала жената, чиято работа била да изнесе окървавените чаршафи и пъпната връв, акушерката се въздържала временно да отговори, тъй като не можела в никакъв случай да си позволи да опише като красиво едно бебе с вид на черно лайно. Вместо това се помъчила да заобиколи въпроса: – Ти си вече на години. Съмнявам се, че ще имаш кърма. – Права си. Предишните три ме изцедиха докрай. – Както и стотиците мъже. – Мъжете бяха сто седемдесет и двама. Най-старият – на деветдесет, а най-младият – на дванадесет, само седмица след сюнета си. Помня ги прекрасно всичките. Бебето пак проплакало. Акушерката рекла, че ще трябва да му търси кърма. Ако не намерела, щяла да прибегне до краве мляко или кучешко, та защо не и от плъх. – Хубаво, върви – съгласила се Деви Аю. – Горкото нещастно момиченце – загледала се в отблъскващото лице на бебето акушерката. Не намирала думи да го опише, но ѝ приличало на проклето чудовище от пъкъла. Цялото телце на бебето било черно, сякаш го били горили живо, а формата му била съвсем странна и неузнаваема. Не била никак сигурна например дали носът на бебето бил наистина нос, понеже ѝ напомнял повече от всеки друг нос, който била виждала през живота си, на електрически контакт. Устата на бебето ѝ приличала на процеп в детска касичка прасенце, а ушите му не се различавали от дръжки на делва. В едно обаче била убедена: нямало на света по-отвратително създание от това нещастниче, и ако самата тя била Бог, сигурно моментално щяла да го убие, вместо да го остави да живее, понеже не го очаквало нищо друго освен безкрайната и безмилостна хорска жестокост. – Горкото бебе – повторила акушерката и тръгнала да му търси дойка. – Да, горкото бебче – рекла и Деви Аю, докато се въртяла и тръшкала в леглото. – Нима не направих всичко възможно да те убия преди появата ти? Само граната дето не глътнах, за да я взривя в утробата си. Нещастниче малко мое. И нещастниците като злодеите не умират лесно. В началото акушерката гледала да крие лицето на бебето от прииждащите съседки. Но щом им казала, че има нужда от мляко за бебето, жените се забутали да го зърнат, защото за онези, които познавали Деви Аю, винаги било удоволствие да гледат очарователните ѝ женски рожби. Акушерката се оказала безсилна да спре натиска на желаещите да отместят закрилата детското личице пелена, но щом го мернели, всички писвали от неизживяван дотогава ужас, при което акушерката се засмивала и им напомняла, че била направила всичко по силите си да им спести вида на това пъклено изчадие. А след като се омела забързано, съседките замлъкнали за миг с израженията на малоумни, чиито спомени изведнъж били заличени. – Направо си е за убиване – рекла първата, която успяла да се отърси от внезапния пристъп на амнезия. – И това опитах вече – отбелязала появилата се по омачкана домашна роба Деви Аю, с увито около кръста парче плат. Косата ѝ била така разчорлена, сякаш допреди секунди се била борила с бик. Жените я изгледали със съжаление. – Нали е сладка? – попитала Деви Аю. – Ами, да, Деви Аю. – Най-ужасното проклятие е да родиш хубаво женско същество в свят, пълен с мъже, пощурели като разгонени песове. Нито една от присъстващите не ѝ отговорила, но до една не престанали да я гледат със съчувствие и с пълното съзнание, че я мамят. Нямата Розина, планинското момиче, което от години слугувало у Деви Аю, я отвело в банята, където ваната била пълна с гореща вода. Сапунисала Деви Аю с ароматен серен сапун и я оставила да се кисне, а накрая ѝ измила косата с масло от алое вера. Единствено нямата не изглеждала сащисана, при все че нямало как точно тя да не е знае колко отвратително било новороденото, понеже била единствената помощница на акушерката по време на израждането му. Изтъркала гърба на господарката си с пемза, увила я в хавлията и след като Деви Аю излязла, почистила банята. Една от жените направила опит да разведри обстановката и казала на Деви Аю: – Вземи да ѝ измислиш по-хубаво име. – Добре – рекла Деви Аю. – Ще я нарека Хубост. – Ау! – възкликнали жените в желанието си да я разкандърдисат. – Що не я наречеш Вреда? – Или пък Рана? – Бога ми, не ѝ давайте подобно име. – Добре, Хубост да бъде тогава. Наблюдавали безпомощно как Деви Аю се прибрала в стаята си да се облече. Не им оставало друго, освен да се споглеждат и да си представят колко неподходящо е да кръстиш \"Хубост\" черно като въглен момиченце с електрически контакт насред лицето. Жив срам и позор! А Деви Аю в действителност се мъчила да убие бебето, след като установила, че пак е бременна въпреки полувековното си пребиваване на този свят. Както и при предишните си дъщери, нямала представа кой конкретно е баща му, но за разлика от предходните случаи този път нямала никакво желание бебето ѝ да оцелее. Затова и глътнала с помощта на половин литър газирана вода дадените ѝ от някакъв селски доктор пет таблетки свръхсилен парацетамол, което насмалко щяло нея да я умори, но се оказало, че не е достатъчно, за да я отърве от бебето. Сетила се за втори начин и викнала акушерка, която била готова да умъртви бебето и да го извади от утробата ѝ с помощта на набутана в корема ѝ дървена пръчица. Силният кръвоизлив продължил два дни и две нощи, пръчицата излязла натрошена на трески, но бебето не спряло да расте. Пробвала и други шест начина да се отърве от бебето, но всуе, поради което най-сетне се предала омаломощена: – Това, малкото, е истински боец и както е тръгнало, и на майка си ще надвие. Оставила корема си да расте, на седмия месец изпълнила ритуала селаматан и оставила бебето да се роди, макар да отказала да го погледне. Вече била родила три дъщери, до една красавици и приличащи си, все едно били породени близнаци. Писнало ѝ било от такива бебета, които ѝ приличали на манекени от витрина, затова и не пожелала да погледне четвъртото, понеже била сигурна, че нямало да е по-различно от трите си каки. Разбира се, оказала се дълбоко неправа, но така или иначе, все още нямала представа колко отблъскваща била най-малката. И независимо че съседките почнали да се побутват и да си шушукат как малкото приличало на резултат от случайното кръстосване на жаба с комодски варан, тя изобщо не заподозряла, че става дума тъкмо за нейното бебе. Не възприела като лошо предзнаменование дори приказките им, че предишната нощ в гората вили диви кучета, а бухалите се били прибрали да спят в гнездата си.", "date": "2017.08.25", "title": "Откъс от \"Хубостта е рана\" на Ека Курняван"}
{"url": "http://www.dnevnik.bg/sport/2017/08/25/3030693_snimka_na_denia_krai_bosfora_makedonski_pesni_se_peiat/", "text": "\"Най-накрая! Македонски клуб ще играе в евротурнирите през есента\", написа сайтът macedonianfootball.com по повод невижданото постижение на \"Вардар\". Отборът от Скопие изненадващо постигна втора победа срещу звездния \"Фенербахче\", в чийто състав са Ван Перси, Шкъртел и Валбуена. След загубата с 0:2 в Македония турците успяха да поведат у дома в 61-ата минута и се доближиха до изравняване на общия резултат. \"Вардар\" обаче направи ново чудо, като постигна обрат и с 2:1 взе втора победа.   Македонците празнуват в Истанбул пред невярващите погледи на футболистите и публиката на \"Фенербахче\".", "date": "2017.08.25", "title": "Снимка на деня: Край Босфора... македонски песни се пеят"}
{"url": "http://www.dnevnik.bg/photos/2017/08/25/3030543_fotogaleriia_goliamoto_panamerikansko_prikljuchenie_-/", "text": "Огромният меандър на река Колорадо се вижда най-добре от високо. В горещия летен ден панамериканският екип се добра до ръба на близка скала, за да запечата впечатляващата гледка. За да следите как върви пътуването ни, посетете страницата ни във фейсбук  Снимките са направени с подкрепата на \"Никон България\".", "date": "2017.08.25", "title": "Фотогалерия: Голямото панамериканско приключение - от Дивия Запад до незавършения град на бъдещето"}
{"url": "http://www.dnevnik.bg/sviat/2017/08/25/3030688_ukraina_za_pruv_put_shte_uchastva_vuv_voenni_ucheniia/", "text": "Украйна ще участва за пръв път във военните учения на  Вишеградската четворка , включваща Чехия, Словакия, Полша и Унгария, предаде ТАСС, цитирайки пресслужбата на украинския президент Петро Порошенко. \"Беше постигнато споразумение, че подразделенията на Украинските въоръжени сили ще участват за първи път в историята си във военни учения на страните от Вишеградската четворка\", с казва в съобщението. Договореността е постигната на преговори между Порошенко и полския министър на националната отбрана  Антони Мачеревич . Освен ученията страните обсъдиха и подобряването на военнотехническото сътрудничество между Полша и Украйна, реализацията на решенията на Варшавската среща на НАТО и въпроси, свързани с активизирането на украинското участие в съвместни многонационални учения./ БТА", "date": "2017.08.25", "title": "Украйна за пръв път ще участва във военни учения на Вишеградската четворка"}
{"url": "http://www.dnevnik.bg/biznes/2017/08/25/3030657_germaniia_otchete_rekorden_bjudjeten_izlishuk_za/", "text": "Излишъкът по федералния бюджет на Германия е достигнал рекордните 18.3 милиарда евро през първата половина на 2017 година, съобщи днес германската статистическа служба (Дестатис), цитирана от ДПА. Макар страната да е отчитала по-висок излишък след обединението си през 1990 година - през втората половина на 2000 година, когато показателят бе 28.8 милиарда евро - сегашното равнище бележи рекорд без отчитане на еднократните ефекти. Резултатът от 2000 година се дължеше на постъпленията от търг на честоти за мобилни оператори, уточнява ДПА. Излишъкът, възлизащ на 1,1 на сто от целия бюджет, би могъл да осигури подкрепа на канцлера Ангела Меркел, която ще се бори за четвърти мандат на изборите идния месец, отбелязва агенцията. Силният икономически подем на Германия ще набира инерция, подкрепен от значителното вътрешно търсене и износа, съобщи днес германската централна банка. Положителното настроение сред компаниите и потребителите, както и добрата ситуация с поръчките в промишлеността сочат, че германската икономика вероятно ще продължи да набира инерция и през сегашното тримесечие, посочва Бундесбанк в месения си доклад. Доброто състояние на германската икономика е в подкрепа на предизборната кампания на германския канцлер Ангела Меркел, която се бори за четвърти мандат като ръководител на най-голямата в Европа икономика. Изборите са на 24 септември. Бундесбанк е на мнение, че растежът на германската икономика може да се окаже по-силен през 2017 година, отколкото институцията прогнозираше през юни. Тогава прогнозата бе за растеж от 1.9 процента.  От началото на годината данните и ключовите показатели сочат силата на националната икономика. Според най-новите данни безработицата бележи исторически минимум, бизнес доверието е на рекордно високо равнище, а доверието на потребителите е достигнало 16-годишен максимум. В началото на месеца германският статистическият институт съобщи, че растежът през периода април-юни е бил 0.6 процента на тримесечна основа. На годишна основа обаче брутният вътрешен продукт е нараснал с 21 на сто - най-бързия темп на повишение на показателя от първото тримесечие на 2014 година. Силният пазар на труда в Германия засилва перспективите канцлерът Ангела Меркел да си осигури четвърти мандат на изборите идния месец на фона на продължаващ растеж на заетостта, отбелязва ДПА. През второто тримесечие броят на заетите в най-голямата икономика в Европа се е увеличил с 1,1 на сто или 475 000 спрямо първите три месеца до 44.2 милиона души, съобщи днес Федералната статистическа служба (Дестатис). В сравнение с второто тримесечие е отчетено повишение от 1.5 на сто или 664 000. \"Сезонното нарастване на заетостта е обичайно за второто тримесечие на годината поради всеобщото увеличение на работата на открито през пролетта\", посочва Дестатис. През второто тримесечие служителите на пълен работен ден са били с 1.8 на сто повече спрямо година по-рано, докато самонаетите са намалели с 0.6 на сто, след стабилен спад през последните години. Кампанията преди изборите на 24 септември навлезе в последния си етап и Меркел се очертава като ясен фаворит благодарение на доброто състояние на националната икономика, сочат социологически проучвания. От началото на годината данни и ключови показатели подчертават силата на германската икономиката. Доверието на бизнеса е на рекордно равнище, а нагласите на потребителите скочиха до 16-годишен максимум. Безработицата пък е исторически ниска - 5.7 процента за юли, припомня ДПА. ", "date": "2017.08.25", "title": "Германия отчете рекорден бюджетен излишък за първото полугодие"}
{"url": "http://www.dnevnik.bg/bulgaria/2017/08/25/3030689_chinovnicite_niama_da_vrushtat_grajdanite_i_shte_gi/", "text": "Администрацията да обслужва гражданите през целия си работен ден, а не само в предварително обявени приемни часове предлага вицепремиерът Томислав Дончев, се вижда от стенограмата от последното правителствено заседание, публикувана от администрацията на Министерския съвет. \"Все още в много от администрациите съществува така нареченото приемно време за граждани, където услуги се предоставят не в рамките на работното време, а в рамките на половин или един час на ден, което е абсолютно недопустимо. Това означава не администрацията да се съобразява с гражданите, а гражданите с това, кога му е удобно на чиновника\", казва вицепремиерът при обсъждането на точката от дневния ред за мерките за намаляване на административната тежест. Друг проблем, изтъкнат от Дончев, е че администрацията предоставя някои от услугите с две ходения - веднъж да се заяви услугата, а втори път - да се получи съответния документ. Той подчертава, че доста често изготвянето на въпросния документ отнема до 5 минути, но хората трябва да се разкарват по два пъти до съответната служба. \"Ходиш единия ден, правиш заявление за предоставяне на услугата и на следващия ден трябва да отидеш да получиш продукта – документ, удостоверение и т.н. Не повдигам темата в колко от случаите е необходимо изобщо да носиш хартия на удостоверения документ. Там, където все още нещата не са електронизирани, това е факт. Трябва да се провери в колко от случаите е възможно със заявяването да се получава продуктът – това, което искаш. Защото проучванията ни показват, че някои от документите се издават в реално време за минута две, три или пет. Е, защо гражданинът трябва да ходи два пъти – единия ден да го заяви и другия ден да го получи?\" пита риторично Дончев. Той предлага на министрите да спрат да използват термина \"административна реформа\", защото досега тя е водена от самите администрации без особен ефект върху гражданите. \"По-коректно е, според мен, да коментираме хуманизация или очовечаване на административните услуги\", казва вицепремиерът. Според него освен самите министри, с намаляването на административната тежест да бъдат ангажирани и инспекторатите на всички ведомства. Те ще получат примерен въпросник с конкретни прости изисквания, по който ще отмятат дали съответната администрация отговаря на критериите за \"човечност\" или не.", "date": "2017.08.25", "title": "Чиновниците няма да връщат гражданите и ще ги обслужват без приемно време"}
{"url": "http://www.dnevnik.bg/bulgaria/2017/08/25/3030699_zdravnoto_ministerstvo_shte_vuvejda_ogranicheniia_za/", "text": "Министерство на здравеопазването предприема мерки за ограничаване на употребата на наргилета и растителни изделия за пушене, съобщи пресцентърът на ведомството. За целта ще бъде сформирана междуведомствена работна група, която да разработи и предложи мерки и законодателни промени. В момента употребата на наргилета не е регламентирана в българското законодателство по никакъв начин, което позволява свобдното им ползване на обществени места включително и от  малолетни и непълнолетни . Мерките, които ще предприеме здравното министерство ще са точно с тази насока, като част от приоритетите за детското здравеопазване, залегнали в Националната здравна стратегия 2014-2020. Днес заместник-министърът на здравеопазването с ресор опазване на общественото здраве Светлана Йорданова се е срещнала с експерти от Националния център по обществено здраве и анализи, за да обсъдят наличните научни доказателства за здравните рискове и последиците за здравето на пушещите наргиле. Информацията ще бъде ползвана при разработването на мерките. Първата работна среща на специалната междуведомствена група, която ще подготвя промените в закона, ще се проведе следващата седмица - на 30 август. В нея ще участват представители на министерствата на икономиката, на вътрешните работи, на земеделието, храните и горите, на образованието и науката, както и на медицински специалисти и представители на местната власт, имащи отношение към проблема. След тяхната работа министерството ще пристъпи към законодателна инициатива, посочват от там.", "date": "2017.08.25", "title": "Здравното министерство ще въвежда ограничения за употребата на наргиле"}
{"url": "http://www.dnevnik.bg/sviat/2017/08/25/3030712_trjudo_smekchi_privetstvenite_si_poslaniia_kum/", "text": "Канадският премиер Джъстин Трюдо опитва да смекчи посланието, че страната му е спокоен пристан за бежанците, след като притокът на мигранти, заплашени от депортация в САЩ, стресна властите. Над 11 300 души са влезли в  Канада от САЩ  от началото на годината, като напоследък бряот им се увеличи до 250 на ден. Много от тях са изплашени от строгите мерки, които  президентът Доналд Тръмп  взе срещу бежанците и търсещите убежище, а тогава Трюдо заяви, че Канада е готова да посрещне бягащите от война. Олимпийският стадион в Монреал е превърнат във временен бежански център, армията организира лагер за 500 души на границата, създава се и палатков лагер в малък град в Онтарио. Междувременно Трюдо смекчи приветствения си тон, пише в. \"Гардиън\". \"За да получи човек убежище, той трябва да не е  икономически мигрант \", каза Трюдо пред репортери тази седмица. \"Става въпрос за уязвимост, за риск от мъчения или смърт, или опасност от загуба на гражданство. Ако търсят убежище, ще ги оценяваме на базата на това какво наистина значи да си бежанец или нуждаещ се от закрила\". Макар да подчерта, че канадското общество е отворено и приветливо, Трюдо предупреди мигрантите да не влизат в страната незаконно. \"Няма да спечелите нищо, ако влезете неправомерно в Канада. Трябва да спазвате правилата, а има много правила\". Премиерът понесе критики от опозицията, че неговите изказвания са причина за ръста на мигрантите. В последните седмици, 85% от търсещите убежище са хаитянци, живели в САЩ. През май администрацията на Тръмп заплаши да прекрати действието на хуманитарна програма, която ми позволява да живеят в САЩ, като на практика заплаши с депортация около 58 000 души.", "date": "2017.08.25", "title": "Трюдо смекчи приветствените си послания към бежанците"}
{"url": "http://www.dnevnik.bg/photos/2017/08/25/3030692_fotogaleriia_kresnenskoto_defile_v_plamuci/", "text": "Втори ден голям пожар гори в района на Кресненското дефиле. Пламъците се обхванали около 7 хил. дка, което наложи над 500 пожарникари да се включат в гасенето му.", "date": "2017.08.25", "title": "Фотогалерия: Кресненското дефиле в пламъци"}
{"url": "http://www.dnevnik.bg/sport/2017/08/25/3030718_ludogorec_shte_igrae_s_braga_hofenhaim_i_istanbul_bb_v/", "text": "\"Лудогорец\" ще играе с \"Брага\", \"Хофенхайм\" и \"Истанбул Башакшехир\" в груповата фаза на Лига Европа. Четирите отбора ще се срещнат по два пъти на разменено гостуване, а първите два се класират за директните елиминации напролет. Maчовете са на 14 септември, 28 септември, 19 октомври, 2 ноември, 23 ноември и 7 декември. Програмата ще бъде определена по-късно днес. Българският шампион ще участва за втори път в груповата фаза на Лига Европа след сезон 2013/2014. Тогава отборът, воден от Стойчо Стоев, завърши пръв в конкуренцията на ПСВ (Айндховен), \"Динамо\" (Загреб) и \"Черноморец\" (Одеса). След това разградчани отстраниха \"Лацио\" и стигнаха до осминафиналите, където походът им беше спрян от \"Валенсия\". \"Брага\", който завърши пети в португалското първенство през миналия сезон, беше след най-добрите варианти за съперник от първата урна. В нея бяха отбори като \"Арсенал\", \"Милан\", \"Виляреал\", \"Лацио\", \"Залцбург\" и \"Атлетик\" (Билбао). \"Хофенхайм\" и \"Истанбул Бaшакшехир\" обаче бяха сред най-тежките, които можеха да се паднат на \"Лудогорец\". Германският отбор влезе директно в груповата фаза, след като  отпадна от \"Ливърпул\" в плейофите на Шампионската лига. \"Истанбул Башакшехир\" се представи страхотно през миналия сезон и дълго време беше начело в турското първенство, след като не допусна нито една загуба в първите 18 кръг. В крайна сметка остана със сребърните медали, на 4 точки от шампиона \"Бешикташ\". Освен това тимът от Истанбул стигна до финал за Купата на Турция, където загуби драмтично от \"Коняспор\" след дузпи. В отбора, воден от бившия национален селекционер на Турция Абдулах Авджи, фигурират футболисти като Гаел Клиши, Емануел Адебайор, Гьокхан Инлер, Орелиен Шеджу, Елжеро Елия, Волкан Бабаджан и бившия играч на \"Лудогорец\" Жуниор Кайсара. Капитан на тима е местната легенда Емре Бельозоглу. \"Истанбул\" също влезе в Лига Европа през квалификациите на Шампионската лига. Турският отбор елиминира \"Брюж\" в третия предварителен кръг, а в плейофите беше много близо до това да поднесе изненада срещу \"Севиля\", но отпадна след загуба с 1:2 у дома и 2:2 в реванша в Испания. Българският шампион започва с гостуване в Истанбул на 14 септември, а първото домакинство е две седмици по-късно срещу \"Хофенхайм\". Последният мач от груповата фаза е визита в Германия на 7 декември. Групите на Лига Европа 2017/2018 \"Виляреал\", \"Макаби\" (Тел Авив), \"Астана\", \"Славия\" (Прага)  \"Динамо\" (Киев), \"Йънг бойс\", \"Партизан\", \"Скендербеу\" \"Брага\", \"Лудогорец\", \"Хофенхайм\", \"Истанбул Башакшехир\" \"Милан\", \"Аустрия\" (Виена), \"Риека\", АЕК (Атина)  \"Лион\", \"Евертън\", \"Аталанта\", \"Аполон\" (Лимасол)  \"Копенхаген\", \"Локомотив\" (Москва), \"Шериф\" (Тираспол), \"Злин\"  \"Виктория\" (Пилзен), \"Стяуа\", \"Апоел\" (Беер Шева), \"Лугано\"  \"Арсенал\", БАТЕ (Борисов), \"Кьолн\", \"Цървена звезда\" \"Залцбург\", \"Марсилия\", \"Витория\" (Сетубал), \"Коняспор\"  \"Атлетик\" (Билбао), \"Херта\", \"Зоря\" (Луганск), \"Йостерсунд\"  \"Лацио\", \"Ница\", \"Зулте Варегем\", \"Витес\" \"Зенит\", \"Реал сосиедад\", \"Розенборг\", \"Вардар\" (Скопие)", "date": "2017.08.25", "title": "\"Лудогорец\" ще играе с \"Брага\", \"Хофенхайм\" и \"Истанбул ББ\" в Лига Европа"}
{"url": "http://www.dnevnik.bg/photos/2017/08/25/3030713_snimka_na_denia_uraganut_harvi_-_nai-moshtnata_buria_v/", "text": "В САЩ очакват всеки момент ураганът \"Харви\" да удари югоизточната част на страната и да нанесе сериозни щети. Това е най-мощната буря в района от 12 години насам. В десетки населени места се строят допълнителни диги, а населението се презапасява с вода, храна и стоки от първа необходимост. \"Харви\" пристига в САЩ от Мексиканския залив с ветрове със скорост 200 км/ч, а на места валежите ще достигат до 90 сантиметра на кв/м.", "date": "2017.08.25", "title": "Снимка на деня: Ураганът \"Харви\" - най-мощната буря в САЩ от 12 години"}
{"url": "http://www.dnevnik.bg/biznes/2017/08/25/3030697_ministurut_na_finansite_predloji_promeni_v_zakona_za/", "text": "Министерството на финансите публикува на сайта си предложение за промени в Закона за публичните финанси. Промените са в изпълнение на препоръки на Европейската комисия за повишаване на ефективността на публичните разходи и разширяване на обхвата на бюджетната рамка чрез включване в националните бюджетни документи на повече информация за сектор \"Държавно управление\", посочват вносителите на документа. С проекта се въвеждат конкретни последици и действия, когато не се спазва разходното правило, ограничаващо годишния ръст на бюджетните разходи. Действащият закон постановява, че годишният ръст на разходите не трябва да надхвърля референтния растеж на потенциалния брутен вътрешен продукт. Сега се залага изискване със средносрочната бюджетна прогноза да се определят срокът и стъпките за ежегодното намаление на годишния ръст на разходите докато се коригира отклонението от правилото. Изключение от правилото за годишния ръст на разходите се допуска единствено, когато средносрочната бюджетна цел е преизпълнена. По подобие на тази промяна се допълват и разпоредбите за допустимия размер на разходите по консолидираната фискална програма й на превишение на заложената максимална стойност, представена като процент от БВП За да се подобри процесът на бюджетното планиране както на подсекторно равнище, така и на ниво сектор \"Държавно управление\", се залага изискване в средносрочната бюджетна прогноза да бъде включена информация за текущата година и прогноза за основни показатели за следващите три години на сектор \"Държавно управление\". Това включва и информация за подсекторите \"Централно управление\" и \"Социалноосигурителни фондове\", на базата на непроменени политики. Също така, с цел представяне на ефектите от новите приоритети на правителството, в средносрочната бюджетна прогноза се включва описание на предвижданите политики с финансово въздействие върху сектор \"Държавно управление\", включително и информация как се постигат корекциите към средносрочната бюджетна цел в сравнение с бюджетния сценарий при непроменени политики на правителството. Целта е тази информация да осигури предвидимост при определяне на стъпките за постигане на средносрочната бюджетна цел. За да се повиши качеството и точността на бюджетното планиране се въвеждат нови изисквания при разработването на средносрочната бюджетна прогноза и на проекта на държавния бюджет. Министерството на финансите ще трябва да прави съпоставка, освен на актуалната си макроикономическа прогноза, и на прогнозата си за основни бюджетни показатели с тези на Европейската комисия. Ще трябва и да се аргументира при наличие на съществени разлики. Въвежда се изискване освен макроикономическите прогнози и прогнозите за основни бюджетни показатели да могат да се сравняват и с тези на други независими организации. Промените не изискват допълнително пряко и/или косвено финансиране от държавния бюджет и не се очаква да имат негативно въздействие върху бюджетите на общините, е записал в мотивите си вносителят.", "date": "2017.08.25", "title": "Министърът на финансите предложи промени в Закона за публичните финанси"}
{"url": "http://www.dnevnik.bg/politika/2017/08/25/3030695_frenskiiat_prezident_obeshta_podkrepa_za_vlizaneto_na/", "text": "Три са сферите, в които България ще очаква френска подкрепа в краткосрочен план, стана известно след разговорите на четири очи между президентите Еманюел Макрон и Румен Радев \"Евксиноград\" днес. Това са присъединяването на страната към Шенгенското пространство и Организация за икономическо сътрудничество и развитие, както и влизането в така наречената чакалня на еврозоната.", "date": "2017.08.25", "title": "Френският президент обеща подкрепа за влизането на България в Шенген"}
{"url": "http://www.dnevnik.bg/sviat/2017/08/25/3030758_shte_zaleiat_li_iztochna_evropa_hiliadi_dizelovi_koli/", "text": "Дизеловите автомобили хич не вървят в момента на пазара , твърдят в полската автокъща \"Global Imports\" от Гданск. \"Все повече бягаме от дизела\", казва един търговец и добавя, че фирмата внасяла вече много рядко дизелови коли. \"Ако въобще, то тогава предимно от Германия и лично шефът ги поръчва\", добавя служителят. Търговците на автомобили втора употреба обаче не изключват едно очаквано събитие да промени нагласите. Става въпрос за обсъжданата в момента в Германия нова екологична премия за връщане на старите дизелови автомобили. \"В бранша много се говори за това\", казва един автотърговец от Гданск. Никой засега не знае как новата премия у съседите ще повлияе на полския пазар за стари коли. \"Засега всички изчакват\", допълва той. По данни на полски журналисти, заети в бранша, собствениците ще започнат да получават въпросната премия чак след като по-голямата част от старите дизелови автомобили вече е предадена за скрап. Фолксваген и Ауди обещават да изплащат до 10 хил. евро за подмяната на стара с нова кола - една невероятна сума за поляците. А ако не отиват за скрап?  В специализирани статии обаче четем и това: БМВ, Мерцедес и Тойота се готвят да изплащат по 2 хил. евро за стара дизелова кола (на поне 7 години или повече) по екологичния стандарт ЕВРО 4, без обаче да унищожават върнатите коли. В тази връзка много полски издания пишат, че е много вероятно тези автомобили да попаднат на полския пазар. През 2016 година БМВ е заемала шестото място сред най-търсените коли от полските автотърговци. Тойота и Мерцедес са били съответно на девето и десето място в тази класация. От 2011 година полският пазар за  автомобили втора употреба расте постоянно. Само от 2015 до 2016 е отчетен ръст от 20 процента, сочат данните на Полското сдружение на автомобилните фабриканти (PZPM). Новите регистрации се разпределят така - две трети са коли втора употреба и 1/3 нови коли. Годишно в Полша биват регистрирани по 1,5 милиона лични автомобила, като над половината от тях (54%) са коли на възраст над 10 години, които съответно нанасят сериозни поражения на околната среда. Колкото до това, че Полша е и транзитна страна за много стари автомобили, отиващи още пó на изток, този факт не тревожи особено търговците на употребявани автомобили. \"Основният въпрос е фактическата реализация на тази екологична премия в Германия. Ако старите дизелови автомобили не трябва да бъдат предавани за скрап, ще бъдем изправени пред сериозен проблем\", казва председателят на PZPM Якуб Фарис. Той обаче не вярва, че Берлин ще прехвърли екологичния проблем с дизеловите автомобили на няколко километра източно от река Одер, по която преминава границата с Полша. Ясно е обаче, че дизеловите автомобили, произведени между 1992 и 2009 година (ЕВРО 1 до ЕВРО 4), ще заминат за Източна Европа, ако не подлежат на задължително унищожаване. Там няма ограничения за тях и те ще могат да си се движат напълно редовно. \"Това би било катастрофа\" \"Тези коли ще поевтинеят значително, което ще ги направи много търсени в Полша. Стотина хиляди 7-годишни дизелови автомобила няма да бъдат някаква голяма драма. Но един милион стари дизелови модели ще бъдат истинска катастрофа\", допълва Фарис. Той очаква този остарял автомобилен парк да подбие цените не само на автомобилите втора ръка, но и на новите коли.", "date": "2017.08.25", "title": "Ще залеят ли Източна Европа хиляди дизелови коли от Германия"}
{"url": "http://www.dnevnik.bg/bulgaria/2017/08/25/3030761_bulgariia_izprevarva_s_malko_rumuniia_po_razhodi_za/", "text": "България продължава да отделя по-малко пари за здравеопазване от средното ниво за Европейския съюз, но е на осем позиции над опашката, изпреварвайки например Румъния, Гърция, Полша и Унгария. Според нов анализ на Евростат за държавните разходи на страните членки през 2015 г., българския бюджет за здраве е 5.5% от брутния вътрешен продукт (БВП), докато средният за ЕС е 7.2%. Най-нисък е разходът за здравеопазване в Кипър - 2.6% от БВП, следван от Латвия (3.8%), Румъния (4.2%), Гърция (4.5%), Люксембург (4.6%), Полша (4.7%), Унгария (5.3%) и Естония и България с 5.5%. На челните места са Дания с 8.6%, Франция (8.2%), Австрия и Холандия с по 8% за здраве. Разбивката на разходите обаче показва, че макар и България да отделя по-голям дял от БВП за здраве от някои други държави, те не се разходват рационално. Реалната сума за пациентите тук всъщност е много по-ниска. Заради високия БВП и малкия брой на населението на Люксембург например, държавата плаща по над 4100 евро за здравето на всеки свой гражданин и е лидер по този показател в ЕС, докато в България се падат по 343 евро на човек за медицинско обслужване. По разходи на глава от населението България надминава единствено Румъния, която отделя с по 3 евро по-малко. Следваща се нарежда Латвия с 468 евро и Полша, Кипър и Унгария с 500-600 евро. В страните от челото на класацията индивидуалният бюджет за здраве е в порядъка на 3-4 хиляди евро, а средното ниво за ЕС през 2015 г. е малко над 2 хил. евро. Освен това цели 4% от общо 5.5% от БВП от разходите на България за здраве са за болнична помощ. Този дял е по-висок единствено в Дания (6.1%), Великобритания (5.7%), Естония и Холандия (4.1%).", "date": "2017.08.25", "title": "България изпреварва с малко Румъния по разходи за здравеопазване (графика)"}
{"url": "http://www.dnevnik.bg/sviat/2017/08/25/3030723_makron_ne_sledi_subitiiata_v_centralna_evropa_kaza/", "text": "Полският външен министър Витолд Вашчиковски каза в петък, че Полша не е изправена пред международна изолация, а президентът на Франция Еманюел Макрон не следи развитията в Централна Европа, предава \"Ройтерс\". Думите на Вашчиковски бяха коментар на  изказване на Макрон , който на пресконференция с президента Румен Радев на посещение в България обвини управляващите в Полша, че с действията си изолират и маргинализират страната и че позициите, които заемат, не са определящи за бъдещето на Европа и не ѝ придават смисъл. \"Полша не се изолира,\" каза Вашчиковски на обща пресконференция с колегите си от Румъния и Турция, както и с генералния секретар на НАТО Йенс Столтенберг. \"Днес сме домакини на важна среща, така че президентът Макрон не следи внимателно новините, не знае какво се случва в тази част на Европа. Но това се случва понякога.\" \"Откритата конфронтация носи щети\" Коментарът на Макрон, в отговор на журналистически въпрос, беше по повод позицията на Варшава  срещу промяната на евродиректива  за командироване на служители в Европейсикя съюз. Полските власти обаче настояват, че ще се придържат към мнението си докрай. И премиерът Бойко Борисов коментира темата с директивата за командированите служители и напрежението между Франция от една страна и Полша и Унгария - от друга. Последните две държави не бяха част от източноевропейската обиколка на Макрон. На съвместната си пресконференция с Макрон в Евксиноград Борисов каза, че страните членки на Европейския съюз трябва да потърсят компромис за спорните регулации до края на годината. Премиерът обаче призова и за намаляване на напрежението с Варшава и Будапеща. \"Полша и Унгария не са ни само приятели, те са и част от Европейския съюз. Навлизането в режим на открика конфронтация носи щети.\"", "date": "2017.08.25", "title": "Макрон не следи събитията в Централна Европа, каза полският външен министър"}
{"url": "http://www.dnevnik.bg/sviat/2017/08/25/3030719_tereza_mei_pokaza_ambiciite_si_-_da_zapazi_blizki/", "text": "Британският премиер Тереза Мей винаги е казвала, че ще бъде амбициозна в преговорите за излизане на Великобритания от ЕС и публикуваните този месец документи на правителството показват мащабите на тази амбиция - желание за най-близки връзки, но без цената. Но Брюксел отхвърли новите британски предложения, определяйки ги като \"фантазия\" и заяви, че те не са нищо повече от \"вътрешен британски дебат\". Европейски представители намекнаха, че Великобритания трябва вместо това да се придържа към договорения по-рано график за  преговорите за Брекзит . От гледна точка на Великобритания публикуването на документи за стратегия и обсъждане в продължение на две седмици имаше за цел да отговори на критиките, че е неподготвена за преговорите, както и да ускори процеса, който се движеше бавно през последните 14 месеца. Това беше и шанс за Мей да мобилизира поддръжниците си и да покаже, че все още следва  плана за Брекзит , въпреки че авторитетът ѝ беше отслабен след з агубата на парламентарното мнозинство  на изборите през юни, заяви източник от партията. \"Искам да бъдем наистина Глобална Великобритания - най-добрият приятел и съсед на нашите европейски партньори, но страна, която се пресяга и отвъд европейските граници\", заяви Мей през март след започването на процеса на отделяне от ЕС. \"И това е причината, поради която подготвих ясен и амбициозен план за предстоящите преговори. Това е план за ново  дълбоко и специално партньорство  между Великобритания и ЕС.\" На този фон от миналата седмица насам бяха публикувани три документа, представящи целите на Великобритания. Те излагат британският възглед, че подобно \"дълбоко и специално партньорство\" не изисква големи промени. Може би по-изненадваща беше стратегията, изложена в документите за бъдещите отношения, особено отнасящите се до митниците и ролята на  Съда на Европейския съюз , смятан от много подкрепящи Брекзит британски депутати от Консервативната партия и извън нея за символ на влиянието на ЕС над Великобритания и за липсата на суверенитет на страната. Представителят на Европейския парламент по въпросите на Брекзит  Ги Верхофстат  определи идеите на британското правителство за бъдещ митнически съюз като \"фантазия\", след като то очерта мерки за временно споразумение без митнически тарифи, целящо да позволи възможно най-свободната търговия със стоки, и предложения за възможно ново търговско партньорство. \"Да бъдете във и и извън митническия съюз и с \"невидими граници\" е фантазия\", заяви той в \"Туитър\". \"Първо трябва да гарантираме правата на гражданите и уреждане на финансовия въпрос\", заяви Верхофстат, визирайки правата на гражданите на ЕС, живеещи във Великобритания и на британците, живеещи в ЕС, както и исканията на ЕС Великобритания да плати значителна \"сметка за Брекзит\". \"Вътрешен британски дебат\" След като посочи съществуващите според него неясноти относно бъдещите отношения на Великобритания със Съда на Европейския съюз, говорител на Европейската комисия заяви: \"Няма да се изненадате, като чуете, че ще се въздържа да се включа във вътрешнобритански дебат относно техните позиции\". Той и други представители на ЕС заявиха, че позицията на Брюксел не се е променила: Великобритания трябва първо да се фокусира върху постигането на напредък по трите основни проблема в началната фаза на преговорите - правата на живеещите извън родината си,  границата между Великобритания и Ирландия , която е член на ЕС, и уреждането на финансовия въпрос.'' Верхофстат се подигра с коментарите на Доминик Рааб, британският министър по правосъдието и съдилищата, че Великобритания ще трябва да следи \"с половин око\" решенията на Съда на Европейския съюз, като в същото време гарантира, че Върховният съд в Лондон е способен да оправдае названието си. \"Британското правителство иска да следи \"с половин око\" решенията на Съда на Европейския съюз. ЕП (Европейският парламент) смята, че Съдът на Европейския съюз трябва да държи и двете си очи отворени, за да защитава правата на гражданите\", написа той в \"Туитър\", визирайки позицията на ЕС, че само неговият съд може да гарантира правата на гражданите, живеещи във Великобритания. Великобритания заявява, че подхожда конструктивно, като прави предложения за начините за започване на дискусии относно бъдещите връзки. Но след като тя публикува седем документа за малко повече от седмица, стана ясно, че Брюксел далеч не е впечатлен. Общо от 26 юни насам Великобритания публикува 10 документа. В понеделник, след публикуването на два документа, главният преговарящ на ЕС за Брекзит  Мишел Барние  изброи в \"Туитър\" деветте вече публикувани документа на блока, обясняващи позициите на ЕС по въпроси, вариращи от правата на гражданите до уреждането на финансовия въпрос. \"Очаквам с нетърпение да обсъдим тези документи с Великобритания. Те са от първостепенна важност за постигането на напредък относно правата на гражданите, уреждането на сметките и Ирландия\", заяви той. Предупреждение В някои области - а именно уреждането на финасовия въпрос, ролята на Съда на Европейския съюз и бъдещите търговски и митнически спогодби - различията във възгледите подсказват, че предстоящите следващата седмица преговори между Барние и  Дейвид Дейвис , британския министър по въпросите на Брекзита, ще бъдат трудни. И двете страни не са си поставили високи цели за напредък. Но това може да се окаже от полза за някои хора от Консервативната партия, която отдавна е убежище за евроскептици. \"Колкото повече хора виждат как ЕС полива със студена вода и хвърля на боклука британските идеи, на толкова повече хора ще им писне\", каза източник от Консервативната партия. \"Британците могат да критикуват собствената си страна, но когато някой друг го прави, преминават в боен режим\". /БТА", "date": "2017.08.25", "title": "Тереза Мей показа амбициите си - да запази близки връзки с ЕС, но без да плаща"}
{"url": "http://www.dnevnik.bg/biznes/2017/08/25/3030792_cheshkiiat_parlament_ne_razreshi_na_centralnata_banka/", "text": "Чешката централна банка няма да може да поеме контрола над пазара на ипотечни заеми в страната, въпреки че предупреди за формиращ се балон, който тя искаше да предотврати, съобщава \"Ройтерс\". Днес парламентът на страната отхвърли законопроекта, с който щеше да се удължи правото на намеса на банката. Мотивът за това е, че проектът е противоречив, а и наближават парламентарни избори, насрочени за 20-21 октомври. Централната банка на страната няколко пъти предупреди, че цените на имотите изглеждат нереално високи и препоръча банките да съобразят кредитирането си с това. Дебат по темата започна в началото на август, когато централната банка реши да повиши водещите си лихви за пръв път от 2008 г. насам. От април банката препоръчва ипотечните заеми да не надхвърлят 90% от стойността на купуваните с тях имоти и на не повече от 15% от кандидатстващите за заем да се отпускат заеми, надвишаващи 80% от цената на имота. Проектозаконът, който парламентът отхвърли, щеше да даде на централната банка властта да ограничи размера на заемите до определено съотношение с доходите, с цената на имотите и т. н. \"Проектът стана жертва на предизборната кампания\", коментират от банката.", "date": "2017.08.25", "title": "Чешкият парламент не разреши на централната банка да ограничи ипотечните заеми"}
{"url": "http://www.dnevnik.bg/biznes/2017/08/25/3030742_sevdalina_vasileva_e_noviiat_izpulnitelen_direktor_na/", "text": "Севдалина Василева е новият изпълнителен директор и член на Управителния съвет на Първа инвестиционна банка.  Тя наследява на поста Васил Христов  като главен директор ритейл, съобщиха от финансовата институция. Професионалният опит на Василева в банковата сфера започва през 2007 г. в \"Пощенска банка\" като директор направление \"Потребителско кредитиране\". От 2010 г. до 2016 г. е управител с ресор \"Ритейл банкиране\" в \"Алфа банк\". През 2017 г. тя започва работа в Първа инвестиционна банка като директор \"Стратегическо планиране и развитие\".", "date": "2017.08.25", "title": "Севдалина Василева е новият изпълнителен директор на Първа инвестиционна банка"}
{"url": "http://www.dnevnik.bg/biznes/2017/08/25/3030749_gotviat_se_zakonovi_promeni_sreshtu_nezakonnoto/", "text": "Министерство на земеделието, храните и горите работи по изготвянето на законодателни промени по казусите с незаконно преотдаване за ползване на земеделски земи. Те ще бъдат публикувани за обществено обсъждане, а след това внесени в парламента. Това заяви заместник –министърът на земеделието, храните и горите Вергиния Кръстева, която заедно с омбудсмана Мая Манолова се срещна със земеделци - производители и собственици на земя от Община Вълчедръм, Област Монтана. Целта на посещението е да се обсъди порочна схема, в която терени в региона са отдадени едновременно на четири фирми, чиито управители и съдружници сключват помежду си договори, без да са собственици на имотите, съобщават от министерството. Сигнали за подобни схеми са получени преди време в министерството. От там напомнят, че заради тях министърът е издал указания до всички областни и общински служби по земеделие. Те задължават служителите да проследяват правото на наемодателя или арендодателя да сключи съответния договор, като се търси връзка със собственика. Ако не може да бъде осъществена, служителите трябва да изискат от внасящия договора необходимите допълнителни документи, доказващи връзката на собственика и наемодателя, който има или няма право да сключи този договор. При установени нередности, всички случаи се предават на районната прокуратура, посочват от миистерството. \"В постоянен контакт сме с нашите служители и гарантирам, че към момента няма регистрирани договори, за които не е доказана връзката със собственика\", уверява заместник-министърът.", "date": "2017.08.25", "title": "Готвят се законови промени срещу незаконното арендуване на земи"}
{"url": "http://www.dnevnik.bg/bulgaria/2017/08/25/3030817_emanjuel_makron_shte_podkrepia_bulgariia_za_vlizane_v/", "text": "Ще подкрепя волята на Бойко Борисов България да бъде приета в приемната на еврозоната. Това каза президентът на Франция Еманюел Макрон след разговорите си с министър председателя в \"Евскиноград\" днес. \"Мисля, че за да може да се стигне до сближаване и в областта на икономиката и на финансите в рамките на еврозоната, каза още Макрон. Трябва да сложим край на поставянето на граници между Изтока и Запада, между страните в еврозоната и тези извън нея,  страните във и извън Шенген \". Според президента на Франция и отдавна би трябвало да е част от него. \"Ние сме си написали домашното, за да не сме никакъв риск за еврозоната, каза Бойко Борисов. Надявам се скоро България да е част и от Шенген\". На пресконференцията след разговорите на четири очи между Макрон и Борисов беше съобщено също, че още в следващите седмици българските министри на отбраната и икономиката ще бъдат в Париж, за да договорят с френските си колеги подписването на договори в сферите на тяхната компетентност. По европейските теми волята на България и министър председателя Борисов е страната да бъде каза още президентът на Франция. Според него такава е и волята на Франция. След това той обясни, че до края на октомври ще бъде постигнато споразумение по \"деликатната\" според френски медии тема за реформа на директивата за командированите работници с цел избягване на т. нар. социален дъмпинг. \"Министър председателя ми каза колко му било трудно да намери работници за обществения транспорт в София, каза Макрон. Защо? Защото има Австрийски, Френски и немски компании, които наемат тези работници, плащат им повече отколкото те биха получавали в България, но много по-малко, отколкото биха им стрували френски работници за същата работа. А това има изключително За това ние се споразумяхме да се ограничи във времето командироването на работници, в една и съща страна да се плаща еднакво за една и съща работа и да се увеличи контрола върху опитите за измами\", обясни френският президент. От думите на Макрон стана ясно също, че темата за командированите работници е била отделена от тази за условията, при които български шофьори са наемани за транспортни услуги във Франция, като им се плащат заплати, равни на тези, които те биха получавали и в Бългрия. Въпросът е бил поставена на обсъждане по време на разговорите от Борисов, по искане на транспортни фирми, които му писали за проблемите си. Макрон обаче заяви, че На въпрос на френски журналист за това как оценява отрицателната позиция на Полша и Унгария по идеята на Макрон за реформиране на европейската директива за командированите работници Борсов каза: \"Полша и Унгария са наши приятели и партньори в Европейския съюз. Но е пагубно отношенията между държави членки на съюза да преминават в открита конфронтация. След 20 дни Беата - премиерът на Полша ще е тук в България и ще можем да говорим по много, включително и тази тема. Безспорно е, че има проблем в тази сфера. Но е да се изслушат всички страни по проблема и заедно са го решим\". Френският президент Еманюел Макрон каза, че е разговарял с българския министър – председател и е получил подкрепата за усилията си не по-късно от края на тази година на масата за преговори да бъде поставена пътната карта за дълбоки реформи в Европейския съюз.", "date": "2017.08.25", "title": "Еманюел Макрон: Ще подкрепя България за влизане в чакалнята на еврозоната"}
{"url": "http://www.dnevnik.bg/sport/2017/08/25/3030698_vupros_za_1_mln_leva_koi_e_vinoven_za_nivata_na/", "text": "Разоран терен, дупки, изсъхнала трева... Това е състоянието на терена на ремонтирания стадион на \"Дунав\" в Русе само четири месеца след първия мач на него. Съоръжението беше модернизирано с 1 млн. лева, отпуснати от спортното министерство (ММС). Парите бяха вложени в обновяването на терена и поставянето на осветление, за да може стадионът да отговаря на завишените изисквания в Първа лига. \"Как го направиха? Кой го направи? Някой трябва да поеме някаква отговорност за това нещо. Стана по-лошо, отколкото беше преди. Не знам дали ще издържи изобщо. Добре, че не валят дъждове, иначе не знам какво ще стане\", заяви футболистът на \"Дунав\" Мирослав Будинов пред Би Ти Ви. Освен в Първа лига, русенци играха у дома и мача си с \"Иртиш\" от квалификациите в Лига Европа. Всеки е перфектен, а теренът... В последните години държавата чрез министерството на спорта отпусна по 1 млн. лева в няколко града, сред които Русе, Варна, Горна Оряховица, Монстана и др. Средствата трябваше да отидат за ремонта на стадионите. След голямо забавяне ремонтът на съоръжението в Русе приключи през пролетта и на 28 април \"Дунав\" изигра там първото си домакинство. Сега от спортното министерство заявиха пред \"Дневник\", че са получили три писма от Община Русе (на 5 юли, 18 юли и 16 август). В тях кметът Пламен Стоилов се е оплакал от състоянието на стадиона. \"ММС в качеството си на възложител е изпратило две писма до \"Тарктур\" ЕООД (21.08.2017 г. и 20.07.2017 г.), с които е указано да провери фактическото състояние и да изпълни условията на гаранцията, а експерти на ведомството са провели среща с представители на фирмата изпълнител\", се казва в становището на министерството. По договора между ММС и \"Тарктур\" ЕООД е вписан гаранционен срок от седем години за изпълнението на терена, уточниха от министерството. \"При поява на дефекти, изпълнителят ги отстранява за своя сметка, но от друга страна, не може да носи отговорност за неправилна поддръжка на съоръжението\", добавят от ММС. От общината в Русе твърдят, че се грижат добре за стадиона. \"Целият терен е направен грешно. Въпреки големите усилия, които полагаме за поддръжката му, той не е в това състоянието, в което трябва да бъде\", заяви директорът на \"Спортни имоти\" - Русе Веселин Богданов пред Би Ти Ви. Срещу него застава думата на представителя на \"Тарктур\" ЕООД Христо Станков, който заяви пред \"Дневник\", че теренът е съсипан заради лоша поддръжка. \"Предадохме им чудесен стадион, а те са го унищожили. Ако проблемът беше в изработката, щеше да се види още на първия-втория месец, а не на петия. То е като при хората - ако ни оставят без храна и вода, ще умрем\", каза Станков. По думите му \"Тарктур\" никога не е отказвала съдействие и не търси оправдания, а справедлив анализ на проблема. \"Министерството изиска проверка от независима фирма, която е отговорила, че общината няма нито една машина, подходяща за обслужването на терена.\" Станков изтъква като основен проблем претоварването на терена. \"Вижте, \"Дунав\" няма тренировъчен терен и използва само стадиона, като освен мачовете, има по две тренировки, включително и силови, всеки ден. Световната практика изисква на официалния терен да има по един официален мач и две тренировки седмично. Теренът е претоварен и механично нарушен - това се вижда от мрежата, която излиза под тревата.\" За проблема с базата неколкократно говори треньорът на \"Дунав\" Веселин Великов. \"Спазили сме напълно проекта. Дори казахме на общината да го преправи, защото в центъра на терена няма дренаж, но си остана така. След приключването сме им предали и допълнителни 500 кв. м. трева, а доставчикът на тревата е направил предписания как да се поддържа\", каза Станков. Според него общината в Русе показва \"неуважение към парите, които държавата им е предоставила\". Той допълва, че процесът на разрушаване на направеното е обратим. По думите му са нужни между седем и десет дни и правилна поддръжка. Единственият участник \"Тарктур\" ЕООД беше единствената допусната до отварянето на ценовите оферти фирма. Тя получи максималните 100 точки по всички показатели, въпреки че единственият спортен обект, който е изпълнявала, е тренировъчен терен на стадион \"Трейс арена\" в Стара Загора. Другият кандидат - \"Онтарио спорт БГ\" ЕООД, не беше допуснат до конкурса, въпреки че има огромен опит в бранша и е поставял тревните покрития на националния стадион \"Васил Левски\", стадион \"Георги Аспарухов\" \"Лудогорец арена\", \"Ивайло\" във Велико Търново, \"Миньор\" в Перник, стадион \"Баку\" в Азербайджан, на терените на базата на \"Ботев\" в пловдивския квартал Коматево, базите \"Спорт палас\" и в Правец и др. Мотивът за решението е, че фирмата \"не е вписана в централния регистър на Камарата на строителите за I група, II категория строеж\". Поръчката беше обявена на 4 август 2016 г., а изпълнителят беше избран на 15 септември 2016 г. Срокът за приключване на ремонтите дейности беше 60 дни от сключването на договора (14 октомври 2016 г.).", "date": "2017.08.25", "title": "Въпрос за 1 млн. лева: Кой е виновен за нивата на ремонтирания стадион в Русе"}
{"url": "http://www.dnevnik.bg/sviat/2017/08/25/3030791_ispaniia_podslushvala_imama_ot_ripol_oshte_sled/", "text": "Испанската полиция поискала през 2005 г. разрешение от съда да подслушва телефона на имам Абделбаки ас Сати, който се смята, че е радикализирал извършителите на терористичните нападения в  Барселона  и  Камбрилс . Това пише днес вестник \"А Бе Се\", на фона на  твърдения  от испанските служители на реда и служби за сигурност, че единствената проява на Ес Сати, регистрирана при тях, е престоят му в затвора за наркотрафик. Правоохранителните органи обяснили пред съда, че подозират мароканеца във връзки с две терористични групировки, влизащи в мрежата на \"Ал Каида\". Съдът дал разрешение с аргумента, че Ес Сати може да е посредник в оказването на материално-техническа подкрепа на терористичните мрежи, пише БТА. Преди това испански медии съобщиха, че имамът е бил задържан през 2010 г. в автономния град Сеута за наркотрафик. У него били открити 136 кг хашиш. През 2014 г. той бил пуснат на свобода. Според полицията  Ес Сати  е един от двамата загинали при взрива в Алканар в нощта на 17 август, където терористите подготвяли самоделна бомба. Смята се, че именно той е радикализирал младите мароканци, извършили нападенията в Барселона и Камбрилс, които след като изгубили лидера си и взривното устройство решили да нападнат с подръчни средства. Агенция \"Европа прес\" междувременно съобщави, че заподозреният като съучастник в терористичните атаки в Каталуния Дрис Укабир е бил задържан на 23 юли тази година по обвинение в насилие срещу приятелката му. Сигналът до полицията подали негови съседи. Жената не пожелала да подаде жалба, но съдът въпреки това решил да му забрани временно да се доближава до нея. Заседанията по делото е трябвало да се състои през февруари догодина. В момента Укабир и друг заподозрян терорист - Мохамед Шемлал са задържани под стража без право на освобождаване под гаранция. Още двама заподозрени терористи се разследват, а осем са мъртви. В провинциалния парламент в Каталуния днес депутатите запазиха минута мълчание в памет на жертвите на атентатите на специално заседание, предаде Асошиейтед прес. Председателката на парламента Карме Форкадел прочете декларация, подписана от всички политически партии, осъждаща единодушно тероризма. Каталунският премиер Карлес Пудждемон, кметицата на Барселона Ада Колау и дипломати се присъединиха към депутатите за минутата мълчание.", "date": "2017.08.25", "title": "Испания подслушвала имама от Рипол още след атентата в Мадрид през 2004 г."}
{"url": "http://www.dnevnik.bg/sport/2017/08/25/3030716_van_persi_se_zavrushta_v_sustava_na_holandiia_za/", "text": "Холандският нападател Робин ван Перси се завръща в националния отбор. Селекционерът Дик Адвокаат го включи 34-годишния играч на \"Фенербахче\" в състава за важните мачове с Франция и България от световните квалификации. Двубоите са на 31 август и 3 септември и ще са от голямо значение в борбата за челните места в група А. Ван Перси, който е голмайстор номер 1 на Холандия за всички времена с 50 гола, не е играл за \"лалетата\" от октомври 2015 година. За последно той беше в състава при загубата с 2:3 от Чехия. Бившият нападател на \"Арсенал\" и \"Манчестър юнайтед\" се състезава във \"Фенербахче\" от 2015 г. Преди ден  турският отбор изненадващо беше отстранен от македонския \"Вардар\"  в плейофа за влизане в Лига Европа. За пръв път в състава на Холандия попада полузащитникът на \"Аякс\" Дони ван де Беек. В състава се завръщат още Карим Рекик и Марко ван Хинкел. След шест кръга в квалификациите Швеция и Франция са начело с по 13 точки, \"лалетата\" са трети с десет, а България е на четвъртото място с девет. С два гола на Спас Делев  българският отбор победи Холандия в София .", "date": "2017.08.25", "title": "Ван Перси се завръща в състава на Холандия за мачовете с Франция и България"}
{"url": "http://www.dnevnik.bg/politika/2017/08/25/3030787_razhodkata_na_borisov_i_makron_v_evksinograd_-/", "text": "Е.М. - Кой е живял в този замък? Б.Б. - Тука са идвали на ваканция летно време. Тази резиденция се ползва... в нея не се спи... само за днес, специално за теб. Е.М. - На какво разстояние е от София? Б.Б. - Със самолет е 26-27 минути. Иначе по пътя е към 500... Ще дойдеш в София на официално посещение, догодина ще има председателство, ще дойдеш пак. Е.М. - Ти къде си? Б.Б. - В София на малко...  Е.М. - Банкя? Б.Б. - Първо бях кмет на София два мандата. Тогава си направих партия...  . ... Б.Б. - Турция, България, Румъния срещу нас, Грузия - по-вдясно, а Крим е малко на ляво ей така. Е.М. - Днес няма вече някакви локални конфликти между тези държави...  Б.Б. - Ей ся таман ще ти покажа часовника... Снощи беше тъмно. Изгасиха снощи лампата - да било по-сигурно  . Щях да ги бия после - тука, като влезнахме в тъмницата... загасили, за да... Е.М. - И патрулният кораб, който цяла нощ стоеше и наблюдаваше пространството. Б.Б. - Още стои. ... Е.М. - Колко струва ежедневно това? Б.Б. - По принцип е само за правителствени делегации. Иначе за сватби, за такива тържества, си плащат. Паркът може да се ползва от граждани  Б.Б. - Ей там ти е Крим  . Това горе, където се вижда, са ни другите курорти и голф клубове, най-хубавите ни части... Е.М. - Тази сутрин някои са видели делфини! Б.Б. - О, да. Има, много... Благодарение на европейските програми всичко е пречистено.... преди всичко се изливаше в морето  Б.Б. - Влизат през Истанбул... 2018 г... ще отреже и България, и Украйна  ... имаме най-развитата газопреносна система на Балканите.... Затова решихме европейски газов хъб \"Балкан\". Той ще се намира ей тука на близо, на 50 км от Варна... От Балчик - Бриджит сигурно ще види, пак иде на платформите Е.М. - Те са ваши териториално води, нали? Б.Б. - Да, наши. Е.М. - Каква е частта, която ще произвеждаш, и - която ще внасяш газ? Б.Б. - Ние на практика газ...  .... транспортираме нагоре. ... Б.Б. - Ние още 2013 г. покрихме квотите до 2020 г. - ветропаркове, соларни... Сред първите страни сме по възобновяема енергия. И водната енергия, която също е зелена. Е.М. - Какъв е делът на употребяваната зелена енергия в България? Б.Б. - Над 20%... 27-28%. Е.М. - А останалото? Б.Б. - Останалото са въглища - това са две американски централи и една българска. И в Козлодуй имаме два руски реактора... (...). ... Б.Б. - Така че много е стратегическо региончето. Е.М. - И всъщност вижда какви са му измеренията, когато човек е тук.", "date": "2017.08.25", "title": "Разходката на Борисов и Макрон в \"Евксиноград\" - разговор за сигурност, газ и делфини"}
{"url": "http://www.dnevnik.bg/sviat/2017/08/25/3030993_turciia_e_arestuvala_petima_za_hakerska_ataka_sreshtu/", "text": "Турция е арестувала петима души, заподозрени, че са извършили хакерска атака срещу държавната катарска информационна агенция по-рано тази година, съобщи БТА. През май проирански изявления, приписвани на лидера на Катар, бяха публикувани от държавната информационна агенция КНА.  Това предизвика настоящата дипломатическа криза  в региона. Изявленията бързо бяха премахнати, а Катар заяви, че сайтът е бил хакнат и започна разследване. \"Ние изпратихме молба за помощ до приятелски страни, които смятаме, че могат да ни помогнат по този въпрос\", заяви главният прокурор на Катар Али ал-Мари. \"Нашите приятели в Турция ни отговориха наскоро. Петима души са били арестувани и срещу тях се води разследване. Катарски прокурори работят с турските власти по този случай\", добави той след среща с турския министър на правосъдието Абдулхамит Гюл в Анкара. Иран и Саудитска Арабия са съперници в региона и коментарите предизвикаха гневни реакции в Рияд и други столици в Залива. Скоро след това Саудитска Арабия, Обединените арабски емирства, Бахрейн и Египет прекъснаха отношенията си с Катар, обвинявайки го, че подкрепя тероризма. ", "date": "2017.08.25", "title": "Турция е арестувала петима за хакерска атака срещу катарската информационна агенция"}
{"url": "http://www.dnevnik.bg/bulgaria/2017/08/25/3030849_bulgariia_shte_poiska_turciia_da_namali_moshtnostta_na/", "text": "България ще иска от Турция да намали мощността на някои радиопредаватели и да промени ъгъла на излъчване, съобщи в Бургас председателят на Комисията за регулиране на съобщенията Веселин Божков, цитиран от БНР.  Той обясни факта, че през лятото по Черноморието се улавят множество турски радиостанции с \"ефекта на топлото море\" и даде пример с датата 2 август, когато в Созопол са засечени 80 радиостанции с добро качество докато в друг ден при по-хладно време - едва 13. От думите му се разбра, че през последната седмица са извършени нови измервания с участието на турския регулатор.  Трябват инвестиции и от страна на българските оператори, за да се чуват повече наши радиостанции и с по-голяма мощност, добави Божков и подчерта, че турските медии не смущават честотите на българските.", "date": "2017.08.25", "title": "България ще поиска Турция да намали мощността на някои радиопредаватели"}
{"url": "http://www.dnevnik.bg/bulgaria/2017/08/25/3030999_nezakonno_imushtestvo_za_nad_19_mln_leva_e_otneto_ot/", "text": "От началото на годината Комисията за отнемане на незаконно придобито имущество (КОНПИ) е конфискувала имущество на стойност над 19 млн. лева, се разбра от думите на председателя й Пламен Георгиев, цитиран от БНР. \"До тук нашата комисия е отнела 19 182 457 лв. Това е само дотук, което означава, че тази година ще бъде най-силна въобще в историята на Комисията\", заяви Георгиев в Стара Загора. През 2016 г. са уважени общо 36 иска на комисията за отнемане в полза на държавата на имущество, придобито от престъпна дейност, показва отчетът на КОНПИ за миналата година. Отнетото имущество е на обща стойност 18 774 295,34 лева. Днес в Стара Загора днес бе открит нов офис на комисията, с който съставът на териториалното й бюро ще бъде увеличен от двама на 18 души. За ремонта и оборудването на помещенията са вложени 100 хил. лева.", "date": "2017.08.25", "title": "Незаконно имущество за над 19 млн. лева е отнето от началото на 2017 г. в България"}
{"url": "http://www.dnevnik.bg/sviat/2017/08/25/3030997_polskiiat_premier_makron_e_aroganten_ot_neopitnost/", "text": "Премиерът на Полша обвини в петък президента на Франция в арогантност заради острите критики, които той отправи от Варна към политиката на правителството във Варшава. \"Съветвам президента да използва по-помирителен тон... Вероятно арогантните му коментари са резултат от липсата на [политически] опит\", се казва в изявление на Беата Шидло, изпратено до \"Ройтерс. По повод думите му, че Варшава се е самоизолирала и поради отношението си към европейските ценности не може да има глас за оформяне бъдещето на Европа, тя допълва: \"Съветвам президента да се фокусира върху делата в собствената си страна, вероятно ще успее да постигне същите икономически резултати и същото ниво на сигурност за гражданите като тези, гарантирани от Полша\". Обръщайки се към лидера на втората по големина икономика в еврозоната, петата по големина армия в света и единствената ядрена сила в ЕС след Брекзит, Шидло каза, че Макрон \"няма да реши бъдещето на Европа\". Това ще бъде дело на всички членове на ЕС, добави тя. Агенция \"Блумбърг\" цитира полски сайт, пред който Шидло казва, че Макрон се опитвал \"да разцепи\" ЕС и ме правителството ѝ няма да спре да защитава правата на полските работници, докато предложенията на френския президент да се ограничи времето за използване на т.нар. командировани работници било в нарушение на фундаменталните принципи на съюза за свободно движение на хора и услуги. Макрон повдигна във Варна и въпроса за еврофондовете за регионално развитие, които използва Варшава, а Франция е нетен вносител в тях. Той припомни, че те са предназначени да помогнат на страната да догони останалите в ЕС по заплати и социални програми. По думите му \"поляците заслужават нещо по-добро\" и \"полският премиер трудно ще им обясни защо е по-добре да се плаща на поляците по-малко\". Реакцията на Полша не приключи с това изявление. Френският шарже д'афер във Варшава бе повикан днес във външното министерство на Полша, за да му бъде изразено \"възмущение\" по повод критиките на президента Еманюел Макрон към полското правителство, предаде \"Асошиейтед прес\". Полският заместник-министър на външните работи Марек Магеровски е повикал временно управляващия френското посолство във Варшава, за да му изрази \"възмущението (на правителството) от арогантните думи\" на Макрон. Магеровски е подчертал пред френския дипломат, че и Полша, също като Франция, е пълноправен член на ЕС и ще защищава своите интереси и граждани, се казва в съобщението на полското външнополитическо ведомство, цитирано от АП и БТА.", "date": "2017.08.25", "title": "Полският премиер: Макрон е арогантен от неопитност"}
{"url": "http://www.dnevnik.bg/sviat/2017/08/25/3031005_phenian_raboti_aktivno_po_nov_iadren_reaktor/", "text": "Северна Корея е ускорила работите по изработване на детайли за нов ядрен реактор, който строи, и продължава да използва съществуващия реактор, който осигурява гориво за атомни бомби. Това се казва в доклад на Международна агенция за атомна енергия (МААЕ), цитиран от БТА. Документът е подготвен за годишната конференция на агенцията на ООН за ядрен надзор. В него се посочва, че \"в инсталация за производство на реактор за лека вода има признаци за повишена активност, съвпадащи с  производството на някои компоненти за реактор \". В доклада пише още, че \"не са наблюдавани признаци за доставка или монтиране на големи компоненти за реактор\". Очаква се новият реактор да бъде по-голям от действащият експериментален в Йонбьон, за който има индикации, че е в експлоатация. Предполага се, че в Йонбьон работят и центрофуги за обогатяване на уран, казва МААЕ. В предишния доклад на агенцията на ООН се посочваше, че първият реактор е презареден през 2015 г. и че неговите горивни пръти ще траят до края на 2017 г. МААЕ няма достъп до Северна Корея и следи за действията й предимно чрез сателитни изображения, отбеляза Ройтерс. ", "date": "2017.08.25", "title": "Пхенян работи активно по нов ядрен реактор, предупреди международната атомна агенция"}
{"url": "http://www.dnevnik.bg/photos/2017/08/25/3030583_fotogaleriia_svetovnite_snimki_na_denia_-_25_avgust/", "text": "Изпълнители, изрисували телата си като тигри, танцуват по време на фестивал за началото на прибирането на реколтата в Онам, Индия.", "date": "2017.08.25", "title": "Фотогалерия: Световните снимки на деня - 25 август 2017 г."}
{"url": "http://www.dnevnik.bg/sviat/2017/08/25/3031006_muj_e_prostrelian_v_brjuksel_pri_napadenie_sreshtu/", "text": "Мъж е прострелян в Брюксел тази вечер, след като е нападнал двама войници с нож, съобщи \"Ройтерс\", цитирайки националната телевизия RTBF. Според медията става дума за сомалиец, който е откаран в болницата в тежко състояние. При нападението на булевард \"Емил Жакман\" към 20.15 часа местно време той е викал \"Аллах Акбар\" (Бог е велик). \n     Нападателят не е познат на полицията. \"Той е на 30 години, като не е известен с терористична дейност\", заяви говорител на прокуратурата. Войниците имат наранявания по ръцете и лицето, но те не са сериозни. \"Ройтерс\" припомня, че военни патрулират заедно с полицията по улиците на Брюксел след атентатите там и в Париж през 2015 и 2016 г. През юни  военни застреляха в белгийската столица предполагаем атентатор самоубиец .", "date": "2017.08.25", "title": "Мъж е прострелян в Брюксел при нападение срещу военни"}
{"url": "http://www.dnevnik.bg/sport/2017/08/25/3031003_sharapova_se_zavrushta_v_golemiia_shlem_s_mach_sreshtu/", "text": "Руската тенисистка Мария Шарапова се завръща в Големия шлем с вълнуваща среща със Симона Халеп. Двете ще играят още в първия кръг на US Open. Петкратната шампионка в турнирите от шлема, която след наказанието си загуби много места и в момента е 147-а в света,  получи уайлд кард за Откритото първенство на САЩ . За нея това ще е първи мач след участието ѝ в Станфорд, където напусна с контузия след първия кръг. Шарапова е в отлична серия срещу втората в световната ранглиста Халеп. Рускинята е спечелила всичките шест мача помежду им, като за последно се наложи с 6:4, 6:4 във финалите на WTA през 2015 г. US Open ще е  първият турнир от Големия шлем от 1997 г., в основната схема на който няма да има българско участие при жените . Виктория Томова отпадна в последния квалификационен кръг, а Цветана Пиронкова пропусна надпреварата заради контузия.", "date": "2017.08.25", "title": "Шарапова се завръща в Големия шлем с мач срещу Халеп"}
