{"url": "https://www.dnevnik.bg/sport/2018/08/30/3304063_agentut_na_ronaldo_nareche_nagradite_na_uefa_sramni/", "text": "Агентът Жорже Мендеш, който представлява Кристиано Роналдо нарече срамни наградите на УЕФА, които бяха връчени преди жребия за груповата фаза на Шампионската лига. Португалецът смята, че именно неговият клиент Роналдо заслужава да бъде №1 в Европа. В крайна сметка наградата  спечели бившият му съотборник Лука Модрич . Собственикът на Gestifute коментира избора на европейската футболна централа пред \"Рекорд\". \"Футболът се играе между четирите линии на терена и там Кристиано спечели. Вкара 15 гола, носеше Мадрид на гърба си, за да завоюват още веднъж Шампионската лига. Просто е смешно. Срам!\", заяви агентът. Роналдо не уважи церемонията в Монако, което още преди нейното начало беше разтълкувано от присъстващите, че той няма да спечели. Португалецът беше №1 за предходните два сезона, в които \"Реал\" отново печелеше отличието. Другите носители на отличието са Лионел Меси (2010-11 и 2014-15), Андрес Иниеста (2011-12) и Франк Рибери (2012-13).", "date": "2018.08.30", "title": "Агентът на Роналдо нарече наградите на УЕФА срамни заради избора на Модрич пред португалеца"}
{"url": "https://www.dnevnik.bg/razvlechenie/2018/08/30/3304004_eli_gigova_shte_ima_rubrika_v_obnoveniia_sutreshniia/", "text": "Ели Гигова, която се завръща в ефира на националната телевизия след кратка пауза, ще има своя рубрика в обновения сутрешен блок на телевизията, който тръгва на 3 септември (понеделник), съобщиха от отдел \"Връзки с обществеността\" на медиата. \"Животът в мрежата\" ще разказва интересни истории, които предизвикват полемика в социалните мрежи или се радват на множество почитатели в онлайн пространството. Ели Гигова е позната на зрителите на БНТ и като екранна партньорка на спортния журналист Камен Алипиев в предаването \"Спортна треска\" и водеща на редица спортни събития. Началният час на информационното предаване \"Денят започва\" остава без промяна - 6 часа. В сутрешните часове новини ще има и от регионалните телевизионни центрове в Благоевград, Варна, Пловдив и Русе. Новини на всеки половин час Новинарските емисии \"По света и у нас\" в сутрешните часове ще бъдат на всеки 30 минути, като ще ги представя Боряна Каменова, която е била водещ на предаването \"БНТ Такси\". Основен водещ ще е Даниел Михайлов, който има над 16-годишен журналистически опит в радиото и в телевизията, и от юли е в екипа на сутрешния блок. Спортните теми и сюжети ще следи Илия Илиев, който последно през летните месеци водеше специалното издание, посветено на световното първенство по футбол \"Денят започва с футбол\". Прогнозата за времето, както и досега, ще представят Елица Димитрова и Борис Теодосиев. Бивша \"Мис България\" ще води игра на спортна тематика Културният слот остава със същия начален час - 9:10, но с променено име - вместо досегашното \"Денят започва с култура\" - \"Култура.бг\", съобщи през седмицата \"24 часа\". От 10 септември на екран се завръща играта \"Стани богат\" с начален час 19:00 в делничните дни. Друга новост ще е телевизионна игра на спортна тематика, водещ на която ще е \"Мис България\" Славена Вътова. Друг нов проект е \"Бързо, лесно, вкусно\" – \"Храна за душата\", който започна на 6 август и ще се излъчва от понеделник до петък в 13:30 часа, а повторенията на епизодите ще са от 10:15. Запазват се предаванията \"България от край до край\" (автор и водещ Йордан Димитров), \"Извън играта\" (автор и водещ Люба Пашова), \"Вяра и общество\" (автор и водещ Горан Благоев), \"Иде нашенската музика\", \"Бразди\", \"Открито\", \"Отблизо с Мира\", \"Библиотеката\" и др. Шоуто на Греъм Нортън ще върви в събота В новата схема ще има продукции за откритията в науката, за пътешествия, за класическа музика, джаз и рок. От септември БНТ1 ще излъчва в съботния следобед и популярно шоу на Греъм Нортън. Гости в предаването ще са и филмови и музикални звезди като Хю Джакман, Гари Олдман, Райън Гослинг, Рийз Уидърспуун, Кейт Уинслет, Колин Фарел и др. Очаква се да бъдат обявени победителите в конкурса за вътрешни продукции. Първият етап от него мина, а събралите достатъчно висока оценка проекти трябваше да минат на събеседване. Комисията класира до този етап 8 предложения плюс още 4 под условие. От БНТ съобщиха, че след сключване на договорите с всеки продуцент ще изнесат обобщена информация за спечелилите конкурса.", "date": "2018.08.30", "title": "Ели Гигова ще има рубрика в обновения сутрешен блок на БНТ"}
{"url": "https://www.dnevnik.bg/sport/2018/08/30/3303997_da_oceleesh_v_divoto_za_48_chasa_s_rodjur_federer_video/", "text": "Носителят на рекордните 20 титли от Големия шлем Роджър Федерер е изправен пред диво предизвикателството в Алпите. За 48 часа швейцарският тенисист влиза в ролята на приключенец, който тества издръжливостта на тялото и психиката си. Федерер е част от известните личности, които ще участват в новия сезон на шоуто \"В дивата пустош с Беър Грилс\", който стартира в понеделник. Сред останалите участници са актьорите Кери Ръсел, Лина Хийди, Джоузеф Гордън-Левит и Дон Чийдъл. Сред трудностите, които голямата звезда на тениса ще срещне, са спускането по заледени склонове и храненето със сурови \"деликатеси\". В някои моменти той дори се обръща за помощ към тенис ракетата си, за да оцелее в дивата природа. ", "date": "2018.08.30", "title": "Да оцелееш в дивото за 48 часа с Роджър Федерер (видео)"}
{"url": "https://www.dnevnik.bg/skorost/2018/08/30/3304011_putiat_svoge_-_sofiia_shte_e_zatvoren_utre/", "text": "Пътят през Искърското дефиле от Своге до София ще бъде затворен утре от 10 до 18 часа, заради провеждането на процесуално-следствени действия, съобщиха от пресцентъра на МВР. Те са свързани с катастрофата на автобуса в събота, при която загинаха 17 души. Като обходен маршрут ще се ползва третокласният път Своге - Бучин проход, след което включване във второкласния Костинброд - София.", "date": "2018.08.30", "title": "Пътят Своге - София ще е затворен утре"}
{"url": "https://www.dnevnik.bg/evropa/2018/08/30/3303523_tatuirana_svastika_tri_godini_zatvor_v_germaniia/", "text": "По време на  безредиците в Кемниц  неонацисти демонстративно изпъваха ръка в хитлеристки поздрав и подбуждаха към омраза на расова и религиозна основа. Това неизбежно ще им навлече наказания, защото в Германия действа рестриктивно законодателство. В страната нацистките символи са забранени и публичното им показване се наказва с до три години престой зад решетките. Германският закон разглежда свастиките и емблемите на есесовците като \"символи на противоконституционни организации\". Незаконно е публичното им изобразяване или продажбата на стоки с подобни знаци. Забранени са също така нацисткият поздрав с изпъната ръка и обръщения от рода на \"Хайл Хитлер\" или \"Зиг хайл\". Подобни ограничения съществуват и в Австрия, макар и не толкова строги. В изкуството и в образованието може Според Наказателния кодекс на Германия свастиките и други забранени символи могат да бъдат използвани за целите на \"гражданското образование, в борбата срещу антиконституционните дейности, в изкуството и науката, в изследователската област и образованието, при отразяването на исторически и текущи събития\". Това означава, че филми и телевизионни предавания, като например \"Гадни копилета\" на Куентин Тарантино и \"Човекът във високия замък\" (продукция на \"Амазон\"), обикновено получават разрешение за разпространяване в Германия, независимо че съдържат забранени символи. Дали и  видеоигрите трябва  да получат същия статут като филмите и телевизионните предавания е спорен въпрос. Много геймъри смятат че видеоигрите трябва да се приемат като изкуство. Има и критично настроени експерти обаче, които твърдят, че заради интерактивния им и \"зарибяващ\" характер видеоигрите трябва да бъдат третирани по друг начин. Свастики във \"Фейсбук\"? В Германия публикуването на изображения със свастики или нацистки лозунги в социалните мрежи също е незаконно. През март 2018 г. 45-годишен мъж бе осъден на три месеца затвор, след като многократно публикува във \"Фейсбук\" снимки на маскиран мъж с татуировки на свастика и други забранени символи. Но и за социалните мрежи важат някои изключения. Когато по повод успеха на крайнодесните на австрийските избори през 2016 г. една от популярните сатирични програми на Втора германска телевизия ZDF публикува снимка на шницел във формата на свастика на страницата си във \"Фейсбук\", прокуратурата не се намеси. Свастиката била използвана като сатирична илюстрация на някои политически нагласи в Австрия, но не сигнализирала одобрение към някаква противоконституционна организация – приблизително така гласеше аргументацията на прокуратурата. Законът предвижда и други изключения Излагането на нацистки символи е незаконно, но въпреки това хората в Германия имат право да притежават дори големи количества предмети със забранени знаци, образи и емблеми - стига да са сигурни, че до тях имат достъп ограничен брой хора. Съществуват и гранични ситуации. Например ако си окачите забранен флаг, който се вижда от минувачите през прозореца. Според някои експерти това е законно, други обаче смятат, че се върши нарушение. Продажбата на стоки с нацистки символи обикновено е забранена, но ако самите символи върху предмета са скрити – всичко е наред. Така например, ако продавачът на един битпазар излага на сергията си есесовска каска, но с лепенка върху самия символ SS, сделката ще бъде законна. Законно е също така да се продават антикварни предмети, произведени преди 1945 година, забрана е наложена обаче върху копията и репликите на такива предмети. Понякога се налага съдът да решава дали използването на нацистки символи е пропаганда, или пък има образователна, научна, журналистическа или художествена цел. Едно от най-важните съдебни решения в това отношение взе през 2007 г. Върховният федерален съд. Тогава съдиите прецениха, че изображението на зачеркнатата свастика е приемливо и законно, а с това отмениха предишна присъда на местен съд, принудил активист да плати глоба в размер на 3600 евро заради онлайн продажбата антинацистки стоки. Не само символите - наказуема е и пропагандата на расизъм Глоби и дори лишаване от свобода до три години предвижда Наказателният кодекс за онези, които нарушават строгите забрани. А подбуждането към омраза на расова или религиозна основа в Германия може да навлече на извършителите до пет години затвор. В тази графа попадат и всички онези, които отричат Холокоста – избиването на шест милиона евреи по времето на Хитлер. Освен нацистките символи за \"противоконституционни\" и следователно незаконни се смятат още логото на бившата Комунистическа партия на Западна Германия (KPD), както и символи, свързани с терористични групировки като \"Ислямска държава\".", "date": "2018.08.30", "title": "Как Германия наказва публичното показване на нацистки символи"}
{"url": "https://www.dnevnik.bg/sport/2018/08/30/3304002_livurpul_psj_i_napoli_se_subraha_v_edna_grupa_v/", "text": "Финалистът от последното издание на Шампионската лига \"Ливърпул\", шампионът на Франция \"Пари Сен Жермен\" и сребърният медалист в Серия А \"Наполи\" се събраха в най-тежката група през новия сезон. Компания ще им прави европейският първенец от 1991 г. \"Цървена звезда\". Шампионът на Сърбия ще участва в групите на най-силния клубен турнир за пръв път в своята история. Жребият оформи още една много вълнуваща група. В нея попаднаха петкратният шампион на Европа \"Барселона\", трикратният носител на трофея \"Интер\", първенецът на Холандия ПСВ (Айндховен) и един от най-силните английски отбори в последните години - \"Тотнъм\". Хегемонът в Шампионската лига \"Реал\" (Мадрид) ще започне преследването на четвърта поредна европейска купа от група G, където са още \"Рома\", ЦСКА (Москва), \"Виктория\" (Пилзен). Традиционният претендент за отличието \"Байерн\" (Мюнхен) ще има за съперници \"Бенфика\", \"Аякс\" и АЕК (Атина). Лек жребий изтегли и друг от фаворитите - шампионът на Англия \"Манчестър сити\", който е в група с \"Шахтьор\" (Донецк), \"Лион\", \"Хофенхайм\". Интригуващ сблъсък се очертава в група Н, в която се озоваха настоящият и един от бившите отбори на Кристиано Роналдо - \"Ювентус\" и \"Манчестър юнайтед\". Другите два тима са \"Валенсия\" и \"Йънг бойс\". Носителят на Лига Европа и Суперкупата на Европа \"Атлетико\" (Мадрид) се събра с \"Борусия\" (Дортмунд), \"Монако\" и \"Брюж\". Като \"най-лека\" се оформи група D, в която са \"Локомотив\" (Москва), \"Порто\", \"Шалке\" и \"Галатасарай\". Пълният жребий за груповата фаза \"Атлетико\" (Мадрид), \"Борусия\" (Дортмунд), \"Монако\", \"Брюж\"; \"Барселона\", \"Тотнъм\", ПСВ (Айндховен), \"Интер\"; \"Пари Сен Жермен\", \"Наполи\", \"Ливърпул\", \"Цървена звезда\"; \"Локомотив\" (Москва), \"Порто\", \"Шалке\", \"Галатасарай\"; \"Байерн\", \"Бенфика\", \"Аякс\", АЕК (Атина); \"Манчестър сити\", \"Шахтьор\" (Донецк), \"Лион\", \"Хофенхайм\"; \"Реал\" (Мадрид), \"Рома\", ЦСКА (Москва), \"Виктория\" (Пилзен); \"Ювентус\", \"Манчестър юнайтед\", \"Валенсия\", \"Йънг бойс\".", "date": "2018.08.30", "title": "\"Ливърпул\", ПСЖ и \"Наполи\" се събраха в една група в Шампионската лига"}
{"url": "https://www.dnevnik.bg/sport/2018/08/30/3304012_luka_modrich_stana_futbolist_na_godinata_v_evropa/", "text": "Полузащитникът на \"Реал\" (Мадрид) Лука Модрич спечели наградата на УЕФА за най-добър футболист в Европа за сезон 2017-18. Хърватският национал грабна отличието в конкуренцията на доскорошния си съотборник Кристиано Роналдо и голмайстора на \"Ливърпул\" Мохамед Салах. Зад тях останаха Антоан Гризман, Лионел Меси, Килиан Мбапе, Кевин де Бройне, Рафаел Варан, Еден Азар и Серхио Рамос. В допитването участваха 55 спортни журналисти, представители на страните-членки на УЕФА. Модрич сложи край на доминацията на Роналдо и Меси, които неизменно печелеха наградата за футболист на годината в Европа от 2014 г. Той е първият хърватин, който получава отличието, и четвъртият представител на \"Реал\" след Фернандо Редондо (2000 г.), Зинедин Зидан (2002 г.) и Роналдо (2014, 2016 и 2017 г.). Mодрич е едва вторият футболист, който печели в една година наградите за най-добър играч в Европа и най-добър играч на световното първенство. Първият беше бразилецът Роналдо през 1998 г.  Модрич си тръгна с още една награда от церемонията, на която беше  изтеглен и жребият за груповата фаза на Шампионската лига . Хърватинът беше избран за най-добър полузащитник в Европа за втора поредна година. Другите двама номинирани бяха съотборникът му Тони Кроос и Кевин де Бройне от \"Мачестър сити\". Футболисти на \"Реал\" обраха и останалите индивидуални награди на УЕФА. Кейлор Навас беше избран за най-добър вратар в конкуренцията на Джанлуиджи Буфон и Алисон Бекер. Серхио Рамос отново е №1 при защитниците. Той изпревари двама свои съотборници - Марсело и Рафаел Варан. Кристиано Роналдо взе приза за най-добър нападател. Португалецът отбеляза 15 попадения и стана голмайстор на турнира за шести пореден сезон. За най-добра футболистка в Европа беше избрана датчанката Перниле Хардер. Нападателката на \"Волфсбург\" изпревари две състезателки на \"Лион\" - норвежката Ада Хегерберг и французойката Амандин Анри. 1997-1998 г. Роналдо (\"Интер\") 1998-1999 г. Дейвид Бекъм (\"Манчестър юнайтед\") 1999-2000 г. Фернандо Редондо (\"Реал\") 2000-2001 г. Щефан Ефенберг (\"Байерн\") 2001-2002 г. Зинедин Зидан (\"Реал\") 2002-2003 г. Джанлуиджи Буфон (\"Ювентус\") 2003-2004 г. Деко (\"Порто\") 2004-2005 г. Стивън Джерард (\"Ливърпул\") 2005-2006 г. Роналдиньо (\"Барселона\") 2006-2007 г. Кака (\"Милан\") 2007-2008 г. Кристиано Роналдо (\"Манчестър юнайтед\") 2008-2009 г. Лионел Меси (\"Барселона\") 2009-2010 г. Диего Милито (\"Интер\") 2010-2011 г. Лионел Меси (\"Барселона\") 2011-2012 г. Андрес Иниеста (\"Барселона\") 2012-2013 г. Франк Рибери (\"Байерн\") 2013-2014 г. Кристиано Роналдо (\"Реал\") 2014-2015 г. Лионел Меси (\"Барселона\") 2015-2016 г. Кристиано Роналдо (\"Реал\") 2016-2017 г. Кристиано Роналдо (\"Реал\") 2017-2018 г. Лука Модрич (\"Реал\")", "date": "2018.08.30", "title": "Лука Модрич стана футболист на годината в Европа"}
{"url": "https://www.dnevnik.bg/sviat/2018/08/30/3304024_pri_katastrofa_na_voenen_helikopter_v_etiopiia/", "text": "При катастрофа на военен хеликоптер в Етиопия загинаха 18 души, включително две деца, предадоха световните агенции, като се позоваха на държавни медии. На сайта си в интернет телевизия Фана Би Си уточни, че на борда е имало 15 военни и трима цивилни. Според висш представител на полицията, цитиран от Етиопската информационна агенция, хеликоптерът се е разбил тази сутрин в щата Оромия, на път от североизточния град Дире Дауа за военновъздушната база в град Бишофту, на около 40 км югоизточно от столицата Адис Абеба. Причината за катастрофата се разследва.", "date": "2018.08.30", "title": "При катастрофа на военен хеликоптер в Етиопия загинаха 18 души"}
{"url": "https://www.dnevnik.bg/biznes/2018/08/30/3304026_kanadskiiat_vunshen_ministur_e_optimistka_za_novo/", "text": "Канадският външен министър Кристия Фриланд заяви днес, че все още е оптимистично настроена за възможността до утре да бъде постигнато споразумение със САЩ по ново търговско споразумение и че е окуражена от конструктивната атмосфера на масата на преговорите, предадоха \"Франс прес\" и \"Асошиейтед прес\", цитирани от БТА. Фриланд пристигна вчера във Вашингтон, за да води тези преговори, които са от изключително важно значение за канадската икономика. По-рано днес президентът на САЩ Доналд Тръмп изрази надежда, че Вашингтон ще успее да се споразумее с Отава най-вероятно до петък по условията за присъединяването на Канада към търговското споразумение с Мексико. \"Те (канадците) искат да се присъединят към сделката и ние им дадохме време до петък. Ще видим какво ще стане\", каза той. Американското правителство също е определило петък като краен срок за приключване на преговорите с Канада по търговското споразумение, защото планира същия ден да изпрати уведомление до Конгреса за прекратяване на действието на Северноамериканското споразумение за свободна търговия (НАФТА) и за сключване на ново, което да го замени.", "date": "2018.08.30", "title": "Канадският външен министър е оптимистка за ново търговско споразумение със САЩ"}
{"url": "https://www.dnevnik.bg/sport/2018/08/30/3304033_frenski_sprintyor_shestiia_haotichen_etap_vuv_vueltata/", "text": "Французинът Насер Буани спечели шестия етап в Обиколката на Испания. Спринтьорът на \"Кофидис\" се оказа най-бърз на финала в Сан Хавиер и победи соченият за фаворит Елиа Вивиани. Буани измина дистанцията от 155.7 километра между Уеркал-Овера до Сан Хавиер за 3:58.35 часа със средна скорост 39.16 км/ч. Победата е 65-а в кариерата на Буани и едва шеста за сезона. Състезателят на \"Кофидис\" чакаше повече от година и половина, за да вземе успех в надпревара от световния тур. За шести път в своята кариера спринтьорът взима победа в една от големите обиколки. През 2014 г., докато беше част от FDJ Буани спечели три етапа в Джирото и два във Вуелтата. Успехът се оказа още по-ценен за него заради проблемите му от дисциплинарен характер в последните месеци и напрежението между него и мениджмънта на отбора. Ден по-рано Буани беше наказан от съдиите на Вуелтата заради \"непристойно поведение\" с 30 секунди и минус 15 точки, но така и не стана ясно какво е направил. В испанската преса беше съобщено, че той е хвърлил бутилка по спортния директор на \"Кофидис\", което отборът отрече. Шестият етап беше спокоен със само две изкачвания от трета категория. Рано в него се откъснаха трима колоездачи – Луис Анхел Мате, Ричи Порт и Хорхе Кубедо. Страничният вятър край морския бряг в Мурсия обаче направи финала много хаотичен. 30 км преди финалната линия Виктор Кампенертс падна, което разкъса групата. След това водещите тимове настъпиха още по-здраво заради поривите на вятъра, опитвайки да държат лидерите си далеч от проблеми. Тибо Пино беше хванат в изостанала група, а в най-лошия момент шестият в генералонто класиране и четвърти от 2017 г. Вилко Келдерман спука гума. Оформи се група от около 70 колоездачи, които обаче не успяха да се върнат. Във финалните километри спринтьорите се бореха за успеха, като втори зад Буани завърши Дани ван Попел, а трети остана Елиа Вивиани. В топ 10 влязоха още Симоне Конзони, Матео Трентин, Иван Гарсия Кортина, Омар Фрайле, Мигел Анхел Лопес, Петер Саган и Михаел Морков. След шест етапа Руди Молар запазва лидерската фланелка в генералното класиране. Той има аванс от 41 секунди пред Михал Квятковски и 48 пред Емануел Бухман. В петък предстои седмият етап – 185.7 километра между Пуерто-Лумбрерас и Посо Алкон. Около 12 км преди финала има изкачване от трета категория, а финалната линия също е на противонаклон.", "date": "2018.08.30", "title": "Френски спринтьор спечели хаотичния шести етап във Вуелтата"}
{"url": "https://www.dnevnik.bg/biznes/finansi/2018/08/30/3304028_godishnata_inflaciia_v_germaniia_e_2/", "text": "Годишната инфлация в Германия е останала стабилна на равнище 2% през август, сочи първа оценка на Федералната статистическа служба, цитирана от ДПА. Показателят се е променил твърде малко през последните месеци, достигайки 2 на сто през юли след 2.1 на сто през юни и 2.2 на сто през май. Цените на енергията са нараснали през август с 6.9% спрямо същия месец преди година. Храните също са поскъпнали - с 2.5 на сто, като тенденцията към поскъпване намалява. Услугите са били само с 1.4 на сто по-скъпи спрямо миналата година, след увеличението с 1.6% през юли. Наемите са с 1.6 на сто по-високи в сравнение с миналия август.", "date": "2018.08.30", "title": "Годишната инфлация в Германия е 2%"}
{"url": "https://www.dnevnik.bg/sviat/2018/08/30/3304031_makron_poiska_i_v_es_napadenieto_sreshtu_edna_strana/", "text": "Френският президент Еманюел Макрон предложи в Европейския съюз да се въведе принципът за солидарност в областта на отбраната, който да се задейства в случай на въоръжено нападение срещу страна членка, предаде \"Франс прес\", цитирана от БТА. Ние искаме Европа да поеме грижата за своята стратегическа самостоятелност и да засили солидарността в областта на отбраната, заяви Макрон на обща пресконференция с финландския си колега Саули Нинистьо в Хелзинки. Това ще изисква реформиране на европейските договори, и по-специално на член 47.2 от Лисабонския договор - за оказването на взаимопомощ между страните, който Франция задейства за първи път след атентатите на 13 ноември 2015 г. в Париж. Реформата ще даде възможност на ЕС да разполага с клауза колективна отбрана, като тази в договора на НАТО, според която нападението срещу страна член на алианса се смята за нападение срещу целия алианс. Макрон подчерта, че тази стъпка напред не е в противоречие с НАТО, която \"остава важен и стратегически съюз\". \"Ние обаче се нуждаем от засилена солидарност между европейците\", допълни той. ЕС се опитва да се приспособи към новия геополитически контекст, възникнал в резултат на желанието на президента Доналд Тръмп да ограничи участието на САЩ в отбраната на Европа. През 2019 г. се очаква да бъде учреден Европейски фонд за отбрана, който ще подпомага развитието на военните способности на страните членки и насърчаването на стратегическата независимост на ЕС. Успоредно с това Париж бе инициатор за създаването заедно с осем партньорски страни на европейска група за намеса, чиято задача ще е да осъществява бързо военни операции, евакуация в страни във война или да оказва помощ в случай на бедствия и аварии. Мерки за \"засилване на инициативите за колективна отбрана\" ще бъдат представени през следващите месеци\", казаха хора от обкръжението на Макрон. В речта си на срещата в Париж с френските посланици в понеделник президентът призова \"да се извлекат всички поуки от Студената война\", изтъквайки, че Европа повече не може да разчита за сигурността си единствено на САЩ. На пресконференцията във финландската столица Макрон разкритикува \"държавните лъжи\" и \"демагозите националисти\", които смята за свои противници на следващите европейски избори. Има хора, които искат да вземат Европа за заложник и твърдят, че за всички проблеми е отговорна тя. Срутил се е мост - виновна е Европа. За галопиращата демография в Африка - пак Европа е виновна. Тези хора забравят какво ни дава Европа вече 70 години и искат едно - разделение, добави той.", "date": "2018.08.30", "title": "Макрон поиска и в ЕС нападението срещу една страна да се счита за атака срещу целия съюз"}
{"url": "https://www.dnevnik.bg/sport/2018/08/30/3304042_ludogorec_vleze_v_grupite_na_liga_evropa_sled_vtorata/", "text": "Лудогорец\" влезе за трети път в груповата фаза на Лига Европа и си осигури европейски мачове до Нова година. Седемкратният български шампион очаквано преодоля \"Торпедо\" (Кутаиси) с 4:0 и след общ резултат 5:0 от двете срещи влиза във втория по сила турнир в Европа. За втора поредна година тимът от Разград ще участва в груповата фаза на Лига Европа. Първият пък беше през сезон 2013-14. И при двете участия \"Лудогорец\" преодоляваше групите и стигаше директните елиминации – през 2014 г. игра осминафинал, а през миналия сезон отпадна на 1/16-финалите от \"Милан\". За седем години българският първенец участва за пети път в групи на европейските турнири, след като два пъти игра и в групите на Шампионската лига. В реванша срещу \"Торпедо\" тимът от Разград не срещна почти никакви проблеми и зарадва феновете си. Два гола вкара Густаво Кампаняро, а по веднъж се разписаха Върджил Мисиджан и Вандерсон. Успехът с 4:0 е втората най-убедителна победа при бразилския мениджър Пауло Аутуори. Най-голямата дотук е 7:0 на старта на европейската кампания срещу северноирландския \"Крусейдърс\". \"Лудогорец\" стартира с една промяна от двубоя в Тбилиси и тя беше при вратарите. Ренан Дос Сантос замени колебливия в последните мачове Хорхе Броун. През уикенда основните играчи имаха почивка, след като Пауло Аутуори използва много различен състав за мача със \"Славия\" в Първа лига. За гостите от Грузия имаше само една промяна – вместо Кухианидзе започна Куталия. Срещата започна по отличен начин за \"Лудогорец\" и шампионите поведоха още в шестата минута. Футболистите в зелено организираха много бърза атака, Кешеру обработи топката без да се бави и изведе Върджил Мисиджан. Холандецът стреля технично, топката се отби в левия страничен стълб и влеже в мрежата – 1:0. След ранното попадение \"Лудогорец\" започна да играе с голямо самочувствие и нямаше никакви проблеми да създава опасности пред вратата на Квасхвадзе. Най-добрите положения изпуснаха Мисиджан и Кешеру, а веднъж изстрел на Натанаел беше спасен. Единствените моменти, в които на защитата на българския шампион беше поставяна под натиск бяха при статични положения. Грузинският тим няколко пъти стигна до разбърквания, а веднъж Ренан трябваше да се намесва решително, предотвратявайки сигурен гол. В края на първата част \"Лудогорец\" стигна до втори гол, дело на Кампаняро. Бразилският халф се разписа след корнер и разбъркване. Първоначално той стреля с глава Квасхвадзе се намеси, но при добавката Кампаняро нямаше как да сбърка от около два метра. След почивката \"Лудогорец\" свали темпото и вече не нападаше със същата настървеност. Това позволи на \"Торпедо\" да задържи топката малко по-дълго и да се изнесе в предни позиции. По този начин обаче грузинците се отвориха в защита и тимът от Разград не чакаше втора покана. В рамките на три минути тимът на Пауло Аутуори вкара нови два гола, за да направи успеха си още по-убедителен. В 59-ата минута Натанаел изпълни бързо тъч и намери Вандерсон в наказателното поле, той финтира вратаря, но се затвори за изстрел, затова пусна към връхлитащия Кампаняро. Бразилецът вкара втория си гол с плътен удар с левия крак. Три минути по-късно Вандерсон също се разписа. Този път асистенцията беше на Мисиджан, а атаката отново започна от левия бек Натанаел. Жребият за Лига Европа е в петък от 14 часа. \"Лудогорец\" ще бъде във втора урна, като при отпадане на някои от тимовете в квалификациите, може да се озове и в първата.", "date": "2018.08.30", "title": "\"Лудогорец\" влезе в групите на Лига Европа след втората най-голяма победа при Аутуори"}
{"url": "https://www.dnevnik.bg/tehnologii/2018/08/30/3304035_maikrosoft_poiska_i_ot_podizpulnitelite_si_da_davat/", "text": "Американският технологичен гигант \"Майкрософт\" (Microsoft) съобщи, че изисква от своите подизпълнители да дават на служителите си поне 12 седмици платен отпуск за раждане на дете, предаде \"Асошиейтед прес\". Обичайно е технологичните компании да предлагат щедри семейни отпуски на собствените им инженери, но според експерти рядко подобни придобивки се дават на портиери, градинари и други. Новата политика на \"Майкрософт\" се отнася за компании с най-малко 50 служители в САЩ, предоставящи различни услуги на технологичния гигант. През 2015 година Майкрософт въведе изискването за платен отпуск по болест и ваканции на подизпълнителите си. Компанията посочи, че донякъде се е вдъхновила от новия закон на щата Вашингтон, влизащ в сила пред 2020 година, който гарантира на родителите на новородени деца 12 седмици платен отпуск.", "date": "2018.08.30", "title": "\"Майкрософт\" поиска и от подизпълнителите си да дават поне 12 седмици майчинство"}
{"url": "https://www.dnevnik.bg/photos/2018/08/30/3303677_fotogaleriia_svetovnite_snimki_na_denia_za_30_avgust/", "text": "Следи от трактор в поле в предградие на Маллала, Южна Австралия.", "date": "2018.08.30", "title": "Фотогалерия: Световните снимки на деня за 30 август 2018"}
{"url": "https://www.dnevnik.bg/sport/2018/08/30/3303418_s_dva_gola_za_minuta_curvena_zvezda_vleze_za_pruv_put/", "text": "С два гола за една минута \"Цървена звезда\" измъкна равенство 2:2 при гостуването на \"Ред бул\" (Залцбург) и за пръв път в своята история влезе в групите на Шампионската лига. Сръбският шампион преодоля плейофите благодарение на повече голове на чужд терен, след като първата среща завърши 0:0. \"Залцбург\" доминираше през целия реванш и взе комфортен аванс с голове в края на първото и началото на второто полувреме. В 45-ата минута Андрес Улмер центрира от левия фланг, а Мунас Дабур се измъкна от прекия си пазар и с удар от воле от границата на вратарското поле откри резултата. Само 100 секунди след началото на второто полувреме домакините получиха дузпа, след като Вуядин Савич влезе грубо в краката на Ханес Волф при опит да блокира удара му. Дабур се зае с изпълнението на наказателни удар и отбеляза безапелационно. С оглед по-добрата игра австрийският шампион изглеждаше сигурен за мястото си в Шампионската лига. \"Звезда\" обаче направи неочаквано обрат с два гола, дошли след далечни подавания от свободен удар в рамките на 75 секунди. В 66-ата минута Ненад Кръстаич направи още едно дълго подаване от центъра на терена. Дегенек се пребори за високата топка и опита да я свали за Бен Набухан. Той не успя да играе с топката, но тя се озова във вратата и европейският шампион от 1991 г. изравни резултата. До края на мача \"Залцбург\" наложи натиск. В заключителните минути домакините имаха две добри възможности да стигнат до трети гол и участие в Шампионската лига, но ги пропуснаха. Двубоят на \"Ред бул арена\" се игра пред 40 000 зрители, като цели 15 000 от тях бяха фенове на \"Цървена звезда\". След последния съдийски сигнал голяма част от тях нахлуха на терена, за да отпразнуват с играчите историческия успех. Освен сръбският шампион тази вечер място в най-силния клубен си осигуриха още \"Бенфика\" и ПСВ (Айндховен). Португалците разбиха ПАОК с 4:1 като гости и продължават напред с общ резултат 5:2. Холандците също нямаха проблеми срещу БАТЕ (Борисов) - 3:0 у дома и общ резултат 6:2. Всички участници в Шампионската лига \"Реал\" (Мадрид), \"Атлетико\" (Мадрид), \"Байерн\" (Мюнхен), \"Барселона\", \"Ювентус\", \"Пари Сен Жермен\", \"Манчестър сити\", \"Локомотив\" (Москва); \"Борусия\" (Дортмунд), \"Порто\", \"Манчестър юнайтед\", \"Шахтьор\" (Донецк), \"Бенфика\", \"Наполи\", \"Тотнъм\", \"Рома\"; \"Ливърпул\", \"Шалке\", \"Лион\", \"Монако\", \"Аякс\", ЦСКА (Москва), ПСВ (Айндховен), \"Валенсия\"; \"Виктория\" (Пилзен), \"Брюж\", \"Галатасарай\", \"Йънг бойс\", \"Интер\", \"Хофенхайм\", \"Цървена звезда\", АЕК (Атина).", "date": "2018.08.30", "title": "С два гола за минута \"Цървена звезда\" влезе за пръв път в групите на Шампионската лига"}
{"url": "https://www.dnevnik.bg/sport/2018/08/30/3303451_ludogorec_se_izpravia_pred_poslednoto_si_prepiatstvie/", "text": "Лудогорец\" е на 90 минути от влизане в групите на Лига Европа, като му предстои да изиграе срещата реванш с \"Торпедо\" (Кутаиси). Българският шампион има аванс от един гол след първия двубой, като  победи с 1:0 в Грузия . Победа или равенство класират състава на Пауло Аутуори напред и ще му позволят да играе за трети път в групите на втория по сила турнир в Европа. Дотук шампионите го направиха през сезон 2013-14, когато излязоха от групите и стигнаха до осминафинал, както и през миналата година, когато отново преминаха груповата фаза и отпаднаха в първия елиминационен кръг от \"Милан\". Главният мениджър на шампионите  Пауло Аутуори определи предстоящият мач с \"Торпедо\" като опасен . В Грузия \"Лудогорец\" не се представи много убедително, но благодарение на гол на Вандерсон в края на първото полувреме стигна до успеха. \"Хората, които са във футбола от доста години като мен, знаят, че ни чака един много опасен мач. Това, че имаме предимство от един гол, не ни класира напред. Не можем да смятаме, че сме спечелили мач, който дори не е започнал\", добави мениджърът на шампионите. Аутуори  увери, че е провел разговор с всички футболисти, които са мотивирани и знаят важността на реванша с грузинците. Бразилецът даде почивка на част от основните си футболисти през уикенда, които не играха в  шампионатния мач със \"Славия\" . Очаква се сега \"Лудогорец\" да излезе с всичко най-добро. Срещата между \"Лудогорец\" и \"Торпедо\" (Кутаиси) е тази вечер от 20 часа и ще бъде предавана пряко по \"Диема Спорт\".", "date": "2018.08.30", "title": "\"Лудогорец\" се изправя пред последното си препятствие преди групите на Лига Европа"}
{"url": "https://www.dnevnik.bg/sviat/2018/08/30/3303280_zashto_novinarskite_medii_se_boiat_da_kajat_che_trump/", "text": "Президентът на САЩ Доналд Тръмп е бил обвиняван в нечестност, разпространяване на фалшива информация, изопачаване на новините, предаване на неточна информация и небрежно отношение към истината. Но лъже ли? Това е дума с голям заряд и някои критици на Тръмп смятат, че големите новинарски организации се стесняват прекалено много да я използват. В. \"Вашингтон пост\", който е документирал над 4000 фалшиви или подвеждащи твърдения на президента, заяви миналата седмица за пръв път, че неточно изявление на  Тръмп е \"лъжа\" . Споразумението с прокуратурата, сключено от бившия адвокат на Тръмп  Майкъл Коен , предостави \"неоспорими доказателства, че Тръмп и негови съюзници са били умишлено нечестни\" за парите, платени на порнозвездата  Сторми Даниълс  и на бившата моделка на \"Плейбой\"  Карън Макдугъл  срещу мълчанието им, написа Глен Кеслър, проверяващ фактите във в. \"Вашингтон пост\". Вестникът публикува оценката му на първа страница и това стана най-четената му статия онлайн. Това не само беше първият случай, при който в. \"Вашингтон пост\" заяви, че Тръмп лъже, а беше и първият случай на използване на тази дума за когото и да било политик от 2011 г., когато Кеслър започва дейността си по проверка на фактите. Много новинарски организации се въздържат да използват тази дума поради въпроса за намерението. Редакторите смятат, че е важно да се установи дали някой разпространява  фалшива информация  съзнателно, с намерението да заблуди, а е трудно да се надникне в главата на човек. Екипът на Кеслър е намерил 98 случая, при които Тръмп неправилно е твърдял, че негова заслуга са най-големите данъчни облекчения в историята на САЩ. Но президентът може да го вярва искрено, каза Кеслър. В \"Асошиейтед прес\" \"ние смятаме, че е по-добре да се каже какви са фактите, какво е казал някой човек и да оставим читателите да вземат решение дали лъжата е била нарочна или не\", заяви Джон Данишевски, редактор по журналистическата етика на новинарската агенция. Няколко читатели са казвали на Кеслър, че е крайно време. Един критик, Пол Блест от сайта \"Сплинтър\", написа: \"Можете ли да си представите някой друг политик да бъде оценяван по толкова смешно нисък стандарт?\" Важната за в. \"Вашингтон пост\" стъпка е унизителен провал, написа той. \"За хората на власт е нещо като прикритие, когато не го наречете лъжа\", заяви Джеф Коен, наскоро пенсионирал се професор по журналистика и продуцент на документалния филм \"Всички правителства лъжат\" за покойния журналист Исидор Стоун. Според него журналистите трябва да изясняват ситуацията и думата \"лъжа\" е ефективно средство. И въпреки това един влиятелен редактор се чуди дали цялата дискусия не е голяма грешка. \"Ненавиждам факта, че дебатите и дискусията за думата \"лъжа\" прикриха една, ако щете, по-важна истина\", каза по-рано този месец пред Си Ен Ен Дийн Бакет, изпълнителен редактор на в. \"Ню Йорк таймс\". \"Има ли значение дали в. \"Ню Йорк таймс\" или в. \"Вашингтон пост\" използват думата \"лъжа\" три пъти, седем пъти, 10 пъти, 20 пъти? Или е по-важно, че проверяващият фактите е открил 4229 подвеждащи изказвания?\" Движението на Тръмп, което постави под съмнение гражданството на бившия президент на САЩ Барак Обама, накара както в. \"Ню Йорк таймс\", така и АП да използват думата \"лъжа\". През януари миналата година в. \"Ню Йорк таймс\" публикува статия със заглавието \"На среща с депутати Тръмп повтаря лъжата за спечелен най-голям брой гласове\". Това се отнасяше за неговото твърдение, че незаконно гласували имигранти са му попречили да получи повече гласове от Хилари Клинтън на изборите през 2016 година. Макар че в заглавието се споменаваше \"лъжа\", думата не се съдържаше в текста на статията. Водещият на предаването \"Ню дей\" по Си Ен Ен Джон Бърман заяви в ефир, че Тръмп е излъгал за политиката си за разделяне на семейства на границата между САЩ и Мексико. Историите за състоялата се преди изборите през 2016 г. среща между руснаци и сина на президента, засягаща информация, която да навреди на Хилари Клинтън, бяха \"гърчеща се хидра на нечестността. Отсичате една лъжа, на нейно място се появяват две\", каза Бърман. Коен заяви, че решението да използва думата \"лъжа\", взето от в. \"Вашингтон пост\" миналата седмица, може да повлияе на други медии да направят същото по-често. Вечерта, когато се появи статията, Крис Куомо от Си Ен Ен притисна помощничката на Тръмп  Келиан Конуей  да признае, че правителството е излъгало и че това е причината хората да не вярват на Тръмп. Не особено изненадващо тя се въздържа. Кеслър призова за предпазливост. \"Това изглежда само като един момент\", заяви той. \"Не е нещо, което планираме да правим редовно. Не можете да говорите прекалено рано, но бих се изненадал, ако този случай не е единствен в президентския мандат\". Използването на думата \"лъжа\" неточно или небрежно може да се стори на читателите по-скоро мнение, отколкото факт, казва Данишевски от \"Асошиейтед прес\". Това е важно да се помни, когато Тръмп се оплаква от \"фалшивите новини\" на медиите. Той нарече проверяващите фактите журналисти \"нечестни боклуци\" и \"корумпирани като ада\" и този месец спомена скалата \"Пинокио\" на в. \"Вашингтон пост\", която измерва степента на неточните изказвания. \"Ако съм прав, или ако съм 97.3 на сто прав, те ще кажат: \"Той получава Пинокио\" или \"той лъже\", заяви Тръмп. \"Те са лоши хора\". В резултат проверяващите фактите са също толкова загрижени за отслабване на общественото доверие към проверените от тях факти, колкото медиите като цяло са загрижени за отразяването им. Независимият сайт \"Политифакт\" се опита да гради доверие сред гласоподавателите на Тръмп, проверявайки фактите, свързани с политици от Западна Вирджиния, Алабама и Оклахома, каза Аарон Шарокман, изпълнителен редактор на организацията. \"Политифакт\" избягва думата \"лъжа\", макар че обявява \"лъжа на годината\". Тръмп \"спечели наградата\" през 2015 и през 2017 година. Класацията за \"горящи панталони\", която изданието прави за най-неточните изказвания, със сигурност насочва към тази дума (на английски фразата означава предстоящо напердашване в покрита от панталоните област, което очаква деца, хванати от родителите им да лъжат - бел. прев). Тръмп е получил тази оценка 85 пъти. \"Не е от полза за \"Политифакт\" да наричаме някого лъжец\", казва Шарокман, \"защото целта ни не е да си играем на \"хванах те\". /БТА", "date": "2018.08.30", "title": "Защо новинарските медии се боят да кажат, че Тръмп лъже"}
{"url": "https://www.dnevnik.bg/sport/2018/08/30/3303454_muri_otpadna_vuv_vtoriia_krug_na_us_open_nadal_uvereno/", "text": "Шампионът от  US Open  от 2012 година  Анди Мъри  приключи участието си в последния за годината турнир от Големия шлем, след като загуби от Фернандо Вердаско във втория кръг – 5:7, 6:2, 4:6, 4:6. Испанският ветеран успя да се справи със съпротивата на бившия №1 в света и след 3.26 часа си тръгна като победител от централния корт в Ню Йорк. Двубоят се игра при много тежки условия, след като температурите достигнаха до 38 градуса. За Мъри това беше едва пети турнир след завръщането му на корта и пръв от Големия шлем. Той достигна до срещата с Вердаско, след като в първия си мач се справи с квалификанта Джеймс Дъкуърт от Австралия. Испанският ветеран рискуваше повече в мача и това му се отплати, извеждайки го до победата. Тя е едва втора в съперничеството между двамата, което се проведе за 15-и път. Дотук единственият успех на Вердаско отново беше в турнир от Големия шлем, когато испанецът победи в осминафиналите на Australian Open през 2009 г. в епичен петстов сблъсък. След това Мъри беше в серия от осем победи срещу Вердаско. Мачът беше изпълнен с множество грешки, като двамата достигнаха общо до 13 пробива – седем за Вердаско и шест за Мъри. В първия сет имаше много обрати, като в един момент Мъри водеше с 4:2 и играеше уверено. Той имаше пробив аванс, но Вердаско веднага успя да го върне и в 11-ия гейм проби съперника си още веднъж, за да поведе и в сетовете. Тогава Мъри се мобилизира и само за 36 минути успя да вземе втората част с 6:2. След това обаче физическите сили на британеца започнаха да го напускат и той вече не беше толкова свеж. 34-годишният Вердаско усети това и се възползва да спечели третия сет с 6:4. Четвъртата част беше единствената, в която двамата взимаха сервис геймовете си с по-голяма увереност. Все пак при 3:3 Вердаско достигна до ценен пробив, който му позволи да пречупи окончателно съперника си. \"Не направих никак добър мач. Имаше периоди, в които наистина се представих много силно, но и такива, в които нищо не се получаваше. Времето беше тежко\", каза Мъри. Бившият №1 в света обяви, че по време на почивката след третия сет, която беше въведена заради горещото време, Вердаско е говорил с щаба си в съблекалнята, което е забранено. \"Когато излязох от душа, го видях да говори с треньора си и един от испанците, които играят на двойки\", каза Мъри. Вердаско обаче бързо отрече това. \"Не казвам че Анди лъже, но не е вярно. Бях в ледена вана, а в тази съблекалня бяха още Маркос Багдатис и неговият треньор. Моят наставник пък просто беше отишъл до тоалетна\", каза испанецът. В следващия кръг Вердаско ще се изправи срещу шампиона от 2009 г. Хуан Мартин дел Потро. Кулата от Тандил се справи с Денис Кудла – 6:3, 6:1, 7:6 (4), за 1.59 часа. Третият в световната ранглиста направи много силен мач и завърши с 20 аса, като реализира 36 уинъра и допусна едва 19 непредизвикани грешки за трите сета. В кариерата си Вердаско и Дел Потро са играли пет пъти, като аржентинецът има четири успеха. Надал постигна експресна победа Шампионът от миналата година и №1 в световната ранглиста  Рафаел Надал  увеличи серията си от поредни победи в Ню Йорк на девет. Той се справи лесно със съперника си във втория кръг Васек Поспишил – 6:3, 6:4, 6:2, за 2.02 часа. Канадецът нямаше отговор на играта на Надал, който през цялото време беше тенисистът, държащ инициативата. Трикратният първенец от Ню Йорк завърши със 73% вкаран първи сервис и 84% спечелени точки при него (46 от 55). Надал реализира 26 уинъра и завърши с 16 непредизвикани грешки. Носителят на 17 титли от Големия шлем започна ударно и поведе с 3:0 в първия сет до края, на който даде само три гейма на съперника си. Поспишил оказа по-сериозна съпротива едва във втората част, когато геймовете станаха доста по-дълги. Надал имаше леки колебания в четвъртия гейм, когато Поспишил достигна до четири възможности за пробив, но испанецът се справи. В крайна сметка той загуби подаването си в шестия гейм, когато Поспишил поведе с 4:2. Надал обаче много бързо реагира и спечели три поредни гейма, за да обърне резултата в своя полза, след което взе и подаването си, повеждайки с 2:0 сета. Това окончателно пречупи канадеца и Надал бързо реализира пробив за началото на третия сет. След това световният №1 нямаше проблеми да контролира остатъка от срещата и спечели сета с 6:2. В третия кръг Надал ще се изправи срещу Карен Хачанов, който победи Лоренсо Сонего със 7:5, 6:3, 6:3. Испанецът има четири победи от четири мача срещу руснака, като за последно го победи в полуфиналите от мастърс турнира в Торонто. Напред продължават още Кевин Андерсън, Денис Шаповалов, Доминик Тийм, Милош Раонич и  Стан Вавринка . Отпадна обаче американецът Джак Сок, който е 18-и поставен и загуби от грузинеца Николоз Базилашвили в четири сета – 6:4, 3:6, 2:6, 6:7(3).", "date": "2018.08.30", "title": "Мъри отпадна във втория кръг на US Open, Надал уверено продължава напред"}
{"url": "https://www.dnevnik.bg/sviat/2018/08/30/3303300_kak_isliamska_durjava_se_reorganizira_sled_razgroma_v/", "text": "Групировката \"Ислямска държава\" е в процес на реорганизация в опит да оцелее след разгрома, претърпян както в Сирия, така и в Ирак. В тези две страни тя провъзгласи своя халифат, след като завладя през 2014 г. обширни територии. Четири години по-късно, почти напълно прогонена от тези зони, ултрарадикалната групировка трябва да намери \"нов начин за функциониране и особено за вербуване на нови членове след тежките поражения\", заяви за АФП пожелал анонимност високопоставен представител на иракските служби за сигурност. Основната мярка е административно преустройство на групировката, която мечтаеше да е \"държава\", подчертават експерти. В миналото останаха 35-те \"вилаета\" (провинции), на които се делеше халифатът. След като загуби двете си \"столици\" -  Ракка в Сирия  и  Мосул в Ирак  - ИД вече говори по пропагандните си канали само за шест \"вилаета\". А за обозначаването им тя се върна към познатите териториални определения: Ирак, Сирия, Източна Азия, Таджикистан, Синай и Сомалия. \"Вилаетите\" Мосул, Ракка и Киркук напълно изчезнаха от реториката на групировката на Абу Бакр ал-Багдади и бяха понижени в \"мантака\" (\"кантони\"). Иначе през 2014 г. - още преди нейният \"халиф\" да се появи и да бъде провъзгласена \"Ислямска държава\" - ИД се хвалеше, че е е сложила край на \"империалистическите\" граници в Близкия изток от 1916 г. (споразумението \"Сайкс-Пико\"). Забравена е вече зрелищната демонстрация от 2014 г., заснета с камери и разпространена с голяма доза пропаганда, когато бе заличена с булдозери  границата между Сирия и Ирак . Иракските сили сега отново са разположени по протежение на тази граница, през която оръжия и джихадисти дълго време преминаваха безпрепятствено. От сирийска страна силите на Дамаск и подкрепяните от международната коалиция срещу ИД кюрдско-арабски сили също отвоюваха големи погранични зони. \"Реорганизиране на командването\" Мистерия остава въпросът с какви сили точно разполага ИД, но новото географско деление на групировката \"доказва, че е отслабена и че реорганизира командването си\", обясни за АФП иракският представител. Организацията преминава обратно от децентрализирано командване по региони към централизирано командване по страни. \"Това говори за загуба на доверие на ръководството на ИД към командирите от вилаетите в Ирак, чиито правомощия бяха ограничени\", добави същият източник. Иракските власти често съобщават за залавянето или смъртта на ръководители на ИД или приближени на Багдади, например сина му, убит през юли в Сирия от три руски ракети с дистанционно насочване. Самият Багдади бе обявен неколкократно за мъртъв, а САЩ обявиха награда от 25 милиона долара за залавянето му. Този месец в последния си аудиозапис - четвърти, откакто се самопровъзгласи за \"командир на вярващите\" - Багдади поднесе повече \"утехи и съболезнования\" от обикновено, подчерта Хишам ал Хашеми, специалист по радикалните ислямистки групировки. В проповед по случай Еид Ал-адха (Курбан байрам, бел. ред.), мюсюлманския празник на жертвоприношението, призивите за твърд курс напред и продължаване на \"джихада\" са зле прикрито \"признаване на поражение\", каза той. \"Кризисен пиар\" За пръв път Багдади лично призова привържениците си на Запад да извършват нападения в страните си, представяйки подробни методи за действие. Една операция на Запад \"струва колкото хиляда у нас\", каза той. Според иракския източник, \"след като загуби териториите си в Ирак и Сирия, ръководството на ИД се фокусира върху глобална визия\", копирайки тази, приложена преди това от \"Ал Кайда\". След като мечтата ѝ за държава бе убита, ИД иска фактически да продължи да сее терор по света със зрелищни действия. В 55-минутния запис Багдади отправя призиви, каквито вече са чувани по времето на \"Ал Кайда\". Той громи Америка, говори за шиитски Иран, отправя призиви към сунитите в Ирак и критикува доминираните от шиити иракски военизирани формации Сили за народна мобилизация, отбеляза Хашеми. \"В последните три речи на Багдади се наблюдава \"кризисен пиар\" и последното му обръщение спада към същата категория\", каза за АФП Тор Хаминг, специалист по джихадизма в Европейския университетски институт. /БТА", "date": "2018.08.30", "title": "Как \"Ислямска държава\" се реорганизира след разгрома в Сирия и Ирак"}
{"url": "https://www.dnevnik.bg/evropa/2018/08/30/3299303_triabva_li_es_da_se_strahuva_ot_nov_populistki_front/", "text": "С наближаването на изборите за Европейски парламент през 2019 г., битката между поддръжниците и опонентите на ЕС се очертава да прилича много на световното първенство по футбол тази година – променлива, разпалена и с неясни резултати до последния момент, пише \"Блумбърг\". Миналогодишната победа на френския президент Еманюел Макрон и четвъртият мандат на германския канцлер Ангела Меркел сякаш сложиха спирачка на отприщилия се след Брекзит антиевропейски курс. И тъкмо когато европейският кораб започна да се стабилизира, в Италия бе съставено популистко правителство от антисистемни партии. Това обаче е само част от проблема на традиционните европейски политически сили. Според Гунтрам Волф, директор на брюкселския институт \"Брюгел\", антиевропейските партии ще спечелят голям процент от гласовете, но въпросът е дали те ще се организират и обединят в една партийна група. Ако това се случи, те могат да станат втората по големина група в европарламента, смята Волф. Какъв е залогът \"Блумбърг\" коментира, че евроизборите ще бъдат своеобразен барометър за антисистемните сили по света. Вотът ще има последици за начина, по който се управлява ЕС. Наред с приемането на законодателство заедно с националните правителства Европейският парламент одобрява ръководството на еврокомисията. Евентуално много силно представяне на популистките сили в европарламента може да ги постави в позиция да усложнят или дори да блокират  избора на нова комисия  през есента догодина. За сформирането на група в парламента са необходими най-малко 25 евродепутати, включително представители на поне една четвърт (или седем към момента) държави членки. И тук идва основният въпрос - макар много европейски десни популистки партии да споделят сходни възгледи по въпроси като имиграцията и икономиката, това далеч не значи, че те имат едни и същи политически цели. Сложна картина В европарламента, където християндемократите и социалистите са двете най-големи фракции, опонентите на ЕС в момента са разпръснати. Найджъл Фараж ръководи \"Европа на свободата и пряката демокрация\" - фракция, която си съперничи за антиевропейското внимание с алианс (Европа на нациите и свободата), включващ френската партия на Марин льо Пен. Двете партии, управляващи Италия, не са единни в Европейския парламент – Движение \"Пет звезди\" на Луиджи ди Майо е част от групата на Фараж, а Лигата на Матео Салвини принадлежи към фракцията на Льо Пен. Картината става още по-сложна, като се добави и присъствието на евроскептици сред Европейската народна партия (ЕНП) и в третата по големина група в парламента – Европейските консерватори и реформисти (ЕКР). Част от ЕНП е партията на унгарския премиер Виктор Орбан \"Фидес\", която си навлече критики в Европа заради отстъплението от демократичните стандарти. В ЕКР има членове на управляващата в Полша партия \"Право и справедливост\", която  силно разтревожи ЕС , преследвайки политики в стила на Орбан. Бъдещето на групата, която често е ключов играч в гласуването на законодателство в Европейския парламент, е неясно, защото най-големият национален контингент се състои от британските консерватори, а те ще напуснат след Брекзит през март догодина. Разместване, но не и революция В края на юли проучване на \"Ройтерс\" показа, че евроскептичните сили може да увеличат преднината си на Европейските избори.\"Европа на свободата и пряката демокрация\" може да се увеличи до 59 от сегашните 45 места, а \"Европа на нациите и свободата\" има шанс почти да удвои местата си до 63 от 35 в момента. С това двата блока заедно биха имали 122 места от сегашните 80, а делът им би се увеличил до 17.3% от 10.6%, тъй като общият брой на местата ще намалее до 705 от 751 с напускането на Великобритания. Подобна комбинирана сила ще увеличи влиянието им в законодателната работа на институцията. Според проучването ЕНП ще остане най-голямата група, но местата й ще се стопят до 180 от 219, с което преднината й спрямо социалистите и демократите ще намалее до 26 от сегашните 30 места. Центристите (Алианс на либералите и демократите за Европа - АЛДЕ), подпомогнати от възхода на партия \"Граждани\" в Испания, имат шанса да изместят ЕКР като трета партия. Не е сигурно обаче, че настоящите съюзи ще останат същите и следващата година. \"Пет звезди\" например вече започна да проучва възможностите да се присъедини към проевропейските центристи в Брюксел. Други партии като полската \"Право и справедливост\" може да се изместят към по-явни евроскептични позиции. Европейска промяна с американска помощ И за да стане още по-сложно, Стив Банън, архитект на изборната победа на Доналд Тръмп и стратег на Белия дом допреди година,  неотдавна създаде в Европа организация , наречена \"Движението\", която да обедини антиевропейските сили. Инициативата на Банън обаче не бе приета радушно от всички антисистемни партии, което изкара наяве най-големия им проблем - разделението. Не може да се отрече, че има и доволни. Това, което сближава Банън и Виктор Орбан например, освен визията им, че ЕС е враг, е и вярата, че популисткият бунт може и трябва да бъде културна революция, пише \"Ню Йорк таймс\". Има и чисто тактически причини за американско-унгарската ос. От гледна точка на Орбан Банън има много какво да предложи. Първо, той може да убеди западноевропейските популисти, че няма нищо лошо в това един премиер на малка държава в Централна Европа да стане неформален лидер на движението им. Второ, присъствието на Банън може да защити европейските крайнодесни от подозрението, че евроскептиците са просто марионетки на Владимир Путин и инструмент в плановете на Кремъл да разруши ЕС. Накрая Орбан иска европейските парламентарни избори през 2019 г. да бъдат референдум за миграцията и исляма - две теми, които вълнуват много консервативни избиратели. Обединението - мисия невъзможна? Инициативата на Банън обаче вече създава повече разединение, отколкото единство сред крайнодесните. Жером Ривиер, лидер на френския Национален сбор, изрази изненада и недоволство. \"Ние отхвърляме каквато и да била наднационална общност и не участваме в създаването на нищо с Банън\", каза той. Александър Гауланд, лидер на \"Алтернатива за Германия\" , също е скептичен : \"Не виждам големи възможности за сътрудничество. Не сме в Америка.\" Част от проблема може да е непопулярността на Тръмп в Европа и нежеланието на някои националисти да бъдат свързвани с него. Според Матю Гудуин, преподавател в Университета в Кент, има още една, може би дори по-голяма причина десните популистки партии в Европа да не са склонни да си сътрудничат с Банън - той просто е много закъснял. \"Много от тези популистки партии имат десетки хиляди членове, те вече са установени... Не е задължително да вярват, че рецептата на Тръмп е нещо, от което се нуждаят, за да постигнат успех\". Въпреки връзките на Банън с водещи европейски популисти много от тях не са особено сигурни дали трябва да допуснат външен човек да играе централна роля в изборите за европарламент. Някои изтъкват, че вече работят по свои собствени паневропейски съюзи. Италианската Лига например заяви, че готви \"свой собствен политически проект и собствени съюзи\", изграждайки партньорства с френския Национален сбор, \"Фламандски интерес\" и Австрийската партия на свободата, както и създавайки нови връзки с \"Алтернатива за Германия\" и Шведски демократи. Преди няколко седмици италианският вътрешен министър Матео Салвини каза, че до изборите през май ще бъде създадена \"Лига на лигите\", а на срещата във вторник той и Орбан  се заканиха  да работят за общ твърд подход за миграцията в ЕС. И все пак, дори и изключвайки американската помощ, обединението на европейската крайна десница може да се окаже невъзможна задача. Макар антисистемните партии на континента да имат близки възгледи по теми като имиграцията, ЕС и гей браковете, има националисти, които трудно могат да се обединят, когато стане въпрос за политическите детайли. Възможен ли е проевропейски отговор В същото време същността на Европейския парламент и изборите на всеки пет години правят институцията уязвима на тактики в стила на Банън. Макар с всеки нов договор на ЕС европарламентът да се сдобива с още повече правомощия, участието в изборите намалява година след година, откакто те започнаха да се провеждат през 1979 г. Гласоподавателите често използват изборите като начин да изразят недоволството си от националните условия и протестните партии жънат все повече успехи. Макар не всички антисистемни партии да имат желание да се възползват от уменията на Банън, едно е ясно - европейската радикална десница не е залязваща сила, дори и само поглеждайки успехите й на национално ниво. Дясната популистка \"Алтернатива за Германия\" е основната опозиционна партия. Антиимигратската  Шведски демократи  наскоро стигна до върха в социологическите проучвания преди  парламентарните избори в страната . Водещите проевропейски партии в парламента не помагат тази тенденция да се обърне. В очите на много избиратели, особено след финансовата криза през 2008 г. и кризата с мигрантите, умерените партии все по-трудно се различават една от друга. Подобни обстоятелства улесняват крайните политически сили да привлекат гласове по време на избори. Надеждите на проевропейците са в партията на Еманюел Макрон \"Република, напред!\", която заедно с реформистки движения като \"Граждани\" в Испания  иска да разруши властта  на традиционните групи в европарламента. Миналогодишният срив на традиционната левица и десница във Франция може да засили позициите на центристите в европарламента (АЛДЕ), ако \"Република, напред!\" обедини с тях. Освен това в много страни възходът на популизма води до проевропейска мобилизация и е много вероятно поддръжниците на ЕС, а не опонентите му да гласуват на изборите.", "date": "2018.08.30", "title": "Трябва ли ЕС да се страхува от нов популистки фронт на евроизборите догодина"}
{"url": "https://www.dnevnik.bg/sviat/2018/08/30/3303240_jenite_i_zamojnite_republikanci_shte_reshat_izborite_v/", "text": "Жените и състоятелните републиканци ще играят ключова роля срещу верните поддръжници на Доналд Тръмп на американските парламентарни избори през ноември. Демократите са с по-добри шансове според анкетьорите от института \"Ипсос\", които, въоръжени с нов инструмент, са изправени пред първия си тест след  изненадващата победа на милиардера  през 2016 г. Влизането на бизнесмена в Белия дом свари неподготвен целия сектор. За да получи този път по-пълна картина, \"Ипсос\" съчетава три източника на информация: традиционни проучвания, експертен анализ от Университета на Вирджиния и милиони съобщения, публикувани в социалните мрежи. Всичко това влиза в нов инструмент, достъпен безплатно онлайн и представен във вторник във Вашингтон. \"Всичко това се роди от опита ни през 2016 г.\", когато републиканецът Доналд Тръмп победи демократката Хилари Клинтън въпреки прогнозите, обяснява за АФП Клиф Йънг, който отговаря в САЩ за връзките с обществеността в института за проучване на общественото мнение. \"Много организации сгрешиха\", тъй като \"пазарът като цяло зависеше от един единствен източник: проучванията\". \"Малко надценихме\" демократката в щатите, в които избирателите не бяха решили как ще гласуват, продължава той, като същевременно проучванията \"са склонни да подценяват белите избиратели с ниско образование в селските райони\", по-склонни да гласуват за Доналд Тръмп. \"Най-добре е да се използват няколко източника\", заключава Клиф Йънг. В допълнение към около 10 000 интервюта с потенциални избиратели, правени всяка седмица за проучванията, новият инструмент на \"Ипсос\" пресява всекидневно до 5.5 милиона съобщения в социалните мрежи. Към това се прибавят прогнозите на специалистите по политическите науки от Университета на Вирджиния. \"Ипсос\" следи на повече от 400 места гласуването, предвидено за 6 ноември, когато ще се избират всичките 435 депутати в камарата на представителите и една трета от 100-те членове на Сената (35 места) във Вашингтон, където републиканците имат мнозинство, както и губернатори в 36 щата. Много силна година за демократите  Всичко сочи, че демократите могат да си върнат камарата, но ще им е по-трудно в Сената, където републиканците вероятно ще запазят мнозинството си според \"Ипсос\". \"Трите метода предвиждат, че ще имаме много силна година за демократите, въпросът, който остава, е колко висока ще бъде вълната\", продължава Клиф Йънг. Какво да мислим тогава за американския президент, който предвижда републиканска \"вълна\"? \"Това е чиста фантазия\", отговаря Клиф Йънг. \"По традиция на междинните избори партията, която не е в Белия дом, печели места в Конгреса\", а това гласуване се смята за \"референдум\" по отношение на президента. Три демографски групи вероятно ще определят изхода от гласуването. \"На първо място и преди всичко това са  жените\" , които бяха отблъснати от скандалите около Доналд Тръмп. \"Има голяма разлика в подкрепата на жените за Тръмп и за демократите\", твърди Клиф Йънг. Трябва също да се наблюдават \"средната класа и горните слоеве на средната класа, които живеят в предградията. Това често са привърженици на републиканците\", където избирателите подкрепят \"намаляването на данъците, политиката в помощ на бизнеса и т.н. Но те бяха отблъснати от поведението на президента\", продължава той. Не трябва обаче да забравяме верните поддръжници на Доналд Тръмп, добавя Клиф Йънг и посочва високата популярност на милиардера сред републиканците - над 80 процента. Малцинствата са по-малко мобилизирани на избори в средата на мандата. \"Но кой знае как ще е тази година?\", признава той, тъй като традиционните политически схеми бяха разклатени. В социалните мрежи \"Ипсос\" анализира благодарение на сложни алгоритми онлайн разговорите, които \"ни помагат да разберем по-добре кои са ключовите теми\" за избирателите, уточнява Клиф Йънг. В допълнение на вездесъщата фигура на президента Тръмп доминират три въпроса: имиграцията за републиканците, здравната система за демократите и заетостта. Попарени от руската намеса в американските президентски избори през 2016 г., анализаторите на \"Ипсос\" се опитват също да открият и премахнат \"ботове\" или автоматизирани електронни адреси, понякога ръководени от чужбина, обяснява Клиф Йънг. \"Това, което искаме наистина да разберем, е какво си казват реалните хора\". /БТА", "date": "2018.08.30", "title": "Жените и заможните републиканци ще решат изборите в САЩ"}
{"url": "https://www.dnevnik.bg/sport/2018/08/30/3303458_sestrite_uiliams_si_urediha_16-a_sreshta_v_turniri_ot/", "text": "Точно 20 години след първия мач помежду си Винъс и Серена Уилямс ще се изправят отново една срещу друга в турнир от Големия шлем. Двете американки се класираха за третия кръг на US Open и ще подновят съперничеството си. Шесткратната шампионка от Ню Йорк Серена Уилямс се класира за срещата след победа над 101-ата в света Карина Витхьофт. Американката се нуждаеше само от 1.08 часа, за да пречупи съперничката си с 6:2, 6:2. Уилямс показа най-доброто от своята игра, като беше стабилна от основната линия, а разчиташе и на добрия си сервис, реализирайки 13 аса. Серена завърши с 30 уинъра и 15 непредизвикани грешки, като беше пробита веднъж. Това се случи в първия сет, когато американката водеше с 3:1. След това обаче Уилямс много бързо върна пробива след това реализира още един, за да затвори частта с 6:2. Във втория сет бившата №1 спечели два пъти подаването на Витхьофт в самия край и уверено продължи напред. \"Честно казано, ми се искаше да срещна сестра ми по-късно, но няма какво да се направи. Ще трябва да играем\", каза Серена след срещата. По-голямата от двете сестри - Винъс, имаше по-лека победа в сравнение с първия си кръг. Американката се справи с Камила Джорджи след 6:4, 7:5 за 1.52 часа. 38-годишната Уилямс проби пет пъти съперничката си и като цяло беше по-стабилната тенисистка на корта в двубоя. Двукратната шампионка от Ню Йорк (2000 и 2001) не направи прогноза за предстощия сблъсък със сестра си. \"Много е рано в турнира, така че и двете ще искаме да се представим добре и да продължим да играем силно\", каза по-голямата от сестрите Уилямс. Сблъскът ще бъде 30-и между двете американки. Дотук Серена води със 17:12 победи. За последно двете играха на \"Индиън Уелс\" през тази година, когато Винъс спечели с 6:3, 6:4. Тя сложи край на серия от четири поредни победи за Серена. В турнири от Големия шлем по-малката от двете сестри води с 10 срещу пет победи. Първият им мач беше през 1998 г. във втория кръг на Australian Open, когато Винъс победи. Двете са се изправяли седем пъти във финали от Шлема, включително и веднъж на US Open. През 2001 г. Винъс победи Серена, за да вземе втората си титла в Ню Йорк.", "date": "2018.08.30", "title": "Сестрите Уилямс си уредиха 16-а среща в турнири от Големия шлем"}
{"url": "https://www.dnevnik.bg/bulgaria/2018/08/30/3303460_hirurzite_na_pirogov_spasiha_rukata_na_dete_nariazana/", "text": "Тринайсетгодишното момче, срязало ръката си, след като стъклена врата се счупила, е контактно и адекватно, намира се в Детската реанимация за наблюдение. Извършена е оперативна интервенция и е възстановена срязаната артерия. Това съобщи пред медиите директорът на спешната болница \"Пирогов\" Асен Балтов. Детето е със сериозна загуба на кръв, която е заместена, допълни медикът. Иинцидентът стана вчера в Университета по архитектура, строителство и геодезия в София, където група деца тренирали баскетбол във физкултурния салон. Детето бутнало стъклена врата, но стъклото се счупило и срязало ръката му дълбоко. Детето е прието в \"Пирогов\" с опасна кръвозагуба. След тежка операция лекарите успяха да спасят ръката му.", "date": "2018.08.30", "title": "Хирурзите на \"Пирогов\" спасиха ръката на дете, нарязана от стъкло"}
{"url": "https://www.dnevnik.bg/bulgaria/2018/08/30/3303462_meteorolozite_poluchavat_sredno_600_proektite_sa/", "text": "Основната заплата на Института по метеорология и хидрология (НИМХ) е 575 лв. за човек с висше образование. Заедно с добавките стигат средно 600 лв. Работата по международни проекти е силно ограничена заради спецификата на института. Това коментира директорът на НИМХ проф. Христомир Брънзов в ефира на Би Ти Ви. \"Професорите получават около 850 лв., а 60% от служителите са с минимално възнаграждение. В другите институти основната заплата е същата, но там може да се работи по международни научни проекти. При нас има ограничение за това, защото има много служители, които не са учени\", каза той и добави, че има осигурени заплати до края на годината, но за сметка на дейност. За сравнение - минималната заплата в България от началото на 2018-та е 510 лв. \"Излизането трябва да се уреди с вътрешни правила. Искаме да отидем в министерството на образованието, където сме били в миналото. Ще предложим нашия проектен бюджет. Надявам се, най-малко неприсъщи за нас разходи ще бъдат признати – някои от тях са уредени в Закона за защита от бедствията\", добави Брънзов. Вчера учените от института излязоха на  пореден протест  със своите искания. След среща в Министерския съвет стана известно,  че няма сближаване на позициите . Министърът на образованието съобщи, че най-реалистичният вариант за отделяне на института е това да се случи на 1 януари 2019 г. На 10 септември се очаква свикване на Общото събрание на БАН.", "date": "2018.08.30", "title": "Средната заплата на метеоролозите в БАН е 600 лв., каза директорът им"}
{"url": "https://www.dnevnik.bg/evropa/2018/08/30/3303465_policiiata_v_kemnic_e_zapodozriana_za_okazvane_na/", "text": "Германската полиция е заподозряна в съдействие на крайната десница след изтичането на поверителни документи, свързани с демонстрациите и насилието,  разтърсили през последните дни  град Кемниц, предаде \"Франс прес\". Крайнодесни активисти разпространиха вчера в социалните мрежи копие на заповед за арест, издаден от германското правосъдие срещу 22-годишен иракски кандидат за убежище, обвинен заедно със свой сирийски съучастник в убийството на германец в нощта срещу неделя в Кемниц. Убийството възпламени в неделя третия по големина град в източната германска провинция Саксония, а  крайната десница  го използва като претекст, за да се заклейми за пореден път решението на  канцлера Ангела Меркел  в Германия да бъдат допуснати над един милион мигранти и бежанци, което според нея е причина за увеличаването на престъпността. Германският вътрешен министър Хорст Зеехофер определи като абсолютно недопустим акт изтичането на заповедта за арест, която според инструкциите е тайна. Пряко заподозрени за изтичането са служители на полицията. Случилото се е смущаващо, тъй като документът е съдържал имената на свидетели и на съдията, натоварена със случая, отбелязва \"Франс прес\". Прокуратурата в град Дрезден е започнала разследване, за да изясни възможно най-бързо фактите. /БТА", "date": "2018.08.30", "title": "Полицията в Кемниц е заподозряна за оказване на съдействие на крайнодесните"}
{"url": "https://www.dnevnik.bg/evropa/2018/08/30/3303467_franciia_ne_e_gotova_da_plashta_za_stranite_koito_ne/", "text": "Франция не е готова да плаща за страните от ЕС, които не спазват фундаменталните принципи на съюза, каза вчера френският министър на външните работи Жан-Ив льо Дриан, цитиран от \"Франс прес\". \"Ние не сме готови да плащаме за онази Европа. Трябва да го кажем ясно\", обяви Льо Дриан в реч при закриването на конференцията в Париж на френските посланици в чужбина. Външният министър на Франция визираше по-конкретно Полша и Унгария, отбелязва \"Франс прес\". \"Всяка страна членка (на Европейския съюз) е свободна да избере ръководителите, които иска, но нашата визия за ЕС като вътрешен кръг от съюзи и ценности не е съвместима с правителства, които не уважават фундаменталните му принципи и не се чувстват обвързани по никакъв начин от общностната солидарност\", подчерта Льо Дриан. Той отбеляза, че \"по същество (управляващите в някои страни популисти) имат утилитаристичен подход за съюза, като избират само това, което ги интересува, и на първо място, преразпределението на парите\". По въпроса за приема на мигранти френският външен министър призова за координиране на общите очертания на съвместна позиция с Германия преди срещата на върха на ЕС в Залцбург другия месец. Между Европейския съюз и Италия цари напрежение. Те се обвиняват взаимно в липса на солидарност за приема на мигранти. Спорът кулминира със заплахите на италианското популистко правителство  да прекрати участието си  във финансирането на ЕС. \"Искаме да постигнем френско-германска позиция преди срещата на върха в Залцбург на 20 септември, за да не оставим тази тема  на популистите и продавачите на илюзии , и защото знаем, че френско-германската връзка е двигателят на европейското възраждане\", обяви Льо Дриан. /БТА", "date": "2018.08.30", "title": "Франция не е готова да плаща за страните, които не спазват принципите на ЕС"}
{"url": "https://www.dnevnik.bg/na_put/2018/08/30/3302618_gurciia_moli_turistite_da_i_pomognat_da_si_subere/", "text": "Гръцката приходна администрация призова туристите да се борят със сивата икономика като плащат с банкова карта и изискват касова бележка. В рамките на кампанията    (Касова бележка, моля) плакати с този призив са поставени в магазини, ресторанти, заведения, на плажа и други обществени места, съобщава сайтът за новини за туристическата индустрия на Гърция  www.gtp.gr . В обръщението към туристите се казва, че не е нужно да си носят пари в брой, защото всички търговци с изключение на павилионите и такситата, са длъжни да приемат банкови карти - хотели, ресторанти, магазини, минимаркети, частни клиники и други компании, които предлагат стоки и услуги. \"Като плащате с карта, помагате за финансовото оздравяване на Гърция, а това ще ни даде възможност да подобрим още повече качеството на услугите, когато дойдете следващия път\", уверяват авторите на кампанията. Освен това туристите трябва да обръщат внимание на атрибутите н касовата бележка - тя трябва да съдържа деветцифрен данъчен номер, името и адреса на фирмата.", "date": "2018.08.30", "title": "Гърция моли туристите да й помогнат да си събере данъците"}
{"url": "https://www.dnevnik.bg/evropa/2018/08/30/3303471_ispaniia_zashtiti_reshenieto_si_da_vurne_116_nelegalni/", "text": "Испания няма да толерира опити за влизане в страната посредством насилие, предаде \"Ройтерс\", цитирайки вчерашно изявление на правителството. То бе направено в отговор на отправените към кабинета критики по повод връщането в Мароко на 116 незаконни мигранти,  опитали с насилие да преминат  през граничната ограда на един от испанските анклави в Северна Африка. Правозащитни организации сигнализираха, че връщането на мигрантите е станало прекалено бързо и без да им бъде предоставен достъп до правна помощ, за да се установи дали сред тях няма кандидати за предоставяне на убежище. Някои от опиталите се да преминат през граничната ограда край анклава Сеута мигранти използвали разяждащо вещество срещу полицаите, които получили изгаряния от него, отбелязва \"Ройтерс\". \"Испания и Мароко искаха този път да изпратят ясно послание до престъпните организации, които извършват трафик на хора. Няма да позволим миграция на насилието, която напада страната ни и силите ни за сигурност\", заяви на заседание на парламентарна комисия испанският вътрешен министър Фернандо Гранде-Марласка Гомес. Африкански мигранти от години правят опити да влязат в Европа през граничните огради с бодлива тел, които разделят двата испански анклава в Северна Африка, Сеута и Мелиля, от Мароко, припомня \"Ройтерс\". Агенцията отбелязва, че южното крайбрежие на Испания се е превърнало в главна \"входна врата\" за мигрантите в Европа, изпреварвайки Италия и Гърция, особено откакто новото италианско популистко правителство спря да приема спасителни кораби. Само вчера испанската брегова охрана спаси 196 човека от осем лодки в тесния Гибралтарски проток между страната и Мароко. /БТА", "date": "2018.08.30", "title": "Испания защити решението си да върне 116 нелегални мигранти в Африка"}
{"url": "https://www.dnevnik.bg/bulgaria/2018/08/30/3303470_miarkata_za_zadurjane_na_shofyora_na_katastrofiraliia/", "text": "Мярката за задържане \"домашен арест\"  на шофьора на катастрофиралия автобус край Своге - Григор Григоров, ще бъде обжалвана пред Софийския апелативен съд.Това съобщи адвокатът му Христо Ботев в ефира на Би Ти Ви. Вчера Софийският окръжен съд определи, че Григоров, ще е под домашен арест, както искаше прокуратурата. В инцидента от събота загинаха 17 души, а още 20 бяха ранени. \"Той трябваше да е с белезници, но не разбирам мярката за неотклонение. Радвам се, че прокуратурата поиска домашен арест, а не задържане под стража. Никой не влиза в същността на проблема и според мен това тук не е водачът. Според мен държавата е виновна в тази ситуация. Сега вината ще бъде прехвърлена на всички\", каза адвокатът. Според него, когато има подобен инцидент, се слага едно лице, което да поеме вината. \"Така сме свикнали и така се случва винаги\", смята защитникът. По информация на сайта lex.bg пред съда Григоровe е заявил, че съжалява, а съдия Петков го попитал дали иска по-лека мярка за неотклонение от тази, която прокуратурата е внесла. \"Защото може и да е по-тежка\", предупредил го председателят на окръжния съд и му обяснил, че съдът не е обвързан с искането на прокурора. След случилото се адвокат Христо Ботев коментирал, че за пръв път чува съд да предупреждава обвиняем, че може да му наложи по-тежка мярка от тази, която прокуратурата иска. В крайна сметка съдия Петков преценил, че \"извън всякакво съмнение\" най-адекватната мярка е домашен арест и тя ще започне да се изпълнява незабавно. За да я определи, съдът се съгласил с доводите на прокуратурата за събраните доказателства срещу Григоров, както и за опасността да се укрие, която се извежда от тежкото обвинение и наказанието, което е предвидено за него. За момента  Григоров е единственият обвиняем  за инцидента, въпреки че има съмнения и  за качествата на пътната настилка  и организацията на движението в района, където стана катастрофата. Днес  премиерът Борисов обеща  всички, които имат вина за катастрофата, да получат наказание.", "date": "2018.08.30", "title": "Мярката за задържане на шофьора на катастрофиралия автобус ще бъде обжалвана"}
{"url": "https://www.dnevnik.bg/sport/2018/08/30/3303464_sled_ideiata_za_machove_v_sasht_la_liga_planira_i/", "text": "Испанското футболно първенство Ла Лига обяви преди две седмици идеята си по един мач от сезона да се провежда на територията на САЩ или Канада. Разширяването на географията на испанския футбол обаче не беше добре прието, след като от  Асоциацията на професионалните футболисти в Испания  се противопоставиха твърдо на идеята срещи от Ла Лига да се играят в САЩ, като играчите дори заплашиха със стачка. Въпреки това от Ла Лига не са притеснени и дори обявиха, че вече се обсъжда идея и за срещи в Мексико. Нуньо Перес-Пла де Алвеар, който е мениджър на Ла Лига за Мексико и региона на Карибския басейн, каза пред репортери в Ню Мексико, че върху подобна идея вече се работи. \"Мексико е втората най-важна страна за Ла Лига. Интересът, който има тук към испанското първенство, е огромен. Освен това тук последователите в различните платформи са много. Хората се вълнуват от испански футбол и не следят само \"Класико\", но и другите дербита\", каза Перес-Пла де Алвеар. Столицата Ню Мексико обаче не е сред обсъжданите градове домакини. Причината е, че градът е на 2300 метра надморска височина, което ще затруднява футболистите. \"Футболистите са свикнали да играят на около 600 метра, а тук е малко по-различно. Най-вероятно Монтерей и Тихуана биха били по-подходящи места\", добави той. Наскоро Ла Лига  подписа 15-годишен партньорски договор  с базираната в Маями компания Relevent за популяризирането на испанския футбол в Северна Америка.", "date": "2018.08.30", "title": "След договора за мачове в САЩ Ла Лига обсъжда идея за такива и в Мексико"}
{"url": "https://www.dnevnik.bg/zdrave/2018/08/30/3303469_zam-ministur_uveri_che_telk_shte_otchita_vsichki_a_ne/", "text": "Заблуда е, че с новата наредба за медицинската експертиза ще се отчита само основното заболяване на пациента, но не и придружаващите. В това увери зам.-министърът на здравеопазването Светлана Йорданова пред Нова телевизия. По думите й пациентите са разбрали превратно наредбата, \"консултирани от хора, недобронамерени към промените\", които \"гонят свои цели\". Йорданова каза, че целта на измененията е да се преодолее субективността на трудово-експертните лекарски комисии (ТЕЛК) - досега комисиите са имали свободата субективно да преценят степента на увреждане - от 30 до 90%. Занапред процентът няма да зависи от членовете на ТЕЛК, а само от медицинската документация, подчерта тя. За да не се разкарват пациентите, се дава възможност документите да се пращат в ТЕЛК по пощата. По същия начин ще се получават и решенията на комисията. Все пак при нужда ще има и медицински прегледи, каза тя. На няколко пъти зам.-министърът повтори, че целта на измененията е \"хората, които наистина имат нужда от подкрепа, да бъдат максимално осигурени\" и че \"хората с най-тежки заболявания няма да пострадат по никакъв начин\". Ще бъдат засегнати само тези, на които \"неправомерно са били издавани\" по-високи проценти в разрез с медицинската документация, се разбра от думите на зам.-министъра. Вчера в министерството са постъпили 12 жалби срещу наредбата, добави тя. Новата наредба за медицинската експертиза е в сила от 3 август и пациентски организации обявиха, че ще я обжалват, защото не е консултирана с тях. Йорданова отрече наредбата да е приета тихомълком и увери, че в писането й са участвали лекари от Националната експертна лекарска комисия (НЕЛК) и националните консултанти по различни видове заболявания, както и общопрактикуващи лекари.", "date": "2018.08.30", "title": "Зам.-министър увери, че ТЕЛК ще отчита всички, а не само най-тежкото заболяване"}
{"url": "https://www.dnevnik.bg/evropa/2018/08/30/3303472_bitkata_s_plastmasovite_butilki_london_otnovo_vuvede/", "text": "Жителите на Лондон приветстваха идеята отново да се въведат обществени чешми за питейна вода заради горещото лято и желанието им да намалят употребата на пластмасови бутилки, предаде \"Ройтерс\". Четири такива чешми вече бяха инсталирани, а една от тях, на горещата точка на различни модни стилове от 60-те години на миналия век \"Карнаби стрийт\", е била използвана над 10 хил. пъти месечно през това лято, съобщи пресслужбата на кмета на Лондон Садик Хан. В момента се планира да се инсталират още 16 чешми на различни места в британската столица. Обществените чешми са били често срещани в Лондон още от Викторианската епоха, но от дълго време са отстъпили пред масовата употреба на пластмасовите бутилки. По данни от кабинета на кмета Хан всеки възрастен жител на Лондон купува над три бутилки седмично. Чешмите за питейна вода са прост, но ефективен начин да са окуражат жителите на Лондон и гостите на града да изоставят пластмасовите бутилки и вместо това да пълнят отново бутилките за многократна употреба, каза кметът на Лондон. Някои от тези чешми вече привличат хиляди посетители ежедневно и кметството планира да увеличи значително броя им в Лондон, допълни той. /БТА", "date": "2018.08.30", "title": "Битката с пластмасовите бутилки: Лондон отново въведе обществени чешми"}
{"url": "https://www.dnevnik.bg/bulgaria/2018/08/30/3303475_trite_postradali_jeni_v_katastrofata_krai_svoge/", "text": "Трите жени, пострадали от тежката катастрофа край Своге, к оито са на апаратна вентилация в \"Пирогов\" , все още са с опасност за живота, макар и общото им състояние да се подобрява. Това съобщи директорът на лечебното заведение проф. д-р Асен Балтов по време на брифинг. \"Интубирани са, днес предстои да се направят контролни рентгенови снимки и скенери. От тях ще се прецени дали има нужда гръдните дренове да бъдат извадени. Те евакуират хематомите от гръдните клетки\", информира той. Балтов подчерта, че трябва да мине една седмица, за да се види накъде вървят нещата, които са динамични. \"Беше извършена успешна оперативна интервенция на една от пациентките, която е с фрактура на бедрото и на таза. Тя е в реанимация и се чувства добре, контактна е\", добави той и допълни, че предстои гръбначна стабилизация на друга пациентка, която е контактна и адекватна. \"При жената с лицево-челюстна травма се оказа, че има и фрактури на шийни прешлени. Това усложни малко процеса. Предстои консилиум, на който ще се уточни какво ще бъде поведението. Ако не бъде оперирана, вероятно ще бъде изписана до края на седмицата. Тя също е контактна и адекватна\", каза още директорът на \"Пирогов\".", "date": "2018.08.30", "title": "Трите пострадали жени в катастрофата край Своге остават с опасност за живота в \"Пирогов\""}
{"url": "https://www.dnevnik.bg/sviat/2018/08/29/3303246_v_turskite_raioni_na_severna_siriia_belite_kaski/", "text": "Сирийският спасител Самир Салим е намерил тялото на майка си под тяхната срутена къща, но не е имало време за погребална церемония. \"Заровихме я и се върнах на работа. Имаше много хора под отломките\", казва той. Месеци по-късно той даже няма възможност да посети гроба ѝ. След като сирийските правителствени сили отново превземат  родния му град в Източна Гута  край Дамаск, Салим е последвал стотици хиляди други хора, преселили се на северозапад съгласно споразуменията за капитулация на бунтовниците. Сега той и служители от \"Белите каски\", прокудени от различни части на Сирия, събрани в контролирания от бунтовници град Азаз, се опитват да изградят наново своя живот край турската граница. Тяхната работа се е променила драстично: тъй като над тях не прелитат бойни самолети, те помагат на опозиционните власти, като потушават пожари, разчистват улици, засаждат дървета. Азаз се намира във фактическата буферна зона,  която Турция откъсна още през 2016 г.  Този североизточен ъгъл остана единственият голям бастион на бунтовниците в Сирия и сега той е под прицела на президента Башар ал Асад. \"Белите каски\" често са казвали, че се опасяват от отмъщение, след като правителствените войски превзеха с руска и иранска помощ бунтовническите анклави. Тази служба за гражданска защита, която получава финансиране от западни правителства, извлича хора изпод развалините от въздушните удари по бунтовническите територии. Асад я обвинява, че е спонсориран от Запада фронт на сирийския клон на \"Ал Кайда\". \"Нов живот, чуждо място\" Салим казва, че много негови другари са останали в Източна Гута. Преди да замине, той помогнал за опожаряването на центъра за спешна помощ в родния му град. Навремето той участвал в създаването на този център, в който работели и тримата му братя. Докато автобусите превозвали през правителствените територии евакуираните, сред които били неговата съпруга, петте му деца и други роднини, някои хора ги проклинали и ги замеряли с камъни, добавя той. \"Пристигнахме много бедни\", казва 45-годишният Салим. \"Нашите партньори ни оказаха изключително посрещане\". Азаз е съвсем различен свят от Гута, която години наред е живяла под жестока обсада и удари от въздуха и е далеч от турското влияние на северозапад. Салим си спомня за атаката с газ зарин, убил стотици хора през 2013 г. в бунтовническия анклав. \"Хората тичаха по улиците и крещяха \"химикали\" и имаше много цивилни, лежащи по улиците с пяна на устата\". Той казва, че бил ранен в далака при въздушен удар по пазар през 2016 г. и че част от червата му били премахнати. Бързо реагиращите \"Бели каски\" казват, че през седемгодишния конфликт са били специална мишена за силите на Дамаск. Правителството казва, че е атакувало само въоръжени хора. \"Опасяваме се, че като изградим нов живот на чужда място, после отново ще трябва да напуснем\", казва Салим. \"Боя се, че Северна Сирия ще се изправи пред същото, което правехме в Гута\", добавя той. Сега семейството му живее в разположения наблизо район Африн, откъдето по-рано тази година турска офанзива изтласка сирийски кюрдски бойци. Кюрдите обвиняват Турция, че е прогонила населението на Африн, за да засели там други хора - нещо, което Анкара отрича. \"По-тежки времена\" Новият екип на Салим включва 30-годишния Ахмед Рашид, напуснал преди две години с автобус източната част на Алепо, след като изтребители изравняват със земята всички квартали. Кръвопролитната битка за Алепо в Северна Сирия стана повратна точка във войната, след като проправителствените сили превзеха контролираната от бунтовниците половина на града. Рашид казва, че 12 приятели от неговия спасителен център са били убити. \"Никой не очакваше от мен да постоянствам, особено след като моите родители са в Турция. Но аз не може да изоставя гражданската защита\", казва бившият обущар. \"Бомбардировките в Алепо бяха толкова тежки, че не можехме да спим. Тук, в Азаз, няма такъв натиск\", добавя той. Найеф ал Абуд, който е член на същия екип, казва, че те извършват предимно услуги като оказване на помощ при автомобилни катастрофи. \"Днес в нашия център има работници от прокуденото население\", казва 22-годишният Абуд, който е от Азаз. \"Нашата сила нарасна, защото те са тук и ние се учим от техния опит; те са преживели по-тежки времена\", добавя той. /БТА", "date": "2018.08.30", "title": "В \"турските\" райони на Северна Сирия \"Белите каски\" започват нов живот"}
{"url": "https://www.dnevnik.bg/sviat/2018/08/30/3303478_kitai_prechi_na_iadrenoto_razorujavane_na_severna/", "text": "Президентът на САЩ Доналд Тръмп изрази днес задоволство от развитието на отношенията със Северна Корея, предадоха \"Ройтерс\" и ТАСС. В изявление пред журналисти в Белия дом той дори каза, че между него и севернокорейския лидер Ким Чен-ун са се създали \"великолепни отношения\". По тази причина понастоящем \"няма нужда да се харчат много пари за  съвместни американско-южнокорейски военни маневри\" , се казва в изявление на Белия дом, което самият Тръмп по-късно разпространи в \"Туитър\" и което бе цитирано от ДПА. \"Президентът може всеки момент отново да започне съвместните маневри с Южна Корея и Япония, ако пожелае. И ако го направи, те ще бъдат много по-големи отпреди\", се казва в изявлението. Според него напредъкът по ключовия проблем за ядреното разоръжаване на Северна Корея в момента се спъва от трудностите в преговорите за търговията между САЩ и Китай. \"Китай усложнява нашите отношения със Северна Корея. Тя е под огромен натиск от Китай заради нашите остри търговски спорове\", отбеляза Тръмп, добавяйки, че Китай предоставя значителна помощ на Пхенян. \"Това не помага\", подчерта той. Миналата седмица Тръмп също заяви, че Китай е престанал да помага за процеса по денуклеаризация на Корейския полуостров. Президентът направи това изявление само дни след като  бе отменено уговореното посещение  на държавния секретар Марк Помпейо в Пхенян. /БТА", "date": "2018.08.30", "title": "Китай пречи на ядреното разоръжаване на Северна Корея, каза Тръмп"}
{"url": "https://www.dnevnik.bg/detski_dnevnik/2018/08/30/3300357_sedmoklasnicite_otivat_na_izpiti_prez_juni_vakanciite/", "text": "От следващата година седмокласниците ще се явяват на изпити по български език и по математика не както досега със зрелостниците в края на май, а няколко седмици по-късно - в средата на юни. Това е записано в заповедта, с която образователният министър Красимир Вълчев утвърждава графика на учебното време и ваканциите, както и датите за изпити за предстоящата година. Учебната 2018/2019-та ще е първата, в която по учебен план седмокласниците ще учат 36 учебни седмици и така за тях вторият срок ще приключи на 28 юни 2019 г.  Записването за гимназии - до края на юли Датите на националните външни оценявания (НВО) за седмокласниците догодина са 17 юни 2019 г. за изпита по български език и 19 юни 2019 г. за този по по математика. Промяна се предлага и за външните оценявания за четвъртокласниците - на 9 май 2019 г. да се проведе изпитът по български език, а на 10 май 2019 г. по математика. Проверката на знанията по \"Човек и общество\" е на 14 май 2019 г., а по \"Човек и природа\" – на 16 май 2019 г. Оценяването на дигиталните компетентности на учениците от X клас ще се проведе в периода от 10 до 14 юни 2019 г. Държавните изпити по теория на професията и специалността за придобиване степен на професионална квалификация се провеждат на три сесии – през януари, юни-юли и септември. Те са в зависимост от това кога желаещите са придобили право да ги положат. Ваканции по 4 дни през ноември и февруари Четири са предвидените ваканции през новата учебна година. По Коледа учениците ще почиват общо 12 дни – от 22 декември 2018 г. до 2 януари 2019 г. вкл. Междусрочната ваканция ще е само на 5 февруари 2019 г., като вторият срок трябва да започне на 6 февруари. През пролетта учениците от I до XI клас ще почиват от 30 март до 7 април 2019 г. вкл., а дванадесетокласниците - 5 до 7 април 2019 г. Предлага се в сесията август - септември 2019 г. изпитът по български език и литература да е на 28 август 2019 г., вторият задължителен - на 29 август, а изпитите по желание - в периода от 30 август до 4 септември 2019 г.", "date": "2018.08.30", "title": "Седмокласниците отиват на изпити през юни, ваканциите ще са четири"}
{"url": "https://www.dnevnik.bg/sport/2018/08/30/3303484_i_mugurusa_otpadna_ot_us_open_sled_zaguba_ot/", "text": "Носителката на две титли от Големия шлем и бивша №1 в света Гарбине Мугуруса е поредното голямо име, което напуска тазгодишния US Open. Испанката отпадна във втория кръг след драматична загуба от квалификантката Каролина Мучова от Чехия. Мугуруса допусна обрат 6:3, 4:6, 4:6 и след 2.28 часа трябваше да напусне \"Луис Армстронг стейдиъм\" като победена. \"Това е първи мач за мен на толкова голям корт, на такъв стадион и беше нормално да съм нервна. Някак обаче успях да се справя с напрежението и успях да стабилизирам играта си. Мисля, че феновете ме окуражиха много и ми помогнаха да оцелея в този мач\", каза след двубоя Мучова. Чехкинята влезе в сблъсъка като №202 в света, но успя да победи доста по-именитата си съперничка. В следващия кръг тя ще се изправи срещу Ашли Барти, която е 18-а поставена. Австралийката предотврати чешки сблъсък в третия кръг, след като победи Луцие Шафаржова. В срещата Мугуруса не беше на ниво и допусна много грешки. Тя загуби пет път своето подаване, а освен това допусна 28 непредизвикани грешки. Голямата разлика дойде от броя на уинърите – при бившата №1 той беше само 27, а Мучова направи 41. Испанката е шампионка от \"Ролан Гарос\" (2016) и \"Уимбълдън\" (2017), но в Ню Йорк никога не е преминавала по-напред от четвърти кръг. В момента Мугуруса е №12 в световната ранглиста, след като преди два месеца беше на една победа от това да се върне на върха при дамите. При следващото обновяване на ранглистата испанката ще падне до №13, след като губи 170 точки на US Open. Тя ще бъде изпреварена от Кики Бертенс.", "date": "2018.08.30", "title": "И Мугуруса отпадна от US Open след загуба от квалификантка"}
{"url": "https://www.dnevnik.bg/evropa/2018/08/30/3303479_novite_pisoari_v_parij_si_navlekoha_gneva_na/", "text": "Феминистки активисти извършиха вандалски актове срещу новите писоари в Париж, определяйки ги като сексистки и дискриминационни, предаде \"Гардиън\". През последните месеци  писоарите бяха разположени  на обществени места в опит да се реши проблемът с уринирането по улиците. Недоволни от идеята обаче облепиха два от тях с оцветени дамски превръзки и тампони и ги запушиха с бетон. В оставени бележки те разкритикуваха властите в Париж, че насърчават мъжете да се облекчават, без да се крият, въпреки че кърменето на обществени места все още предизвиква негативни реакции. Полицията разследва случая. Никой досега не е поел отговорност. Петте експериментални писоара са без стени и над тях има големи знаци, показващи мъже, които уринират. Според феминистки групи властите изпращат послание, че мъжете владеят улиците. \"Не само мъжете заемат публичното пространство, но също жените и децата, които може да не искат да гледат как мъжете уринират\", коментира Гуендолин Коапо от феминистката организация Femmes Solidaires. \"Това е дискриминация и подхранва стереотипа, сексистката идея, че мъжете не могат по никакъв начин да се контролират, включително и по отношение на пикочните си мехури\", допълни тя.", "date": "2018.08.30", "title": "Новите писоари в Париж си навлякоха гнева на феминистки групи"}
{"url": "https://www.dnevnik.bg/sviat/2018/08/30/3303485_silite_na_asad_sa_pochti_gotovi_s_plana_za_otvojuvane/", "text": "Сирийските правителствени сили готвят поетапна офанзива в северозападната провинция Идлиб и съседните райони, които са последният голям анклав под контрола на бунтовниците, съобщи снощи източник, близък до Дамаск, цитиран от \"Ройтерс\". Вчера Русия - главният поддръжник на президента Башар ал Асад извън региона, каза, че екстремистите там трябва да бъдат ликвидирани, а руският външен министър Сергей Лавров ги нарече \"гнойна язва\", която трябва да бъде премахната. Готвената офанзива първоначално ще бъде насочена срещу южните и западните части на територията под контрола на бунтовниците, но все още не и срещу самата провинциална столица Идлиб, каза източникът, който според \"Ройтерс\" е представител на регионалния алианс, подкрепящ Асад. \"Последните планове за първия етап (на операцията) ще бъдат приключени в близките часове\", добави той, без да назове кога ще започне тя. Все още се водят преговори относно офанзивата между Русия и Турция, както и с Иран, който също подкрепя Дамаск във войната, каза източникът. Междувременно говорителката на Държавния департамент на САЩ Хедър Науърт също каза на брифинг във Вашингтон, че са налице индикации, че сирийските сили  готвят офанзива срещу Идлиб . Новият представител на Вашингтон за Сирия Джим Джефри е изразил по този повод безпокойство на среща с руския посланик в САЩ Анатолий Антонов, съобщи тя. Въпросът е бил поставен пред Москва на много и то високи равнища, добави говорителката. \"Ние се опасяваме не само за евентуална химическа атака, ние се опасяваме от каквато и да било ескалация на насилието в Идлиб, която ще изложи на риск цивилното население и гражданската инфраструктура там\", отбеляза Науърт. НАТО съобщи снощи, че  руският военноморски флот засилва присъствието си  в Средиземно море заедно с нарастващото напрежение около войната в Сирия. \"Няма да спекулираме относно намеренията на руския флот, но е важно всички играчи в региона да проявяват сдържаност и да се въздържат от влошаване на и без това  катастрофалната хуманитарна ситуация в Сирия , каза говорителката на алианса Оана Лунжеску, цитирана от \"Асошиейтед прес\". Според нея няколко от руските кораби, появили се в района, са снабдени с крилати ракети. Руски военни представители не са били открити за коментар по въпроса, посочва АП. Към руската флотилия в Средиземно море през последните три седмици са се присъединили най-малко осем кораба, включително ракетен крайцер и две снабдени с ракети подводници. АП цитира руски медийни съобщения, че сега в Средиземно море има общо около 15 руски военни съда. В изявлението си в Москва по-рано вчера руският външен министър Лавров изрази надежда, че западните страни \"няма да насърчават провокации и няма да възпрепятстват антитерористичната операция\" в Идлиб. Той освен това обвини западняците, че \"активно подгряват\" темата за \"мнимо химическо нападение\", което да се припише на сирийското правителство и да се използва като повод за западна военна намеса. /БТА", "date": "2018.08.30", "title": "Силите на Асад са почти готови с плана за отвоюване на Идлиб, съобщи \"Ройтерс\""}
{"url": "https://www.dnevnik.bg/sviat/2018/08/30/3303486_premierut_na_mianma_niama_da_zagubi_nobelovata_si/", "text": "Нобеловата награда за мир на Аун Сан Су Чжи няма да бъде отнета въпреки доклада на ООН, в който се казва, че военните сили на Мианма са извършили масови убийства на мюсюлмани рохинги, заяви Норвежкият Нобелов комитет, цитиран от \"Ройтерс\" и БТА. Ръководителката на мианмарското правителство Аун Сан Су Чжи получи  Нобеловата награда за мир  през 1991 г. за борбата си за демокрация. Тя е критикувана, че не е осъдила операцията на армията срещу рохинджите. Премиерът  успя да я получи лично едва през 2013 г.  след години на домашен арест. \"Аун Сан Су Чжи спечели Нобеловата награда за мир за своята  борба за демокрация и свобода  до 1991 г., годината, в която тя получи наградата\", каза секретарят на комитета Олаф Ньолстад. Правилата за присъждане на Нобелови награди не допускат отнемане на някоя от тях, добави той. Според напускащия поста комисар на ООН за човешките права Зейд Раад ал Хусеин обаче премиерът е трябвало да подаде оставка след началото на кампанията и е било по-добре да се завърне под домашен арест, отколкото да търси оправдания за военните. Тази седмица разследващ панел на ООН обяви, че  висши военни трябва да бъдат съдени  за геноцид.", "date": "2018.08.30", "title": "Премиерът на Мианма няма да загуби Нобеловата си награда заради насилието над рохинджите"}
{"url": "https://www.dnevnik.bg/sport/2018/08/30/3303493_klubovete_ot_seriia_a_poluchiha_zelena_svetlina_da/", "text": "Италианската футболна федерация ( FIGC ) разреши на клубовете от Серия А да поставят логата на свои спонсори на ръкавите на екипите. До момента елитните отбори в Калчото можеха да продават рекламна площ на гърдите, където стои основният спонсор, както и на гърба под номера. Според специализирания сайт Calico e Finanza искането е било направено съвместно от всички клубове в Серия А. Това се е случило на една от последните срещи преди началото на сезона между 20-те участника и FIGC. Клубовете ще могат да поставят лого на още един спонсор с големина от 100 квадратни сантиметра на левия ръкав на фланелките. \"Клубовете имат разрешение да поставят спонсорски лога на три места – отпред на фланелката, на гърба под състезателния номер на играчите, както и на левите ръкави. Общата площ за спонсори е 650 квадратни сантиметра\", гласи съобщението на FIGC. С разрешението Серия А се присъдинява към другите топ първенства в Европа, които го въведоха преди години. Бундеслигата, Ла Лига, Лига 1 и Висшата лига разрешават на клубовете поставяне на спонсорски лога на левите ръкави на фланелките. Във Висшата лига това беше въведено през миналата година и доведе до сериозно увеличение на приходите. \"Манчестър юнайтед\" сключи най-голямата сделка, като привлече  Kohler за около 20 милиона паунда на година .", "date": "2018.08.30", "title": "Клубовете от Серия А получиха зелена светлина да поставят спонсори на ръкавите"}
{"url": "https://www.dnevnik.bg/sviat/2018/08/30/3303498_kosovskiiat_prezident_poiska_referendum_za_sdelkata/", "text": "Косовският президент Хашим Тачи поиска гражданите на Косово да решат на референдум бъдещето на \"мирното споразумение\" на Белград и Прищина, когато то бъде договорено. Това предадоха балканската телевизия N1 и косовското издание Kossev. В обръщение до гражданите, публикувано на  страницата му във \"Фейсбук\"  и препечатано от множество медии, Тачи определя като \"пропаганда\" и нежелание за мирно споразумение със Сърбия гласовете от опозицията и част от гражданските организации, които критикуват предложенията му за  корекции на границите . Тачи от няколко дни твърди, че представата за \"промяна на граници\" като негово ключово искане всъщност е \"фалшива новина\" и той никога не е искал подобна стъпка. От седмици политици от Белград и Прищина разменят предложения за нормализация с Косово, които включиха като вариант  неясната идея за \"разграничаване\"  на сърби и албанци  или дори подялбата  на смятаната от Сърбия за нейна провинция \"Косово и Метохия\".  Брюксел  и  Вашингтон  допускат и този вариант, но редица международни експерти остро му се противопоставят. \"Нашите граждани трябва да решат чрез референдум. Трябва да изберат дали са \"за\" мирно споразумение със Сърбия, което ще даде на Косово (членство в) ЕС, НАТО и ООН, или желаят да живеят в неприятелство със съседната страна и (да са в) изолирана държава\", казва Тачи. Този месец той няколко пъти влезе в задочен спор с премиера Рамуш Харадинай, според когото президентът  няма мандат да обсъжда никакви промени  на границата по време на преговорите с Белград. Държавният глава ще обсъжда нормализацията със Сърбия с колегата си Александър Вучич на 7 септември в Брюксел. Само два дни по-късно  Вучич ще посети Косово , а в седмиците след това се очакват  посещения в Москва , Пекин и Ню Йорк (за общото събрание на ООН), на които темата ще бъде засегната. В Сърбия, по думите на Вучич, също се очаква референдум. Миналия месец той каза, че каквото и да бъде договорено,  гражданите ще трябва да решат  дали сделката да влезе в сила. Нормализацията с Косово 10 г. след като Прищина обяви независимост, е ключово изискване към Сърбия по пътя към членство в Европейския съюз. За Косово пък тя първо би била стъпка към приемане в ООН, макар страната  да се надява някой ден да стане част  и от евроатлантическата общност.", "date": "2018.08.30", "title": "Косовският президент поиска референдум за сделката със Сърбия"}
{"url": "https://www.dnevnik.bg/evropa/2018/08/30/3303573_britanskoto_pravitelstvo_gotvi_zabrana_za_prodajba_na/", "text": "Англия скоро може да забрани продажбата на енергийни напитки на лица под 18 години заради опасенията, че те вредят на детското здраве, предаде Би Би Си. Правителството започна обществена консултация за плановете си. Енергийните напитки съдържат високи нива на захар и кофеин и се свързват със затлъстяване, кариеси, главоболие, нарушения на съня и други здравословни проблеми. Правителството проучва възгледите на хората за каква възраст трябва да се прилага забраната и предлага като варианти под 16 и под 18 години. Шотландия, Северна Ирландия и Уелс имат правото да въведат свои собствени забрани. Британските младежи са сред най-големите консуматори на енергийни напитки в Европа. Повече от две трети от децата на възраст от 10 до 17 години и една четвърт от шест до деветгодишните деца пият енергийни напитки. Много магазини вече са наложили свои собствени забрани за децата под 16 години. Мярката ще се прилага за напитки, съдържащи 150 или повече милиграма кофеин на литър. Енергийните напитки обикновено съдържат около 80 мг кофеин на 250-милилитров кен. За сравнение, класически кен \"Кока-Кола\" от 330 мл съдържа 32 мг кофеин, а диетична кола – 42 мг.", "date": "2018.08.30", "title": "Британското правителство готви забрана за продажба на енергийни напитки на деца"}
{"url": "https://www.dnevnik.bg/photos/2018/08/30/3303512_fotogaleriia_meksikanci_napraviha_nai-golemiia/", "text": "В Мексико сити кулинари приготвиха 70-метров сандвич в опит да поставят световен рекорд на Гинес.", "date": "2018.08.30", "title": "Фотогалерия: Мексиканци направиха най-големия сандвич в света за минути"}
{"url": "https://www.dnevnik.bg/sport/2018/08/30/3303511_kuoturbekut_na_griin_bei_podpisa_nai-skupiiat_dogovor/", "text": "Куотърбекът на \"Грийн бей пакърс\" Арън Роджърс ще стане най-скъпоплатеният играч в Националната футболна лига (НФЛ), след като се съгласи да подпише нов договор с отбора. 34-годишният състезател ще поднови контракта си за още четири години за обща сума от 134 милиона долара. Сделката между \"Пакърс\" и Роджърс ще изпревари досегашния рекорд, който се държеше от друг куотърбек – Мат Райън от \"Атланта фалкънс\". Играчът все още има две години от действащия си договор с отбора. Така, ако изпълни и новия си договор докрай, Роджърс ще бъде част от \"Грийн бей\" до 2023 г., когато ще е на 40 години. През цялата си кариера той играе за \"Грийн бей\", където подписа през 2005 г. Той беше избран в първия кръг на драфта през 2005 г. под №24. Куотърбекът изведе отбора си до една титла в НФЛ, след като \"Пакърс\" спечелиха \"Супербоул 45\" през 2011 г. с 31:25 срещу \"Питсбърг стийлърс\". Куотърбекът беше избран за MVP на финалите при титлата на \"Грийн бей\". Освен това Роджърс е два пъти най-полезен играч в редовния сезон (2011 и 2014 г.). Куотърбекът има и шест участия в мача на звездите \"Пробоул\". В началото на седмицата Одел Бекъм-младши подписа петгодишен договор с \"Ню Йорк джайънтс\" на стойност 95 милиона долара. По този начин той стана най-скъпоплатеният уайд ресийвър в историята на НФЛ.", "date": "2018.08.30", "title": "Куотърбекът на \"Грийн бей\" подписа най-скъпия договор в историята на НФЛ"}
{"url": "https://www.dnevnik.bg/bulgaria/2018/08/30/3303587_pravitelstvoto_shte_dade_750_hil_lv_za_da_uvelichi/", "text": "Правителството ще даде 750 хил. лв. без ДДС за осигуряване на система за киберзащита на Информационната система за управление и наблюдение на средствата от ЕС (ИСУН 2020). Това се вижда от обществена поръчка, пусната от Министерския съвет. Кабинетът иска да купи хардуерно оборудване, съответния специализиран софтуер и софтуерни лицензи, необходими за ползване на предвидените функционалности. В поръчката се включва също инсталиране и конфигуриране на доставеното хардуерно оборудване, както и изграждане на \"пълно функционално и надеждно решение за киберзащита за Информационната система за управление и наблюдение на средствата от ЕС (ИСУН2020)\". Правителството поръчва две устройства за надграждане на натоварването, както и осъвременяване на съществуващите две устройства в основния и резервния дейта център.", "date": "2018.08.30", "title": "Правителството ще даде 750 хил. лв., за да увеличи киберзащитата на ИСУН"}
{"url": "https://www.dnevnik.bg/sviat/2018/08/30/3303589_es_i_kosovo_da_pregovariat_za_bezvizovo_putuvane/", "text": "С 30 гласа \"за\", 10 \"против\" и 2 въздържали се Комитетът за граждански свободи (LIBE) в европарламента препоръча визова либерализация за Косово. В  прессъобщение на институцията  се казва, че с тази стъпка се дава възможност за преговори с Европейския съвет, след като през лятото и еврокомисията препоръча либерализация. LIBE изтъква, че Прищина е изпълнила и едно от основните изисквания, поставени пред нея - ратификация на споразумението за границата с Черна гора  през март тази година . Предстои решението на LIBE да се утвърди и на пленарно заседание на европарламента. Това ще е последната страна на Балканския полуостров, която ще получи безвизов достъп до ЕС, ако лидерите от съюза гласуват в подкрепа на предложението. Жителите на Косово ще могат да влизат в ЕС без виза за 90 дни по работа, като туристи или по семейни причини, ако имат биометрични паспорти. Това няма да важи за Великобритания и Ирландия. Критици на предложението изтъкваха, че на Косово все още предстои работа по другото ключово изискване - борбата с корупцията и организираната престъпност.", "date": "2018.08.30", "title": "ЕС и Косово да преговарят за безвизово пътуване, препоръча комисия в европарламента"}
{"url": "https://www.dnevnik.bg/biznes/2018/08/30/3303580_treis_zashtiti_kachestvoto_na_asfalta_si_s/", "text": "Компанията \"Трейс груп холд\", която участва в рехабилитацията на пътя край Своге, където стана катастрофа със 17 жертви, защити качеството на работата си в участъка с европейските и българските стандарти. Тя отхвърли обвиненията в конфликт на интереси заради това, че асфалтът е проверяван в нейна лаборатория. В съобщение до медиите компанията оспорва вчерашните твърдения на регионалния министър Николай Нанков по неин адрес.  Нанков каза,  че според резултатите от пробата на асфалта на критичния участък в него има варовик, който има свойствата да се полира при честа употреба и съгласно нормативите този материал е недопустим за слагане в износващата част на асфалта. От думите на министъра се разбра, че през 2014 г. рецептата за асфалта в участъка е одобрена от АПИ след проба, изследвана от частна фирма в Стара Загора, където е и централата на \"Трейс\". След това медии установиха, че ръководител на лабораторията е синът на шефа на холдинга. \"В България асфалтовите смеси се изпълняват по европейските стандарти, към които има национални приложения БДС ЕN 13108-1 и БДС ЕN 13108-5, а стандартът за скален материал е БДС ЕN 13043. Горепосочените стандарти регламентират влагането на варовикови скални материали под формата на каменно брашно, едър и дребен скален материал. Има рецепти за асфалтови смеси, които се проектират със 100% скален материал, има рецепти, които определят да бъде вложен едър скален материал с коефициент на полиране над 50%\", се казва в изявлението на \"Трейс\". По повод коментирания в медиите евентуален конфликт на интереси, свързан със собствеността на изпитвателната лаборатория, от холдинга уточняват: \" В България лабораториите не се делят на частни и държавни, а на акредитирани и неакредитирани. Един от минималните критерии за квалифициране на оферентите в тръжната процедура, за спечелване на проекта е изпълнителят да разполага с лаборатория. В рамките на проекта сме ползвали няколко акредитирани лаборатории\". В отговор на обвиненията, че  пет писма на агенция \"Пътна инфраструктура\"  с искане за отстраняване на нередности на пътя в гаранционния срок са останали без отговор, компанията заявява, че \"когато сме получавали кореспонденция, коректно адресирана съобразно изискванията на договорните условия по ФИДИК (FIDIC - Международен съюз на инженерите-консултанти) сме реагирали съобразно предписанията на договора. Като отговорна компания сме отстранили всички безспорни претенции по гаранционната ни отговорност, които са били коректно претендирани съгласно договорните условия\".", "date": "2018.08.30", "title": "\"Трейс\" защити качеството на асфалта си с евростандартите и БДС"}
{"url": "https://www.dnevnik.bg/bulgaria/2018/08/30/3303600_kameri_shte_snimat_avtobusnite_shofyori_i_krai_na/", "text": "Задължително оборудване на автобусите с видеорегистратори, които ще заснемат шофьора. По-строги мерки срещу \"помпите\" в такситата, както и промени при шофьорските курсове. Това с част от целите на новият директор на изпълнителна агенция \"Автомобилна администрация\" (ИААА) Бойко Рановски, които той очерта е интервю за  \"24 часа\" . Най-спешните промени, които се подготвят още в първите дни на работа на Народното събрание, ще са в Закона за автомобилните превози. \"От изискването  за задължителни колани  ще бъдат изключени тези, които извършват превоз до 30 км в посока. Основният аргумент е да не бъде засегнат градският транспорт. Подобни автобуси имат право да возят и правостоящи, ако не излизат на републиканска пътна мрежа. Ще бъде предвиден гратисен период за половин година\", каза Рановски. Припомняме, че идеята за задължителните колани в автобусите беше актуална от юни 2011 г.,  след катастрофа с автобус на \"Тракия\", при която загинаха осем души . Тогава министърът на транспорта  Ивайло Московски се закани , че ще предложи възрастово ограничение за автобусите по натоварените линии, като се въведат и изисквания към тях да имат колани за пътниците, антиблокираща система на колелата и стабилизираща система. До 2018 темата все още  не е окончателно приключена . Друга съществена промяна, която подготвят от \"Aвтомобилна администрация\", ще засегне  изпитите за кормуване . Теоретичният изпит ще бъде от две части - решаване на въпроси и решаване на казус по видеоклип. \"Той ще създава реална ситуация, примерно автомобилът се движи по пътя и отляво изскача велосипедист. Кандидат-шофьорите ще трябва да реагират с кликване на монитори и по-този начин ще се преценява бързината на реакциите им. Ситуациите на клиповете ще бъдат качени в интернет\", даде детайли новият управител. \"Практическият изпит ще има три компонента. Ще бъде изпит на учебна площадка, изпит в градски условия и извън населеното място. Ще регламентираме, че трябва да има изпитна учебна площадка\", каза Рановски. Той добави, че маршрутите за изпитите ще са регламентирани и ще се дават произволно от компютър. \"В закона създаваме организация за мониторинг върху изпитите, звено, което да извършва проверка на изпитите, на всеки изпитващ един път годишно. Тези промени от година се готвят от работна група заедно с бранша\", добави шефът на \"Автомобилна администрация\". Разрешителният режим за фирмите, които обучават, ще бъде регистрационен. Промени ще има и за велосипедистите. \"Махнали сме изискването за задължителни каски и за жилетки, сложили сме светлоотразителни елементи по облеклото, когато велосипедистите се движат по време на тъмната част на денонощието и извън населени места\", информира той. Друга мярка, която се подготвя, е с фокус изискванията към  таксиметровите апарати . \"По директива таксиметровият апарат трябва да отчита времето на движението или изминатите километри, или комбинация от двете. У нас таксиметровите апарати отчитат километрите и престоя. Смятаме, че тези неща създават предпоставки за манипулации, с помпите генерират повече време за престой\", е позицията на Рановски. Ще има изискване таксиметровите апарати да са вързани към генератора на сигнал (датчика, който отчита километрите). Сигналът от скоростната кутия до таксиметровия апарат ще трябва да е по защитена връзка, за да не може да се вкара помпа. Ще бъде цифрова и шифрована и не може да се сложи устройство, което да промени сигнала. \"Това ще става задължително, за да спрем помпите. Предвиждаме и един таксиметров автомобил да е с един апарат, постоянно монтиран, и самото фискално устройство ще е на самия водач. Обсъждаме го с НАП, сдружението на общините\", каза още той. Бойко Рановски пое поста в ИААА на 17 август, от 2015 е бил началник на Пътна полиция. Една седмица след встъпването му в длъжност автобус се обърна в Искърското дефиле до Своге. В  трагедията  загинаха 17 души.", "date": "2018.08.30", "title": "Kaмери в автобусите и край на \"помпите\" в такситата, предвижда законопроект"}
{"url": "https://www.dnevnik.bg/sport/2018/08/30/3303570_preoblichane_na_korta_dovede_do_obvineniia_v_seksizum/", "text": "Едно бързо преобличане на фланелка насред нюйоркските горещини разбуни духовете на US Open. В рамките на 24 часа последният турнир от Големия шлем беше белязан от предупреждение, обвинения в сексизъм, извинение от организаторите и критики към президента на френската тенис федерация. В основната на всичко беше французойката Ализе Корне. 28-годишната тенисистка играе с шведката Йохана Ларсон в първия кръг, като двубоят се проведе при много горещо време. Между втория и третия сет двете се прибраха до съблекалните за десетминутна почивка за освежаване. Когато се върна на корта и започна да разгрява на основната линия, Корне забеляза, че е облякла фланелката си наобратно. Тя реши да я обърне веднага, като за целта дори се завъртя с гръб към камерите. Въпреки това обаче Корне получи предупреждение от съдията на стола заради \"нарушение на правилника за поведение\". Тъй като това беше първото й предупреждение в мача, французойката не беше санкционирана с наказателна точка. Решението на съдията обаче отприщи вълна от недоволство в социалните мрежи. По регламент тенисистите имат право да сменят екипите си само след края на даден сет или по време на медицински таймаут, като това трябва да стане на място извън корта. Мъжете обаче много често преобличат своите фланелки извън посочените в правилника условия, но не получават предупреждения. \"Ализе Корне се върна на корта след десетминутна почивка заради жегата. Беше облякла новата си фланелка наобратно, обърна я на корта и получи предупреждение за нарушаване на правилника. Неспортсменско поведение... Но мъжете могат да сменят фланелките си на корта\", възмути се майката на Анди Мъри Джуди Мъри. Нейната позиция беше подкрепена от много други тенисисти и фенове. Те определиха действията на съдията като възмутителни. \"Вярвам, че това никога не трябва да се случва. Ако кажа какво наистина мисля, ще трябва да ме цензурират, защото наистина беше нелепо. Тя не направи нищо нередно. Нищо нередно. Нямаше нищо неуважително\", каза бившата №1 Виктория Азаренка. В сряда организаторите на турнира публикуваха изявление, в което се извиниха за ситуацията. \"Съжаляваме, че беше присъдено нарушение на правилника на г-ца Корне. Имаме изяснена политика, което гарантира, че занапред това повече няма да се случи. За щастие имаше само предупреждение, а не наказание или глоба\", заяви турнирният директор Крис Уилдмайер. \"Тенисистките, ако пожелаят, също могат да сменят своите фланелки в по-уединено място в близост до корта, ако е възможно. При тези обстоятелства това няма да бъде броено за почивка за баня, каквито играчите имат по две на мач\", обясниха организаторите. Изявление имаше и от Женската тенис асоциация. \"Нарушението на правилника, което беше присъдено на Ализе Корне, беше нечестно и не се базира на правилата на WTA. WTA винаги е била пионер за жените и женския спорт. Това предупреждение дойде според правилника на турнирите от Големия шлем. Доволни сме, че Американската тенис асоциация сега промени своята политика. Ализе не направи нищо нередно\", заявиха от организацията. Корне, която загуби мача, прие ситуацията спокойно, но все пак видя наличие на двоен стандарт. \"Със сигурност жените са третирани малко по-различно (от мъжете). Но си мисля, че нещата се подобряват, особено в тениса\", каза французойката. \"Искам да изясня нещо - не съм приела нещата толкова лошо. Просто бях възмутена за десетина секунди и това беше всичко\", допълни Корне, която заема 33-ото място в световната ранглиста. Според нея има доста по-възмутителни неща в женския тенис от случилото се с нея. Тя даде за пример решението на президента на Френската тенис федерация Бернар Гудичели  да забрани костюма, с който Серена Уилямс игра на \"Ролан Гарос\". \"Всички ние работим в една посока, но за съжаление все още има някои хора - като президента на нашата федерация, които живеят в друго време. Това, което Гудичели каза за котешкия костюм на Серена, е десет хиляди пъти по-лошо от това, което ми се случи на мен вчера. Защото той е президент на френската федерация и защото не трябва да го прави. Този тип хора не разбират усилията, които всички ние полагаме, за да бъде по-справедливо за жените\", заяви Корне.", "date": "2018.08.30", "title": "Преобличане на корта доведе до обвинения в сексизъм и извинения на US Open"}
{"url": "https://www.dnevnik.bg/biznes/2018/08/30/3303571_zavodskite_ceni_se_uvelichiha_s_47_godishno_prez_juli/", "text": "Производствените цени през юли намаляват с 0.8% спрямо предходния месец и се увеличават с 4.7% спрямо юли 2017 г., съобщи Националният статистически институт. За месец в добивната промишленост е отчетено поевтиняване с 8.4%, а в преработващата промишленост - с 1.0%, в енергетиката има повишение с 1.1%. По-съществен месечен спад на цените в преработващата промишленост се наблюдава при производството на основни метали - със 7.6%, и при производството на мебели - с 0.4%. Най-голям ръст спрямо юни има при производството на тютюневи изделия - с 1.4%, производството на метални изделия, без машини и оборудване, обработката на кожи и производството на изделия от обработени кожи без косъм и производството на хартия, картон и изделия от хартия и картон - по 0.5%. Сравнението с година по-рано показва, че в преработващата промишленост заводските цени са се вдигнали с 5.2%, в енергетиката - с 3.7%, и в добивната промишленост - с 3.1%. Най-значителен годишен ръст отчита производството на основни метали - с 5.7%, производството на дървен материал и изделия от него, без мебели - с 5.6%, и обработката на кожи и производството на изделия от обработени кожи без косъм - с 5.3%. Намаление на цените е регистрирано при производството на тютюневи изделия - с 0.6%. Заводските цени на храните за година нарастват с 0.6%, на напитките - с 1.3%, на лекарствата - с 1.2%.", "date": "2018.08.30", "title": "Заводските цени се увеличиха с 4.7% годишно през юли"}
{"url": "https://www.dnevnik.bg/sviat/2018/08/30/3303599_kitai_suzdade_platforma_za_spirane_na_onlain_sluhove/", "text": "Китай създаде платформа в интернет, включваща мобилно приложение, която дава възможност да бъдат съобщавани \"онлайн слухове\", предаде \"Ройтерс\". Платформата започна да действа вчера и е част от опитите на Пекин да упражнява  по-строг контрол в интернет  пространството, особено по отношение на социалните мрежи, в които обикновените хора обсъждат политика и други чувствителни теми. Името на платформата е \"Пияо\", което означава \"опровергаване на слухове\". Тя е съставена от уебсайт, мобилно приложение и профили в  социалните мрежи  Weibo и  WeChat . С помощта на тези канали \"Пияо\" ще излъчва \"истински\" новини, като ползва за източници държавните медии, контролираните от Комунистическата партия на Китай вестници и многобройните правителствени служби. \"Слуховете нарушават правата на хората. Те създават паника в обществото; безпокойство на стоковите борси; те оказват влияние върху нормалните бизнес операции; чрез слуховете по недостоен начин се отправят нападки към мъчениците на революцията\", се казва в рекламен видеозапис на \"Пияо\", публикуван в един от сайтовете на платформата. Официалните данни показват, че през месец юли китайските органи по  надзора в интернет  са получили около 6.7 млн. оплаквания за незаконна и фалшива информация, отбелязва \"Ройтерс\". /БТА", "date": "2018.08.30", "title": "Китай създаде платформа за спиране на \"онлайн слухове\""}
{"url": "https://www.dnevnik.bg/bulgaria/2018/08/30/3303655_reshenie_na_sinoda_za_decentralizirane_na_curkovnite/", "text": "От тази есен най-вероятно много от таксите, събирани от храмовете за различни услуги на гражданите, ще поскъпнат. На някои места, като например в големите градове и в църкви с много туристи, по-посещавани и в по-богати епархии, цените най-вероятно ще бъдат увеличени с пъти. Очаква се обаче в малки населени места с малко вярващи, където хората нямат големи финансови възможности, цените да бъдат намалени. До това би трябвало да доведе решение на Светия синод от 19 юни, когато архиереите са решили да децентрализират решенията за определяне на таксите. Съгласно новите правила вече митрополитите с помощта на епархийските си съветници сами ще определят какви да бъдат таксите, коментира пред \"Дневник\" Николай Георгиев, отговарящ за връзките с обществеността на синода. До момента цените са били определяни централизирано, като последната актуализация е от 2007 г. Установи се, че този централизиран модел не работи, сега по-богатите епархии ще могат да съобразят цените съобразно потока на хора в храмовете, туристи и др. възможности за издръжката си, отбеляза Георгиев. А по-бедните храмове и епархии, където хората нямат възможности, ще могат да предвиждат по-ниски такси. Георгиев не знае на колко места в страната има промени в таксите след решението на синода, тъй като митрополиите нямали задължение да съобщават това в синода. За София новите цени се очаква да влязат в сила от 1 септември, но още не са обявени или постъпили в синода. На други места из страната формулирането на таксите можело да отнеме и повече време, тъй като митрополиите събирали информация за всички епархии и на тази база взимали решенията си. И на сайтовете на митрополиите няма информация за нови такси. Регионални медии обаче съобщават за вече вдигнати цени в митрополиите в Стара Загора и Велико Търново, като някои от таксите са увеличени двойно, понякога почти тройно. Недоволство от решението на митрополията в Стара Загора пък провокира Старозагорския епархийски съвет да разпространи изявление във връзка с новите църковни такси в храмовете. \"Решението не е свързано с \"увеличаване на заплатите на алчните попове\", както някои \"добронамерени\" граждани критикуват съответната информация. Постъпващите средства от новите такси са за посрещане на непрекъснато увеличаващите се разходи, свързани с поддръжката на енорийските храмове\", заявяват от митрополията в Стара Загора. Оттам отбелязват, че през периода преди промяната три пъти са се увеличили както разходите по издръжка на енорийските духовници, така и съпътстващите разходи в енорийските храмове - грижи за храмовите сгради и прилежащите помещения, поддържане и обгрижване на неделните училища към тях, различните курсове по езици, компютърна грамотност, школите по рисуване и ред други социални инициативи. \"Изрично посочваме, че определените такси са пределни. Според обстоятелствата енорийските свещеници могат да ги намалят или съвсем да не вземат такси от треби при социално слаби и нуждаещи се\", се казва в изявлението.", "date": "2018.08.30", "title": "Решение на синода за децентрализиране на църковните такси води до скок в цените"}
{"url": "https://www.dnevnik.bg/sviat/2018/08/30/3303635_putin_avtomatichno_oglavi_purviia_spisuk_na_forbs_s/", "text": "Руското издание на \"Форбс\" постави президента Владимир Путин на първо място в списъка на най-влиятелните руснаци с уточнението, че той застава на него \"автоматично\". Списанието, което  бе разтърсено от скандал  след публикация за руски олигарси,  пише , че това място се полага на Путин \"като човек, заел второ място в глобалния рейтинг на най-влиятелните хора в света според американския \"Форбс\". Отношенията с Путин са определящи и за по-нататъшната подредба на част от влиятелните личности. Експертите на \"Форбс\" са оценявали включените в класацията по-специално по брой на подчинените, по размер на печалбите, активите, управлявания бюджет или личното богатство, по \"възможност пряко да влияят на живота на хората\", \"да влияят върху няколко отрасъла\" и \"по степен на близост до президента Владимир Путин или до партията на властта\" - \"Единна Русия\". \"Бизнесмени и ръководители на компании получават допълнителни точки, ако ги канят на годишни срещи с президента, а държавните служители - ако са членове на \"Единна Русия\", обяснява руският \"Форбс\". Кой още е в списъка След Путин в класацията са  шефът на Сбербанк    и ръководителят на \"Газпром\"  . Новата класация включва 100-те най-влиятелни висши държавни служители, бизнесмени, топ мениджъри и силови шефове, уточнява изданието. В първата петорка  на списъка  с влиятелни руснаци влизат още ръководителят на държавната петролна компания \"Роснефт\"   и руският премиер  , пише БТА. На седмо място е управителката на  централната банка   , на 10-о - шефът на \"Лукойл\"  , на 13-о - кметът на Москва  . Милиардерът и собственик на руския алуминиев гигант \"Русал\"  , който бе сред най-силно засегнатите от американските санкции тази година, е 28-и. Другият бизнесмен от  същия санкционен списък , председателят на управителния съвет на група \"Ренова\"  , е на 25-о място. На последна позиция в рейтинга е лидерът на Либерално-демократическата партия  . Известният ръководител на Чечения   е едва на 91-о място.", "date": "2018.08.30", "title": "Путин \"автоматично\" оглави първия списък на \"Форбс\" с най-влиятелни руснаци"}
{"url": "https://www.dnevnik.bg/bulgaria/2018/08/30/3303666_glavniiat_vhod_na_ndk_shte_bude_postoianno_zatvoren/", "text": "Главният вход на Националния дворец на културата в София ще продължи да бъде затворен, въпреки че българското председателство на Съвета на Европейския съюз приключи. Посетителите ще могат да влизат през входа откъм бул. \"Витоша\" (A4), който ще бъде денонощно отворен, съобщават от пресцентъра на НДК. Вход Б2 откъм Моста на влюбените също ще функционира 7 дни в седмицата от 08.00 ч. до 20.00 ч., а вход А4 ще бъде основен и ще е отворен денонощно. В сградата обаче няма да се допускат лица във видимо нетрезво състояние или такива, които носят обемисти багажи, оръжия, опасни вещества, материали и течности. Причината за промяната е необходимостта от повишаването на сигурността в НДК. Заради европредседателството вход А4, който беше основен за всички събития, бе снабден с модерни системи за контрол и проверка на влизащите, а в цялата сграда е въведено видеонаблюдение и софтуери за защита на интернет мрежите. За тях държавата отпусна 12 млн. лева, които бяха платени директно на \"Галчев инженеринг\", която извърши и целия ремонт на сградата. Главният вход ще бъде отварян само \"при големи събития\" като изложения, базари и и няколко часа преди големи концерти в зала 1. Тогава посетителите ще бъдат допускани в сградата след проверка за сигурност. За всички по-големи събития ще бъде осигуряван и специализиран медицински екип с линейка, пишат още от пресцентъра.", "date": "2018.08.30", "title": "Главният вход на НДК ще бъде постоянно затворен освен при \"големи събития\""}
{"url": "https://www.dnevnik.bg/sviat/2018/08/30/3303681_rusiia_zapochva_sedemdnevni_ucheniia_v_sredizemno_more/", "text": "Русия ще проведе военни учения в Средиземно море от 1 до 8 септември, съобщи Министерството на отбраната, цитирано от ТАСС. Ученията ще включват \"25 кораба и 30 самолета... включително стратегическия бомбардировач Ту-160, патрулните самолети Ту-142МК и Ил-38, изтребители Су-33 и самолети Су-30СМ на морската авиация\", продължава институцията. Не се посочва точният район на ученията. Информацията за тях обаче се публикува след съобщения по-рано тази седмица, според които  Русия е събрала край Сирия  най-голямата група кораби, откакто въоръжените ѝ сили се намесиха в конфликта през 2015 г. Вашингтон и Москва отправят взаимни обвинения в последните дни, че съсредоточават свои сили заради битката за сирийската провинция Идлиб. Русия също така твърди, че в близките дни ще бъде \"инсценирана\" химическа атака в района, за да се повлияе на бъдещето на бойните действия. Макар в прессъобщението на министерството да не се даваха повече обяснения, прессекретарят на президента Владимир Путин Дмитрий Песков обясни решението със ситуацията в Сирия, предаде РБК. \"Обстановката в Сирия има съществен потенциал за усложнение,\" каза Песков и определи контролираната от бунтовници провинция Идлиб като \"развъдник за терористи\".", "date": "2018.08.30", "title": "Русия започва седемдневни учения в Средиземно море в събота заради Сирия (допълнена)"}
{"url": "https://www.dnevnik.bg/zelen/2018/08/30/3303711_proveriava_se_signal_za_iztichane_na_otpadni_vodi_po/", "text": "Министерството на околната среда и водите проверява сигнал за препълване на пречиствателната станция в курорта Златни пясъци, довело до изтичане на отпадни води по алеите в комплекса. Това заяви министърът на околната среда и водите Нено Димов на пресконференция във Варна, цитиран от БНР. По-рано през деня е имало спешна среща между министъра, ръководството на ВиК – Варна, зам.-кмета на града Христо Иванов заради подаден от ВиК – Златни пясъци, сигнал за затруднения в работата на пречиствателната станция. В срещата са участвали още управителят на Варненска област Стоян Пасев, директорът на ВиК – Варна, Валентин Вълчанов и Христина Генева, директор на Районната инспекция по околна среда във Варна, се казва в съобщение на Министерството на околната среда и водите. От ВиК – Златни пясъци, информираха, че има препълване на системата, което може да доведе до преливане от шахтите, каза министър Димов, цитиран от пресцентъра на министерството. Във връзка със сигнала местната екоинспекция е извършила 24-часови проби от водата при изхода на пречиствателна станция \"Златни пясъци\". Очаква се резултатите да са готови следващата седмица, след което ще се направят и втори – контролни проби. \"Ще бъде завишен контролът върху пречиствателна станция \"Златни пясъци\", съобщи министърът. От ВиК – Варна, увериха, че към момента станцията е в състояние да поеме пречистването на водите от курорта, като се вземат допълнителни мерки за обезпечаване на постъпващите водни количества. \"Пречиствателната станция работи в обичайния режим\", каза директорът на ВиК – Варна, Валентин Вълканов. В последните седмици нивото се увеличава, защото консумацията на вода и отвеждането й в станцията нараства поради факта, че посетителите на курорта са повече. \"По време на пика на летния сезон пречиствателната станция е работила в нормален експлоатационен режим. Няма преливане от шахтите\", информира Вълканов. Според него проблемът е, че дъждовните води се отвеждат в битовата канализация.", "date": "2018.08.30", "title": "Пречиствателната станция \"Златни пясъци\" се препълни"}
{"url": "https://www.dnevnik.bg/biznes/2018/08/30/3303649_ikea_otkriva_centur_i_v_plovdiv/", "text": "Шведският гигант за обзавеждане на дома ИКЕА отваря посетителски център и в Пловдив, след като вече два такива работят във Варна (от 2015 г.) и Бургас (от 2016 г.). Този в Бургас не в традициите на веригата е разположен в мол. Същото се повтаря и в Пловдив. Той ще отвори врати заедно с отварянето на новия мол в града - \"Плаза\", съобщи Никос Ифантидис, управител на IKEA за България. Той ще бъде разположен на две нива и ще разполага с 2100 кв.м. Компанията не обяви какъв е размерът на инвестицията в този център с мотива, че тя още не е завършила. В него ще работят около 25-30 души при общо 350 служители за цялата компания. В центъра ще могат да се правят поръчки на стоките, а също ще се предлага проектиране на кухни, монтаж и потребителско финансиране. Двуцифрен ръст на посетителите Ръководството на компанията в България се похвали с общо 16 млн. посетители (брой посещения) за последните 7 години, като средно всяка година те се увеличават с 14%. С 12% всяка година пък нарастват продажбите. За изтеклата 2017 г. общо посетителите в магазина в София и в центровете във Варна и Бургас са били 2.9 млн., като продажбите са били за 113 млн. лв. Компанията се похвали, че вече присъства и на пазара в Индия от няколко дни, а от миналата година и в Сърбия. Новости в ресторанта Клиентите на магазина в София се превръщат често и в клиенти на ресторанта на веригата, която обичайно се рекламира с кюфтенцата си. В скоро време ще бъдат пуснати и кюфтета от сьомга, а компанията вече предлага и зеленчуков хотдог. Компанията отчита, че през миналата година е продала 700 хил. порции храна в ресторанта си. Нещо ново, нещо евтино В скоро време потенциалните клиенти на компанията ще получат и новия й каталог, който се разпространява в 50 страни. Новите продукти в него са отбелязани с оранжева точка, а тези с \"трайно ниски цени\" - с червена. В него този път са показани седем цялостно обзаведени жилища. Сред акцентите в новия каталог са продуктите за домашни любимци, които са част от лимитирана, но дългосрочна серия и се очаква да бъдат налични за около година. Ръководството на компанията подчертава, че каталогът е произведен от сертифицирана хартия, чието производство се проследява от началото до края, като целта е да се намали въглеродният отпечатък от производството. Към момента направата на един каталог има въглероден отпечатък, който се измерва с този на четири кюфтенца или изминаването на 4 км разстояние със стандартен автомобил.", "date": "2018.08.30", "title": "ИКЕА открива център и в Пловдив"}
{"url": "https://www.dnevnik.bg/sport/2018/08/30/3303686_obertan_pri_rosi_imahme_spirachki_dokato_sega_sme/", "text": "Полузащитникът на \"Левски\" Габриел Обертан призна, че по времето на Делио Роси играчите са имали \"спирачки\". Според него със смяната на треньора отборът е станал по-освободен. Французинът заяви, че \"Левски\" не е много далеч от \"Лудогорец\", а ключът е в постоянството. \"Ето, да вземем мача с \"Етър\" - през първото полувреме имаше един страхотен \"Левски\", но през втората част изглеждахме ужасно. Ако успяваме да започнем, но и да завършваме силно мачовете си, имаме голям шанс за титлата\", каза той пред \"Диема спорт\". По думите му Славиша Стоянович е много близо до играчите и е донесъл страст. \"Вероятно и ние, футболистите, се нуждаехме от подобна промяна и тя дойде по правилния начин. Сега сме много по-ентусиазирани по време на тренировките, работим много здраво.\" Обертан твърди, че при Роси футболистите са се чувствали по-ограничени и им е било трудно да играят по начина, по който са искали. \"Трябваше да се адаптираме към треньора и неговите възгледи - те бяха нормата и нямаше друг начин.\" И добави, че \"Левски\" гледа с увереност към следващия си мач - домакинство на \"Берое\". Сините  са начело в Първа лига , като водят с точка пред ЦСКА.", "date": "2018.08.30", "title": "Обертан: При Роси имахме спирачки, докато сега сме освободени и имаме шанс за титлата"}
{"url": "https://www.dnevnik.bg/evropa/2018/08/30/3303662_es_se_nujdae_ot_strategicheski_vruzki_s_rusiia_v/", "text": "Европейският съюз се нуждае от стратегически връзки, включително в отбраната, с най-близките си съседи, за да осигури по-голяма стабилност, и трябва да модернизира отношенията си с Русия, заяви френският президент Еманюел Макрон, цитиран от \"Ройтерс\". Макрон е силен привърженик на това Европа да е способна да защитава стратегическите си интереси и финансовата си независимост и да отговаря на новата ситуация в икономиката и отбраната, настъпила с идването на власт на Доналд Тръмп. Той опита да подобри отношенията с Русия, но усилията му срещнаха трудности заради твърденията за руска намеса в изборите в САЩ и Франция, както и в атаката срещу бившия руски агент Сергей Скрипал във Великобритания. \"В интерес за ЕС е да има стратегически връзки с Турция, както и с Русия, които да донесат стабилност и които да донесат повече сила и съгласуваност\", каза Макрон по време на пресконференция в Хелзинки с финландския си колега. По думите му отношенията на ЕС с Русия трябва да бъдат осъвременени. \"Мисля, че по въпроси като киберсигурността, отбраната, стратегическите отношения можем да разгледаме контурите на нови отношения между Русия и ЕС, които да са съгласувани с посоката, в която върви Европа. Стабилността в целия регион е в наш интерес\", допълни президентът.", "date": "2018.08.30", "title": "ЕС се нуждае от стратегически връзки с Русия в отбраната, каза Макрон"}
{"url": "https://www.dnevnik.bg/ot_vas/novini_ot_vas/2018/08/30/3303095_planinskiiat_park_vilhemshoe_v_kasel/", "text": "В Касел се намира един интересен обект под защитата на ЮНЕСКО. Строителството на обширния парк започва през 17 век като уникален бароков воден парк и строежът му продължава 150 години. Простира се на 2.5 квадратни километра по хълм, спускащ се към града. Той е най-големият парк от този вид в Европа и вторият в света.", "date": "2018.08.30", "title": "Планинският парк Вилхемсхое в Касел"}
{"url": "https://www.dnevnik.bg/sviat/2018/08/30/3303741_pochina_ruskiiat_estraden_pevec_iosif_kobzon/", "text": "Руският естраден певец и депутат от думата Йосиф Кобзон почина на 80-годишна възраст. Това е съобщил за \"Интерфакс\" помощник на съпругата му, предадоха руските медии. Кобзон, който бе диагностициран с рак през 2005 г., е в болница от края на миналия месец. Докторите казаха при постъпването му, че състоянието му е стабилно, но тежко. През 2015 г. Кобзон  влезе в списък със санкционирани  от евросъюза руснаци заради кризата в Украйна. Последните му изяви разбуниха духове в България. Две от  трите му изпълнения  в страната през 2014 г. бяха по покана на политически партии, като в  първия  случай \"Атака\" бе сред организаторите, а във  втория  в Стара Загора - главният организатор. Отвъд политическите си пристрастия и твърдата позиция по въпроси като украинския конфликт Кобзон обаче бе един от най-известните съветски изпълнители. Роден на 11 септември 1937 г. на територията на днешна Украйна, той се прочува през 60-те години, след като негови изпълнения започват да звучат по радиото. Като ученик Кобзон се увлича по бокса и е шампион на Украйна сред юношите, но музиката не му е безразлична - твърди, че е изпълнявал два пъти пред Йосиф Сталин. Кариерата му на изпълнител започва малко по-късно, след като в армията, където в ансамбъла на Закавказкия военен окръг за пръв път посещава уроци по пеене. Кобзон става народен артист на СССР през 1987 г. През 1990 г. стана депутат от Върховния съвет на Съветския съюз, а 7 години по-късно за пръв път влезе в Думата. От 2011 г. бе и първи заместник-председател на комисията по култура в Думата.", "date": "2018.08.30", "title": "Почина руският естраден певец Йосиф Кобзон"}
{"url": "https://www.dnevnik.bg/photos/2018/08/30/3303732_fotogaleriia_s_podskoci_po_pokrivite_na_brjuj/", "text": "Брюж, какъвто туристите не са го виждали. Така изглежда проектът на 26-годишния Доминик ди Томазо.", "date": "2018.08.30", "title": "Фотогалерия: С подскоци по покривите на Брюж"}
{"url": "https://www.dnevnik.bg/sviat/2018/08/30/3303744_germaniia_suzdava_slujba_koiato_da_pazi_durjavata_i/", "text": "Германия планира да създаде служба за киберсигурност, която да защитава държавата и частните лица от хакерски атаки, предаде ДПА, като се позова на изказване вчера на германския вътрешен министър  Хорст Зеехофер . Службата за иновации в областта на киберсигурността ще започне да функционира в началото на следващата година и първоначално ще разполага със сто служители и бюджет за пет години в размер от двеста милиона евро. Основната ѝ цел ще бъде да поощрява изследователски проекти за киберсигурност. \"Трябва да бъдем по-бързи от хакерите и престъпниците\", заяви министърът на отбраната  Урсула фон дер Лайен  и подчерта спешната нужда от \"технологичен напредък\" в борбата с кибератаките. На въпроса дали Германия си е поставила за цел да стане независима от САЩ в тази област Фон дер Лайен отговори: \"Ние сме близки съюзници, но също така се нуждаем от увереност в себе си и от технологична независимост.\" Германският министър на отбраната отбеляза също, че инициативата на страната ѝ ще засили и ролята на Европа в НАТО. /БТА", "date": "2018.08.30", "title": "Германия създава служба, която да пази държавата и гражданите от хакери"}
{"url": "https://www.dnevnik.bg/sviat/2018/08/30/3303745_trump_oblekchi_vnosa_na_stomana_i_aluminii_ot_jujna/", "text": "Президентът Доналд Тръмп подписа разпореждане, което облекчава вноса в САЩ на стомана от Южна Корея и Бразилия на  стомана , а за Аржентина мярката засяга и  алуминия . В комюникето се допълва, че компаниите могат да подават молби за допълнителни квоти, ако заради количеството и качеството на пазара бъде усетен недостиг на американска стомана. \"Президентът Тръмп отново показа подкрепата си за американските работници и бизнеса, защитавайки националните интереси от заплахата, която представлява  вноса на стомана и алуминий \", посочва в комюникето министърът на търговията на САЩ Уилбър Рос. Това решение на Тръмп дава на министерството възможността да увеличава квотите освен вече предоставената възможност да се правят изключения за митата, допълва Рос. По инициатива на Тръмп през последните няколко месеца САЩ взеха редица  протекционистки мерки  за промяна в баланса на международната търговия в своя полза. През март САЩ започнаха да въвеждат мита върху вноса на стоманата от 25 на сто и на алуминия от 10 на сто, предоставяйки на редица страни отсрочка. От 1 юни ограничителните мерки влязоха в сила и спрямо ЕС, Канада и Мексико, които са най-близките икономически партньори на САЩ, припомня ТАСС. През юни САЩ обявиха, че налагат мита от 25% на внос от Китай на стойност 50 милиарда долара. На 10 август Тръмп разпореди двойно да се вдигнат митата за стоманата и алуминия, внасяни от Турция, до съответно 50 процента и 20 процента. /БТА", "date": "2018.08.30", "title": "Тръмп облекчи вноса на стомана и алуминий от Южна Корея, Бразилия и Аржентина"}
{"url": "https://www.dnevnik.bg/evropa/2018/08/30/3303767_nova_demonstraciia_sreshtu_migrantite_se_gotvi_dnes_v/", "text": "Германската полиция се готви за нова демонстрация срещу мигрантите днес в Кемниц, предаде ДПА. Крайнодясната организация \"Про Кемниц\" написа във \"Фейсбук\", че организира протест в 18:00 ч. местно време в близост до градски футболен стадион. Полицията в провинция Саксония, където се намира Кемниц, поиска помощ от федералната полиция, заяви говорител на германското вътрешно министерство. Премиерът на Саксония Михаел Кречмер и кметът на Кемниц Барбара Лудвиг планират да проведат днес обществена дискусия, в рамките на която да бъдат обсъдени с гражданите  последните събития в града . Дискусията се очаква да започне час след началото на демонстрацията тази вечер. Смъртта в неделя на намушкан с нож германец, за когото се предполага, че бе убит в Кемниц от сириец и иракчанин,  провокира в града спонтанна демонстрация  още същия ден и още по-голяма демонстрация в понеделник, която доведе до сблъсъци и до произволни нападения срещу чужденци, припомня ДПА. Нападение Снощи в източногерманския град Висмар 20-годишен мигрант сириец е бил нападнат от трима мъже, които го обиждали на немски с ксенофобски изрази и му нанесли побой, предадоха \"Асошиейтед прес\" и \"Ройтерс\". Полицията в Рощок заяви, че разследва случая като престъпление от омраза и призова свидетели на нападението да дадат информация. Сирийският мигрант се прибирал сам към дома си снощи, когато бил атакуван. Двама от неизвестните нападатели му нанесли удари в лицето, а третият го удрял с желязна верига в областта на рамото и ребрата, поваляйки го на земята, след което тримата избягали. Мигрантът е изписан от болницата след лечение за фрактура на носа и натъртвания. /БТА", "date": "2018.08.30", "title": "Нова демонстрация срещу мигрантите се готви днес в Кемниц"}
{"url": "https://www.dnevnik.bg/politika/2018/08/30/3303771_iordan_michev_e_noviiat_glaven_redaktor_na_partiiniiat/", "text": "Йордан Мичев е новият главен редактор на партийният вестник на БСП \"Дума\". Според фейсбук профила му той е започнал работа на 28 август. Промяната все още не е отразена в сайта на вестника и и.д. главен редактор се води Таня Джаджева. Според \"24 часа\" тя е получила предложение да остане в екипа на \"Дума\", но засега не е дала отговор. Напрежението между ръководството на БСП и Таня Джаджева е ескалирало през юни на заседание на Изпълнителното бюро. Поводът е снимка в публикация за \"Училище за политици\", което се ръководи от НПО, в което участват Антоанета Христова от БАН и Калина Крумова. На една от снимките се вижда и организационният секретар на левицата и бивш депутат Кирил Добрев, като въпросът е бил повдигнат от него. Новият главен редактор е бил представен пред екипа и членове на Изпълнителното бюро на червените на \"Позитано\", където е и редакцията на \"Дума\". Лидерът на БСП Корнелия Нинова изразила недоволството си, че сега вестникът не звучи достатъчно опозиционно и хапливо към управляващите и че няма достатъчно репортажи и разследвания. Мичев e редактор и автор във вече несъществуващото списание \"Тема\" от 2007 до 2012 г., когато заминава за Великобритания със съпругата и децата си. Преди това има опит в няколко национални вестника. Първоначално Мичев работи като градинар и готвач на Острова, а по-късно като главен редактор на българския вестник \"Новини Лондон\". Мичев беше споделил преди месеци в социалните мрежи, че с него се водят разговори да оглави \"Дума\". През март той беше един от организаторите на протеста в София срещу продажбата на ЧЕЗ заедно с внука на Георги Димитров, носещ неговото име. На 1 май тази година Мичев поведе традиционния протест на БСП. През 2012 беше сред активистите, искащи забрана на шистовия газ. Според устава на БСП главният редактор на партийния вестник трябва да бъде избран от Националния съвет, но последните управляващи вестника бяха назначени като временно изпълняващ длъжността. Мичев е назначен с 6-месечен изпитателен срок и след това можело да бъде предложен на пленума за гласуване.", "date": "2018.08.30", "title": "Йордан Мичев е новият главен редактор на партийният вестник на БСП \"Дума\""}
{"url": "https://www.dnevnik.bg/bulgaria/2018/08/30/3303783_otkrivaneto_na_pametnika_na_pencho_kubadinski_e/", "text": "Група от 24-ма български интелектуалци - писатели, журналисти, преподаватели, поискаха да не се открива  паметникът на Пенчо Кубадински в Лозница , става известно от отворено писмо по премиера, президента, главния прокурор и областния управител на Разград. \"Заявяваме своето възмущение от този планиран незаконен акт. Недоумяваме как при действащ от 2000 г. Закон за обявяване на комунистическия режим за престъпен някой в България се опитва да увековечи паметта на един от емблематичните комунистически функционери до 1989 г.\", пишат те. Те припомнят за подобен казус с откриването на паметника на Тодор Живков в Правец. \"Ако той се състоя само година след приемането на закона и още стои там по силата на уж \"завареното положение\" и на обществената инертност, то днес за бездействието на демократичните институции няма нито обяснение, нито извинение\", смятат интелектуалците. Авторите на писмото призовават да бъде проверена законосъобразността на всички действия и документи при подготовката на издигането на въпросния паметник. \"Обръщаме се както към държавните институции, така и към гражданите на Лудогорието – да не допуснат в центъра на един свободен български град да се издигне бюст, който поругава спомена за жертвите на комунистическия режим и по същество се опитва да пренапише историята, като реабилитира тоталитарната диктатура чрез възвеличаване на едно от нейните лица\", завършват те.", "date": "2018.08.30", "title": "Откриването на паметник на Пенчо Кубадински е незаконно, смятат интелектуалци"}
{"url": "https://www.dnevnik.bg/evropa/2018/08/30/3303799_avstriia_predlaga_voenni_sili_na_es_da_pomagat_za/", "text": "Австрия предлага да се използват въоръжени сили на Европейския съюз в подкрепа на граничните служители при спирането на нелегални мигранти, предаде \"Ройтерс\". Министърът на отбраната Марио Кунасек представи пред свои колеги от ЕС плана, подчертавайки, че войниците ще бъдат под полицейски контрол, заявиха дипломати. \"Трябва да защитаваме границите си ефективно\", заяви пред репортери Кунасек, като посочи, че е имало \"позитивна дискусия\" за предложението. Няколко държави членки изразиха безпокойство, отразявайки разделението в ЕС за намирането на решение за миграцията, разселването на мигранти и предотвратяването на бъдещи вълни от новопристигащи. Предложението военните да бъдат подчинени на Фронтекс последва  учение в Австрия през юни , симулиращо пристигането на стотици мигранти, в което участваха войници и хеликоптери \"Блек Хок\". То бе предизвикано от нарастващия поток от мигранти по т.нар. Балкански маршрут. ЕС вече има  военноморска мисия в Средиземно море , която цели да спира трафикантите на мигранти. По земя обаче няма напредък в усилията да се подобри военното, полицейското и цивилното сътрудничество по границите, въпреки декларираното желание на над 12 държави членки в Централна и Югоизточна Европа през 2017 г. Германия и Естония са сред съмняващите се в австрийския план на Австрия, която в момента е ротационен председател на Съвета на ЕС. \"Има много малко начини военните дори и на теория да се използват в граничните зони\", коментира естонският министър на отбраната. \"Ако няма военен конфликт, всичко може да се решава от полицията\", допълни той. Австрийски служител заяви, че в основата на предложението на страната му стои идеята за използването на войници от армиите на държавите членки, притежавано от тях медицинско оборудване и хеликоптери в случаи, когато силите на полицията се окажат недостатъчни за справяне с мигрантския поток. Европейската комисия вече предложи да се увеличи броят на граничните служители на ЕС от няколко стотин до 10 хил. в рамките на следващия седемгодишен бюджет на блока от 2021 г. Според Австрия войниците може или да ги подкрепят, или да бъдат използвани, докато Фронтекс достигне тези размери.", "date": "2018.08.30", "title": "Австрия предлага военни сили на ЕС да помагат за засилването на граничния контрол"}
{"url": "https://www.dnevnik.bg/bulgaria/2018/08/30/3303804_rukovodstvoto_na_ban_otstrani_shefa_na_instituta_po/", "text": "Ръководството на БАН прекрати мандата на професор Христомир Брънзов като директор на Националния институт по метеорология и хидрология, съобщи БНР. Пред медиата той коментира, че това решение е било очаквано, както и че ръководство на института също се оттегля в знак на солидарност. Брънзов обвърза отстраняването си с протеста на колегите си срещу орязаното финансиране. \"За мен е странно, защото след като вчера стигнахме до споразумение в Министерски съвет, при министър-председателя, че вървим към един мирен път на разделяне между НИМХ и Българската академия на науките, за мен това е един много неразумен и нерационален ход. Малко ми прилича на едни времена: \"Има човек - има проблем. Няма човек - няма проблем\". Истината не е такава и мисля, че те скоро ще се убедят в това нещо\", коментира проф. Брънзов. Пред радиото зам.-председателят на БАН Константин Хаджииванов каза, че мотивът за отстраняването е неспазване на разпореждания на ръководните органи на БАН, уронване на престижа й и нарушения на нормативната уредба. Той увери, че процедурата по изваждането на Института по метеорология и хидрология от БАН ще продължи след отстраняването на директора.", "date": "2018.08.30", "title": "Ръководството на БАН отстрани шефа на института по метеорология"}
{"url": "https://www.dnevnik.bg/bulgaria/2018/08/30/3303808_i_prokuraturata_se_zahvana_s_reshenieto_za_stroej_krai/", "text": "Окръжната прокуратура – Бургас, се самосезира от журналистически материали и разпореди на областния управител на Бургас Вълчо Чолаков да \"упражни инцидентен административен контрол над решението на Общински съвет – Царево, с което е дадено одобрение за изработване на план за застрояване на парцел от 22 169 кв.м в местността Силистар. Това съобщиха от окръжната прокуратура днес. Те са дали указания при констатация на противозаконни действия да бъдат предприети необходимите незабавни мерки за отстраняването им. Вчера министър-председателят Бойко Борисов разпореди на областния управител на Бургас да спре изпълнението на решението на общинския съвет в Царево, с което  одобри подробен устройствен план за парцел от 22 хил. кв.м в местността Силистар . В съобщението на правителствената пресслужба се казваше, че ще се преценяват възможностите за сезиране на съда и на Окръжната прокуратура в Бургас. По-рано пък и от Регионалната инспекция по околната среда  съобщиха, че направената от тях проверка е показала, че решението на общинския съвет противоречи  на Закона за устройство на територията, защото на приетия план не са направени Оценка за въздействието върху околната среда и на степента на възможно замърсяване. Още в деня на заседанието на съвета в Царево Борисов нареди на кмета Георги Лапчев да не изпълнява решението, докато обществеността не бъде убедена в правотата му. Докладната за решението на общинския съвет е внесена за обсъждане и подписана от кмета на Царево. След реакцията на премиера Лапчев заяви пред медиите, че е фалшива новина, че плажът \"Силистар\" ще бъде застрояван, а това е политическа заигравка от страна на опозицията.", "date": "2018.08.30", "title": "И прокуратурата в Бургас се захвана с решението за строеж край Силистар"}
{"url": "https://www.dnevnik.bg/zelen/2018/08/30/3303805_stolichna_obshtina_shte_pusne_probno_avtobus_ot/", "text": "През почивните дни от Националния исторически музей до Златните мостове да се движи автобус, такова предложение прие днес комисията по транспорт и туризъм към Столичния общински съвет. Идеята е линията да се пусне тестово до края на октомври, като целта е да се намали броят на посетителите на планината, които се качват до Златните мостове с автомобили. Първият автобус ще тръгва в 07:00 от паркинга пред НИМ, а последният ще се връща от Златните мостове в 18:05. Интервалът на движение ще е 30 мин., като по линията ще се движат общо три автобуса. Предложението ще бъде гласувано на предстоящата сесия на общинския съвет на 13 септември. Междувременно общината е пуснала обществена поръчка за 10 употребявани автобуса. Вчера кметът на София Йорданка Фандъкова съобщи, че те ще бъдат пуснати по линиите, които се движат до Витоша. Стойността на поръчката е 1.8 млн. лева без ДДС, като условието е автобусите да са с категория Евро 5 или Евро 6.", "date": "2018.08.30", "title": "Столичната община ще пусне пробно автобус от историческия музей до Златните мостове"}
{"url": "https://www.dnevnik.bg/bulgaria/2018/08/30/3303806_asfaltut_krai_svoge_shte_se_izsledva_v_mejdunarodna/", "text": "Проби от асфалта край Своге, където при инцидент с автобус в събота живота си загубиха 17 души, ще бъдат изследвани в международна лаборатория. Това обяви министърът на регионалното развитие Николай Нанков, след като заедно с ръководството на Агенция \"Пътна инфраструктура\" бе разпитван в Националната следствена служба. Първият анализ на асфалта е показал, че е обяви Нанков пред журналисти, цитиран от агенция \"Фокус\". Такова изявление той направи и във вторник на пресконференция, давана от ръководството на ГЕРБ, след като БСП поиска оставки заради катастрофата. Днес Нанков обясни, че рецептата за асфалта за леко и тежко движение показва, че трябва да се слага съвсем различен вид материали от тези, които са излезли при анализа на Института за пътища и мостове. \"Затова ще се ползва и международна лаборатория. Това е второкласен път за транзитен трафик, категоризиран за тежко и много тежко движение – т.е. големи натоварвания с най-високо качество на настилката основно в износващия слой\", коментира Нанков. Обяви, че между отделните институции е съгласуван моментът, в който за да може бързо да се ремонтира. \"Входирахме подобно искане и тепърва ще се разбере кога ще започне взимането на проби. Един от участниците в консорциума вече е установил дефектите в своя участък, другият е депозирал вчера писмо в АПИ, че ще отстрани и дефектите в своя участък на територията на София-област\", обясни Нанков. По-късно от прокуратурата обявиха, че ремонт на участъка с катастрофата няма да започне, преди да се вземат проби по реда на Наказателно-процесуалния кодекс. Това ще стане в петък, 31 август, след като преди това ще започне оглед. Предупреждават се, че това ще доведе до Пробите, които предстои да се вземат, макар че вече бяха взети още в деня на инцидента, ще бъдат ползвани при експертизи за установяване на състоянието, състава и начина на изпълнение на асфалтовия път. \"Започването на ремонт на пътния участък ще бъде разрешено без каквото и да е забавяне, но само след вземането на проби от настилката на конкретния пътен участък\", обявява прокуратурата. След разпита, продължил над 2 часа, Нанков разказа, че трафик камера, която се намира след мястото на инцидента, е отчела но по думите му те са следствена тайна. \"Интересен факт е, че след слагането на знака за ограничение от 30 км в участъка (което стана във вторник вечерта - бел. ред.), средната скорост в участъка се била нормализирала до предишното ограничение. Бализи са поставени днес със светещи лампи за през нощта, има и полицейски екипи, които контролират движението на мястото на трагичния инцидент. Отделно екипи на пътната агенция са направили организация за почистване на храстите, обясни Нанков. 20-те членове на Държавната приемателна комисия, извършила окончателното приемане на пътя след ремонта му. Те са представители на различни институции - Агенция \"Пътна инфраструктура\", Областно пътно управление, МВР, РИОСВ - София, и РИОСВ - Враца, районните служби \"Пожарна безопасност и защита на населението\" в Мездра и Своге, Столичната община, общините Мездра и Своге, както и представители на фирмите, осъществявали проектирането, инженерния надзор и изпълнението на пътя. Това са ДЗЗД \"ТРЕЙС-СВОГЕ\", \"Виа-План\" ЕООД, \"Пътконсулт 2000\", \"Мотт Макдоналд лимитид\". Министърът на регионалното развитие е бил разпитан като свидетел, в това му качество показания е дал е председателят на управителния съвет на Агенция \"Пътна инфраструктура\" Светослав Глосов. ", "date": "2018.08.30", "title": "Асфалтът край Своге ще се изследва в международна лаборатория"}
{"url": "https://www.dnevnik.bg/bulgaria/2018/08/30/3303830_kratki_novini_izpisana_e_edna_ot_ranenite_v/", "text": "В провадийско село са взети проби за чума по свинете  По сигнал за съмнение за африканска чума по свинете, Българската агенция по безопасност на храните взе проби от заден двор в провадийското село Тутраканци. Очаква се те да бъдат готови в следващите няколко дни, за което ще бъде изпратена допълнителна информация. Към момента е наложено временно ограничаване на придвижването и транспорта на свине и продукти от свински произход в 3-километровата зона от района.  Пловдивският апелативен съд потвърди решението на Пазарджишкия окръжен съд, съобщиха от пресцентъра на институцията. Бившият кмет на Стрелча Иван Евстатиев е осъден на 4 години лишаване от свобода за изнасилване на 16-годишно момиче, което е привел в безпомощно състояние чрез опиване с алкохол. Магистратите приемат, че И. Е. отговаря на изискванията за предсрочно освобождаване, тъй като е изтърпял повече от половината от присъдата, като му остават още 1 година и 2 месеца. След влизане в сила на наказанието му същият е бил на работа като огняр. Пловдивски архитекти се обявиха против събарянето на бившия Партиен дом Aрхитектите Стефка Василева, Антоанета Топалова и Иванка Маркова са обжалвали решението на Общинския съвет пред Апелативния съд, съобщава БНР. Според тях решението от 2-ри август е \"неправилно, неясно формулирано, безпредметно, подвеждащо, необосновано, некомпетентно, незаконосъобразно, изготвено извън установената форма\", пишат в жалбата си. Те напомнят, че имотът не е идентифициран, съгласно изискванията на Закона за Кадастъра и Имотния регистър, а също така не е ясно чия в собствеността. Изписана е една от ранените в катастрофата при Своге Една от пострадалите при катастрофата при Своге е изписана от \"Пирогов\", съобщи пресцентърът на спешната болница. Това е единствената от четирите пациентки, която не е била в реанимация. Останалите остават с опасност за живота.", "date": "2018.08.30", "title": "Кратки новини: В провадийско село са взети проби за чума по свинете"}
{"url": "https://www.dnevnik.bg/sport/2018/08/30/3303825_vilander_dimitrov_moje_da_bude_ot_golemite_ribi_no/", "text": "Григор Димитров има възможност да бъде една от големите риби в аквариума след оттеглянето на тримата големи в тениса, но трябва да се активизира, и то бързо. Това заяви носителят на седем титли от Големия шлем Матс Виландер в интервю, предоставено от \"Евроспорт\" на \"Дневник\". На въпрос дали българинът е способен да заеме централно място след оттеглянето на Роджър Федерер, Рафаел Надал и Новак Джокович шведът отговаря: \"На теория е възможно, но няма да му е никак лесно. След него идват много талантливи играчи като Зверев, Тийм, Шаповалов и Кириос. Титлата от финалите на ATP го извежда едни гърди напред до известна степен, но Григор трябва да работи още, за да повиши авторитета си спрямо играчите от по-младото поколение.\" \"Много време гледахме на него като на млад талант, чиято първа титла от Големия шлем е точно зад ъгъла. Само че младият талант вече изобщо не е толкова млад, а титлата така и не идва. Вече е на 27 години, няма чак толкова много време пред себе си\", продължава Виландер. Според него самочувствието е това, от което българският тенисист отчаяно се нуждае в момента. Рекордьорът по титли от Големия шлем Роджър Федерер заяви, че преди две години Димитров го е потърсил за съвет и той е откликнал. \"Той може да прилича на мен, но аз приличах на Пит (Сампрас). Винаги съм казвал на хората, че не съм Пит Сампрас. А той (Димитров) не е Федерер. Той е себе си, има своя идентичност, различен характер\", заяви Федерер, цитиран от tennisworldusa.org. >", "date": "2018.08.30", "title": "Виландер: Димитров може да бъде от големите риби, но трябва да се активизира, и то бързо"}
{"url": "https://www.dnevnik.bg/bulgaria/2018/08/30/3303826_triabva_da_ima_vinovni_ot_administraciiata_za/", "text": "На фона на общественото подозрение, че никой държавен служител няма да се окаже виновен за инцидента, при който на 25 август загинаха 17 души след катастрофа край Своге, министърът на регионалното развитие Николай Нанков е убеден, че ще има виновни. \"Трябва да има виновни от държавната администрация\", коментира той, след като даде показания като свидетел пред Националната следствена служба, цитиран от агенция \"Фокус\". Той обяви, че по линия на административната отговорност ще предприеме \"много бързи и решителни действия, крути мерки, не само по подобряване на процеса, а и по линия на персонална отговорност\". Всички замесени в процеса по възлагане, реализация, приемане на пътя са или ще бъда привикани, те ще са част от производството\", добави той. На въпрос дали предшественика на поста на сегашния регионален министър – Лиляна Павлова, ще бъде извикана в следствието, Нанков коментира: \"Ако бях следовател щях да ви отговоря.\" На въпрос притеснява ли се, че може да се превърне в обвиняем, министърът поясни: \"В качеството си на министър в морален аспект винаги бих могъл да отговарям. Вчера също заявих това. Политическата отговорност невинаги се носи с даване с оставки. Политическата отговорност понякога е в правилното отреагиране в дадена ситуация, да се предприемат действия в бъдеще, а и да се подпомогне максимално разкриването на истината\", обяви той. По думите му най-важното в момента е бързата справедливост. Какво ще прави новият орган за пътищата След като вчера управляващите обявиха, че ще се създаде нов държавен орган, който да се занимава с пътната безопасност, се установи, че подобен орган от години съществува, макар и да не е известно нещо за дейността му. Според сайта на МВР още от 2003 г. е създадена Държавно-обществената консултативна комисия по проблемите на безопасността на движението по пътищата. \"Основната задача на комисията е да подобри координацията на действията между държавните органи и обществеността що се отнася до проблемите на безопасността на движението по пътищата. В изпълнение на основната си задача комисията подпомага Министерския съвет при вземане на решения, свързани с безопасността на движението по пътищата, дава становища и разработва проекти на закони и подзаконови нормативни актове, анализира информацията, изготвя доклади, национални програми и прочее\", пише на сайта на ведомството. Информацията показва, че комисията заседава регулярно. На въпрос по какво ще е различен новият орган регионалният министър обяви, че отговорът ще бъде даден до седмица-две, когато ще се прецизират бъдещите функции, както и дали ще могат да подпомагат процеса за взимане на решения – управленски и политически, по темата за пътната безопасност. \"Трябва да се подобри моделът. Естествено, че не трябва да се дублират функциите\", добави министърът.  Мантинелата не е наша След показанията в Националното следствие шефът на пътната агенция Светослав Глосов коментира, че мантинелата на мястото на инцидента не е нито собственост, нито е изградена от ведомството, а е на общината. \"Заявявам, че мантинелата не е част от проекта и от пътната инфраструктура. Тя е в урбанизирана територия, пътят на агенцията е от бордюр до бордюр\", обяви той, цитиран от агенция \"Фокус\". Обясни, че кореспонденция за състоянието на мантинелата между пътната агенция и общината е предадена на следствието. \"Даже има и оспорване на констатираните резултати относно възможността за подхлъзване на трасето\", обясни Светослав Глосов в отговор на въпрос какво е предоставила пътната агенция на следствието.", "date": "2018.08.30", "title": "Трябва да има виновни от администрацията за инцидента в Своге, обяви министър Нанков"}
{"url": "https://www.dnevnik.bg/evropa/2018/08/30/3303809_ungariia_privika_shvedskiia_poslanik_zaradi_kritiki/", "text": "Унгарският външен министър Петер Сиярто привика шведския посланик заради \"критични забележки от страна на шведски министри към Унгария\", предаде \"Ройтерс\". Според съобщението шведският министър за миграцията Хелене Фрицон е критикувала унгарската имиграционна политика. В него се посочва още, че шведският външен министър Маргот Валстрьом е написала в \"Туитър\", че премиерът Виктор Орбан и италианският вътрешен министър Матео Салвини сформират съюз срещу демократите, което според министерството е \"лъжа\". \"Проимигрантското шведско правителство започна нова атака срещу Унгария\", каза още Сиярто. На среща по-рано тази седмица Орбан и Салвини  си обещаха да работят заедно  за твърд подход към миграцията.", "date": "2018.08.30", "title": "Унгария привика шведския посланик заради критики срещу политиката за мигрантите"}
{"url": "https://www.dnevnik.bg/sport/2018/08/30/3303850_georgi_samuilov_pridobi_60_ot_botev_plovdiv/", "text": "Собственикът на \"Инса ойл\" Георги Самуилов придоби 60% от капитала на футболния \"Ботев\" (Пловдив). Договорът за покупко-продажба е сключен днес, 30 август, съобщиха от клуба. Според PlovdivDerby Самуилов получава мажоритарния пакет акции срещу 1 лев. Той придобива дeла си от организацията на феновете \"Сдружение ПФК Ботев\", което държеше 61% от капитала. То ще запази 1% от собствеността. Останалите 39% продължават да са притежание на една от фирмите на Цветан Василев - ТЦ-ИМЕ. Банкерът се оттегли от клуба след срива на КТБ, като прехвърли на \"Сдружение ПФК Ботев\" 51%, които се държаха от \"Интегрирани пътни системи\" АД. В края на юли  Самуилов официално заяви намерение  да осигурява оперативната издръжка и управление на клуба, както и инвестиционно намерение за довършването на строежа на стадион \"Христо Ботев\". Той беше замразен през лятото на 2014 г. след срива на КТБ. През май общинският съвет  удължи срока на концесията на стадиона при минимална инвестиция от 14 млн. лева . Предстои свикването на ново акционерно събрание, на което ще бъде избран нов борд на директорите. Той ще бъде оглавяван от Самуилов, който се занимава с издръжката на клуб от края на 2015 г. с едно прекъсване през 2017 г.  Самуилов пристигна в \"Ботев\" в края на 2015 г.  заедно със собственика на няколко хотела в Слънчев бряг под бранда ДИТ Румен Чандъров. През май 2016 г. от клуба обявиха, че двамата придобиват 60% от акционерния капитал. Впоследствие беше обявено, че Чандъров, който си тръгна само три месеца по-късно, няма отношение към собствеността. През февруари 2017 г.  Самуилов обяви, че връща акциите на сдружението на феновете  с аргумента, че е наследил 12 млн. лева задължения, както и заради отказа на общината да прекрати концесията на стадиона на \"Ботев\", дадена на Цветан Василев. Три месеца по-късно той се завърна, за да продължи да издържа клуба, но без да е акционер.", "date": "2018.08.30", "title": "Собственикът на \"Инса ойл\" придоби 60% от \"Ботев\" (Пловдив)"}
{"url": "https://www.dnevnik.bg/bulgaria/2018/08/30/3303856_durjavata_se_gotvi_da_otdade_na_koncesiia_za_35_godini/", "text": "Брегоукрепителните съоръжения по цялото черноморско крайбрежие могат да бъдат отдадени на концесия за период от 35 години. Това каза днес областният управител на Варна Стоян Пасев. Според него съоръженията били в окаяно състояние, а държавата нямала възможност да ги поддържа. По тази причина след съответните законови промени буните могат да бъдат отдадени за стопанисване на частни инвеститори, които да ги превърнат в малки пристанища и атракциони. \"Желаещи да стопанисват съоръженията вече има, каза още Пасев. До този момент позволеният период за концесионирането на буните беше 10 години, но той е нерентабилен при необходимостта от толкова голяма инвестиция. Сега при 35 години концесия има желаещи да ги поемат.\" Областният управител на Варненска област информира също, че е започнала процедура за описване на всички буни по черноморското крайбрежие, които не са ремонтирани след изграждането им. Според Пасев до този момент все още не било ясно колко са средствата необходими за ремонта им, но тази информация можело да бъде събрана в рамките на един месец, след което да се пристъпи към процедура за концесиониране на публична държавна собственост.", "date": "2018.08.30", "title": "Държавата се готви да отдаде на концесия за 35 години крайбрежните буни по Черноморието"}
{"url": "https://www.dnevnik.bg/bulgaria/2018/08/30/3303865_jysk_shte_otvori_magazini_v_oshte_3_grada_v_bulgariia/", "text": "Тринайсет години след като стъпи за пръв път в България, датската верига JYSK отваря врати на третия си магазин в Пловдив. През този месец компанията откри 4 нови обекта в общо 14 български града, съобщават оттам. В следващите 4 месеца предстои да влезе за пръв път в още 3 града в страната, но не се уточнява в кои.  По повод своята 13-годишнина  JYSK България  стартира празнична кампания, която ще продължи до края на септември. В края на лятото всички клиенти на веригата и любители на скандинавския дизайн ще могат да се радват на намаления до 65%. Традиционно за своите първи 4 работни дни на новите обекти JYSK предлага на своите клиенти подаръци за първите 100 клиента за деня, направили покупка на стойност минимум 20 лв. Днес ще бъдат подарени 100 завивки, в петък - 100 възглавници, в събота – 100 одеяла, а в неделя – 100 хавлиени кърпи. По информация на компанията работещите първи два магазина в Пловдив са сред най-успешните в страната.", "date": "2018.08.30", "title": "JYSK ще отвори магазини в още 3 града в България"}
{"url": "https://www.dnevnik.bg/evropa/2018/08/30/3303872_shegovit_komentar_za_francuzite_vkara_makron_v/", "text": "На френския президент Еманюел Макрон му се наложи да защитава обичта си към Франция и французите след критики, че по време на визитата си в Дания е намекнал, че сънародниците му са бавни в приемането на промените, предаде \"Ройтерс\". В разговор с кралица Маргрете в сряда Макрон нарече датчаните \"лютерански народ\", отворен за нови идеи, и описа французите като \"гали, които се противят на промяната\". Думите му предизвикаха вълна от критики във Франция. \"Неприемливо е да се чува как един президент критикува и окарикатурява французите по този начин\", заяви Лоран Вокие, лидер на дясноцентристката партия \"Републиканците\". По думите на Марин льо Пен коментарът показва презрението на Макрон към французите. Крайнолевият депутат Алексис Корбиер определи думите на президента като \"пълна глупост\". Президентът се защити, като каза, че коментарът му е бил направен с чувство за хумор и призова хората да не се поддават на възмущението в социалните мрежи. \"Не мисля, че е сензационна новина, че Франция е била съставена първоначално от галски племена, което за мен е нещо, с което се гордея\", заяви френският президент на пресконференция в Хелзинки. \"Аз обичам Франция и французите и обичам тези галски племена с цялото им многообразие и парадокси... Не е неуважение да се казват нещата такива, каквито са, и да се казва истината\", допълни той. Не за пръв път Макрон понася критики заради острия си език и понякога хапливото си остроумие.", "date": "2018.08.30", "title": "\"Шеговит\" коментар за французите вкара Макрон в обяснителен режим"}
{"url": "https://www.dnevnik.bg/bulgaria/2018/08/30/3303860_mediiniiat_regulator_ne_otkri_narusheniia_pri/", "text": "Медиите не са нарушили етичния кодекс и Закона за радиото и телевизиите при отразяването на катастрофата край Своге, в  която загинаха 16 души, а други 26 бяха тежко ранени . Извършеното наблюдение от експерти в Съвета за електронни медии (СЕМ) не е констатирало нарушения в репортажите на БНТ, Би Ти Ви, \"Нова телевизия\", \"България он еър\", \"Дарик радио\" и БНР, каза пред \"Дневник\" председателят на СЕМ София Владимирова. По думите й медиите са отразили трагедията, без да съобщават имената на пострадалите, личното им пространство е било запазено, в телевизионните репортажи е нямало близки кадри, а темата е отразена без излишна сензационност. Пострадалите и близките им не са били травмирани вторично. Владимирова отбеляза, че това е подобрение спрямо отразяването на предишната подобна катастрофа с пътнически автобус -  на автомагистрала \"Тракия\" през април , когато загинаха 6 души. Според доклада на СЕМ от направеното тогава наблюдение \"настойчивата упоритост на репортерите на място в две програми на големите търговски медии е предизвикала силна реакция от журналистическата колегия – коментари в самите медии, в интернет сайтове и в социалните мрежи\". Тогава в регулатора са постъпили 12 сигнала, в който се казва, че професионалните стандарти са били нарушени. Посочва се и че в един от репортажите, но без да се казва на коя медия, е констатирано непремерено навлизане в личното пространство\", което е в нарушение на морално-етичните норми и гражданските права, залегнали в Закона за радиото и телевизията.", "date": "2018.08.30", "title": "Медийният регулатор не откри нарушения при отразяването на катастрофата до Своге"}
{"url": "https://www.dnevnik.bg/sport/2018/08/30/3303837_mats_vilander_mujkiiat_tenis_izjiviava_strahotni/", "text": "- Рафаел Надал и Новак Джокович са големите фаворити. Не съм сигурен дали в момента можем да наредим Федерер до тях. Новак все още не е достигнал своя връх в кондиционно отношение, но прави крачки в тази посока и битката за още една титла от Големия шлем, както и за званието \"Най-велик за всички времена\" ще бъде много изострена. Когато наблюдавах Джокович през последните месеци, забелязвах, че в играта му има нещо различно. Изглежда така, сякаш е започнал да играе малко по-зряло. Извън корта изглежда много спокоен и уравновесен, а що се отнася до играта - неговата амбиция отново е налице. Така че бих посочил него като големия фаворит, а Надал е на съвсем малко зад него. Мъжкият тенис изживява страхотни времена. Хубаво е, че и тримата големи отново са във върхова форма и гледаме на тях като на фаворити за големите трофеи. Не е изключено на US Open някой от младите играчи да изпъкне и да победи някой от тримата, но след \"Уимбълдън\" това не ми изглежда много вероятно. Изобщо няма да се изненадам, ако някой от \"старците\" спечели отново. Трябва да сме благодарни на съдбата, че имаме възможност да наблюдаваме едновременно трима от най-великите тенисисти в историята. - Мисля, че Циципас и Шаповалов могат да стигнат далеч. Не вярвам да видим нещо специално от Зверев. Циципас е в много добра форма, представи се силно на турнира в Торонто. Шаповалов също тръгна силно на US Open и е мотивиран да се докаже. Така че те са младите играчи, от които очаквам изненада. Зверев и Кириос са бъдещи звезди и ще стигнат до върха на спорта, но само след като тримата големи се оттеглят. - Мисля, че този път ветеранките ще вземат надмощие. Уилямс и Шарапова са в много добра форма и са пределно мотивирани, Кербер също тръгна нагоре и пристигна в Ню Йорк като шампионка на \"Уимбълдън\". Младите тенисистки също са опасни, но женският тенис започва да ми прилича на мъжкия по отношение на статуквото. Серена не е във формата, в която беше едно време, и това кара всички да дишат по-спокойно, дори когато играят срещу нея. Видяхме го на финала на \"Уимбълдън\". Мотивацията ѝ все още е несъмнена, но от физическа гледна точка е твърде спорно дали ще успее отново да достигне най-високото си ниво. Към момента бих посочил Кербер като голямата фаворитка. С известна доза късмет Мугуруса и Шарапова също ще могат да мечтаят за титлата. - За европейците турнирът е по-специален, защото при нас мачовете са посред нощ и на практика пропускаме по-голямата част от турнира. Всеки любител на тениса обаче е оставал до късно, за да гледа финалите. През годините на този турнир са се изявявали много великани на играта като Борг, Конърс, Макенроу и Лендъл. Беше страхотно да наблюдаваме всички тези финали. Лично за мен обаче турнирът беше много труден. Изисква се огромна психическа устойчивост, за да живееш в Манхатън за две седмици и да играеш на твърди кортове в продължение на месец и половина в края на сезона. Често се случва да триумфират играчи, които не са на 100% физически, но психически се чувстват прекрасно. А при добро представяне на US Open можеш да обявиш сезона за приключен и да се прибереш вкъщи за по-дълго. Така че на този турнир играчите винаги дават абсолютно всичко от себе си. Той винаги е много интересен и много различен от останалите от Големия шлем. А и твърдите кортове са много неутрална настилка, ако мога така да се изразя. Федерер, Надал и Джокович са печелили US Open по няколко пъти, но това сякаш не е любимият турнир на никого от тях. Тук е много трудно да влезеш като твърд фаворит от първия ден, освен ако не си американец. - Би могло да бъде след три години, но все още е рано да се каже. Новак сякаш разбра какво се изисква, за да побеждава редовно Федерер и Надал, точно както го правеше през 2015 и 2016 г. - най-силните години в кариерата му. При евентуална титла на US Open разликата няма да е чак толкова голяма предвид факта, че Джокович ще играе още няколко години след Федерер и вероятно още една година след Надал. Така че не ми се струва невероятно да изпревари Федерер. Няма гаранция, че ще се случи така, но в момента Новак изглежда много силен и уверен. Играта му не изобилства от асове и уинъри, но той просто не прави грешки. Не можеш да го изместиш от корта. В момента Джокович напомня за най-славните си дни. - Новак направи нещо изключително, стискайки зъби толкова време при контузията си в лакътя, както и в прикриването на ефекта, който операцията е оказала върху него както във физическо, така и в психологическо отношение. Беше очевидно, че той има тежка травма, а когато не говориш за тези травми, хората от своя страна нямат възможност да говорят за теб и да дадат прогноза за това кога и доколко успешно може да се завърнеш на корта. Хареса ми това, че той не търсеше вината другаде, не се оправдаваше. Претърпя операция и продължи да играе, макар че очевидно не се наслаждаваше на тениса в онзи момент. Заедно с треньора си обаче успяха малко по малко да излязат от тази ситуация. Съпругата и семейството на Джокович също изиграха много положителна роля за това. Видяхте, че на \"Уимбълдън\" те бяха неотлъчно до него. Хората около Новак създадоха много приятна атмосфера около него. Всички го подкрепяха и той отново беше готов да даде 100% от себе си. Изглежда така, сякаш е настроен за битка и в същото време е много спокоен. Това е състояние, което се постига много трудно и за съперниците му ще бъде огромно изпитание да се преборят с този негов манталитет. - Мисля, че въвеждането на таймера е добра идея. Ексцентричност за феновете според мен е километражът за сервисите – дали си ударил топката със 180 или 200 км/ч не е от чак такова значение. Изпраща грешно послание не само към феновете, но и към любителите и подрастващите. Докато посланието на таймера е \"Побързай, дошли сме да играем, има и други мачове след този\". Дори при най-драматичните мачове хората не искат да стоят вечно на корта. Има обаче и друг аспект – благодарение на таймера играчи, които преди са били по-експедитивни при сервис, сега ще могат да си позволят да се бавят малко повече, тъй като вече имаме точна времева рамка. Преди решението беше изцяло на съдията. Играчи като Зверев и Кириос, които сега не губят време между точките, в един момент ще си кажат: \"Няма проблем, мога да се забавя няколко секунди.\" Така че не мисля, че таймерът всъщност ще направи играта по-бърза. На теория идеята за таймера беше чудесна, но като страничен ефект ще имаме много играчи, които ще започнат да сервират седем секунди преди края на времето, а не например 12, както биха го направили доскоро. - Според мен тя вече не играе, за да бъде номер 1. Тя играе просто от любов към играта, защото това е тя. \"Тенисист\" е идентичност. Когато не играеш тенис, просто не знаеш какво да правиш със себе си. Мисля, че Мария все още иска да докаже нещо на себе си. Да играеш тенис е удоволствие и тя има чувството, че още може да подобри някои неща. За да продължаваш да печелиш обаче, се изисква и силна психика, а тя със сигурност притежава това. Не мисля, че възрастта ѝ е проблем, тъй като виждаме какво правят Федерер, Надал и Джокович. Тя е убедена, че все още може да спечели титла от Големия шлем и US Open е чудесен шанс за нея да го направи. Сигурен съм, че се готви по-усилено от всякога и при всяко излизане на корта е готова на 100%. Проблемът е, че тя загуби голяма част от увереността си и другите вече не се страхуват от нея, нито пък от Серена Уилямс или другите ветерани. За тях те са просто по-възрастни играчи. Да, Шарапова е по-млада от Серена, но на практика е от нейното поколение и затова ги поставят под общ знаменател. Всички обаче трябва да са наясно, че Шарапова мрази да губи и когато са на корта срещу нея, трябва да са готови за битка. - Той спечели в Канада, така че очевидно му е ясно какво трябва да направи в Ню Йорк. Знае по какъв начин е необходимо на се чувства, за да бъде максимално конкурентен след един дълъг и изтощителен сезон. Според мен той е в много добра позиция в момента. Фактът, че реши да не играе в Синсинати, би могъл да означава, че в Торонто е достигнал оптималната си кондиция и няма нужда от повече подготовка преди US Open. Имаше на разположение две седмици за тренировки, а в мача срещу Федерер видяхме колко силно и уверено удря топката. Бих казал, че заедно с Джокович той е големият фаворит и ще бъде нужно нещо наистина специално, за да бъде победен. Едва ли ще загуби от някой, който няма мощен сервис като този на Кевин Андерсън или Джон Иснър. Ако се опиташ да се надиграваш с него – нямаш шанс. Смятам, че Рафа може да загуби единствено от Джокович и може би от Федерер, ако Роджър е в добра форма. Смятам, че Надал може спокойно да стигне до финала, а там – кой знае. - На теория е възможно, но няма да му е никак лесно. След него идват много талантливи играчи като Зверев, Тийм, Шаповалов и Кириос. Титлата от финалите на АТП го извежда едни гърди напред до известна степен, но Григор трябва да работи още, за да повиши авторитета си спрямо играчите от по-младото поколение. Много време гледахме на него като на млад талант, чиято първа титла от Големия шлем е точно зад ъгъла. Само че младият талант вече изобщо не е толкова млад, а титлата така и не идва. Димитров има шанс да бъде една от големите риби в аквариума след оттеглянето на тримата големи, но трябва да се активизира и то бързо. Вече е на 27 години, няма чак толкова много време пред себе си. Евентуален успех на отбора на Европа за \"Лейвър къп\" ще даде сериозно самочувствие на всички играчи в него, включително и на Григор. А точно самочувствието е това, от което той отчаяно се нуждае в момента.", "date": "2018.08.30", "title": "Матс Виландер: Мъжкият тенис изживява страхотни времена покрай тримата големи"}
{"url": "https://www.dnevnik.bg/evropa/2018/08/30/3303909_frenski_seliani_protestiraha_sreshtu_kitaiski/", "text": "Стотина фермери се стекоха вчера от цяла Франция в централното градче Мюр, където окупираха селскостопански парцел, купен от китайски инвеститори, и протестираха с трактори и димки срещу \"спекулациите\" с френските земи, предаде \"Франс прес\". Издигайки знамената на местната селска конфедерация, разгневените фермери напълниха редосеялка със семена на райграс и ги насяха в окупирания парцел - символичен жест, означаващ, че земята трябва да се върне на селяните. Говорителят на конфедерацията Лоран Пинател обвини купувачите на земята, че са дошли да правят бизнес и борсови спекулации със земеделието, придобивайки земеделски имоти. Китайският консорциум \"Хунян\" (Hongyang) придоби през 2016 г. 1700 хектара в региона, където произвежда пшеница за световния пазар. Групата купи и 900 хектара в съседния департамент Алие. При пристигането на демонстрантите един от членовете на земеделската конфедерация и един журналист бяха ударени по лицето от селскостопански работник на служба при китайските собственици. Министърът на земеделието Стефан Травер уточни пред АФП, че парламентарна комисия работи  по този проблем  и ще направи конкретни предложения. Според селската конфедерация полудържавната организация за поземлено устройство и развитие на селските региони \"Сафер\" (Safer), която управлява земеделските земи, трябва да купува терени и след това да решава на кого да бъдат дадени в зависимост от проектите за развитие. Лоран Пинател подчерта, че има много проекти за селскостопанско развитие, а Франция внася 50 процента от потреблението на плодове и зеленчуци от чужбина. Китайските инвестиции в земеделие в чужбина са на обща стойност 76 милиарда евро от 2010 г. досега по данни два американски института - American Enterprise Institute и Heritage Foundation. Основният интерес е насочен към Латинска Америка и Африка, от няколко години Китай, изглежда, се обръща към Австралия, Съединените щати  и Европа . /БТА", "date": "2018.08.30", "title": "Френски фермери протестираха срещу китайски инвеститори"}
{"url": "https://www.dnevnik.bg/evropa/2018/08/30/3303924_es_e_gotov_da_premahne_mitata_za_avtomobilite_ako_i/", "text": "ЕС е готов да включи автомобилния сектор в евентуално търговско споразумение със САЩ, заяви еврокомисарят за търговията Сесилия Малмстрьом, цитирана от \"Франс прес\" и ДПА. \"Готови сме да сведем до нула нашите мита, дори за автомобилите, ако Вашингтон направи същото. Трябва да бъде реципрочно\", изтъкна тя пред търговската комисия в Европейския парламент. \"Това ще бъде добре за нас в икономически план и добре за тях... Ще го направим, ако те го направят. Ще видим\", отбеляза Малмстрьом, изразявайки надежда да бъде приключена договорката до края на 5-годишния мандат на Европейската комисия, изтичащ на 31 октомври 2019 г. В края на юли президентът на САЩ Доналд Тръмп и председателят на еврокомисията Жан-Клод Юнкер  се ангажираха да работят  съвместно за премахване на митата, нетарифните бариери и субсидиите за промишлените стоки, но с изключение на автомобилите. Еврокомисарят днес отново отбеляза, че селскостопанският сектор и обществените пазари са изключени от преговорите, които неин екип води със САЩ. От 1 юни влязоха в сила  американски наказателни мита за ЕС  от 25 процента за вноса на стомана и 10 процента за алуминия, които  накараха Брюксел  да въведе ответни мерки за някои стоки, внасяни от САЩ. След това американската администрация беше натоварена да определи дали да бъдат наложени допълнителни мита до 25 на сто за вноса на коли. Преговорите между Тръмп и Юнкер позволиха поне временно да бъде отстранена тази заплаха, която безпокоеше особено много Германия, чийто автомобилен сектор изнася много за Северна Америка. Пред евродепутатите Малмстрьом увери, че не става въпрос за възобновяване на непопулярното Трансатлантическо партньорство за търговия и инвестиции (ТТИП), останало в мъртва точка след идването на власт на Доналд Тръмп. \"Имаме големи разногласия със Съединените щати по търговската политика\", подчерта тя. /БТА", "date": "2018.08.30", "title": "ЕС е готов да премахне митата за автомобилите, ако и САЩ направят същото"}
{"url": "https://www.dnevnik.bg/sport/2018/08/30/3303748_bivsh_shef_vuv_fifa_beshe_osuden_na_devet_godini/", "text": "Бившият вицепрезидент на ФИФА Хуан Анхел Напо получи деветгодишна присъда заради участието си в огромния корупционен скандал в организацията през 2015 г. Федералният съд в Бруклин обяви наказанието на 60-годишния парагваец, който в края на 2017 г. беше признат за виновен по обвинения за рекет и два случая с взимане на подкупи за нерегламентирана продажба на телевизионни и маркетингови права. Бившият ръководител на южноамериканската футболна конфедерация (Конмебол) е получил 10.5 милиона долара под формата на подкупи между 2010 и 2016 г. покрай организирането на турнири. Те включват най-големите надпревари на национално и клубно ниво на континента - съответно Копа Америка и Копа Либертадорес. Прокуратурата първоначално настояваше Напо да бъде осъден на 20 години затвор заради участието му в поредица от корупционни връзки. Той беше обвинен, че е бил \"персонално отговорен за прославянето и разширяването на корупцията във футбола във време, в което спортът се е нуждаел най-много от реформа\". \"Напо продължи да мами спорта, който беше длъжен да защитава. Взе милиони долари от подкупи въпреки огромното си състояние и окуражи други да участват в престъпленията\", се казва в изявлението на съда. Напо беше част от  високопоставените ръководители на ФИФА, които бяха арестувани при акция на полицията  в хотел в Цюрих през 2015 г. Миналата седмица бившият шеф на Бразилската футболна федерация Жозе Мария Марин беше осъден на четири години затвор.", "date": "2018.08.30", "title": "Бивш шеф във ФИФА беше осъден на девет години затвор за корупция"}
{"url": "https://www.dnevnik.bg/bulgaria/2018/08/30/3303800_ministerstvoto_na_turizma_shte_reklamira_bulgariia_s/", "text": "Министерството на туризма ще даде 60 хил. лв. без ДДС на \"Лайтхаус голф енд СПА хотел\" в Балчик, за да рекламира България по време на голф турнир, който ще се проведе на територията на хотела. Това се разбира от обществена поръчка и обявление за договаряне от министерството. Хотелът, който разполага с единственото в България голф игрище за този турнир и необходимите договори и лицензи, организира голф турнира European Tour Senior Classics от 6 до 9 септември. Министерството ще плати на организаторите, за да рекламират България като туристическа дестинация. Предвижда се да има шатра и щанд, на които да се раздават рекламно-информационни материали, да бъде поставено лого по време на събитието, в зали за събития, коктейли, ВИП салон и т.н. В услугите влиза също рекламен банер с рекламното лого на България на официалния сайт на турнира, във фейсбук страницата на събитието, в уеб сайта, инстаграм страница и др. Ще бъдат излъчвани и рекламни клипове за България по време събитието, представители на министерството ще участват в официално откриване и закриване на събитието. \"Голф турнира представлява добра възможност за реклама на България като атрактивна туристическа дестинация в премиум сегмента, както и достигане до широка аудитория\", отбелязват от министерството в мотивите за отпускане на парите. \"Предстоящият турнир ще допринесе за повишаване разпознаваемостта на дестинация България, ще увеличи обема на входящия туристопоток, както и вътрешния туризъм, ще привлече по-високоплатежоспособни туристи и по-висока добавена стойност на туристическите продукти\", смятат оттам.", "date": "2018.08.30", "title": "Министерството на туризма ще рекламира България с 60 хил. лв. по време на голф турнир"}
{"url": "https://www.dnevnik.bg/sviat/2018/08/30/3303937_gazprom_obiavi_che_e_izgradila_80_ot_turski_potok/", "text": "Газпром\" вече е построил 80 процента от общия маршрут на газопровода \"Турски поток\". Съобщението направи председателят на съвета на директорите на \"Газпром\" Алексей Милер на съвещание чрез конферентна връзка, посветено на Деня на работниците в петролната и газова промишленост. \"Строителството на газопровода \"Турски поток\" върви, като по двете линии са положени 1.5 хил. километра тръби, или около 80 процента от общата дължина на тръбопровода\", каза Милер, цитиран от ТАСС и БТА. \"Газпром\" започна строителството на морския участък от газопровода \"Турски поток\" през май 2017 г. Морският участък ще мине по дъното на Черно море до турското крайбрежие и ще бъде дълъг 930 км. По-нататък ще бъде изградена сухопътната транзитна (втората - бел. ред.) линия до границата с Турция с дължина 180 км. Първата линия ще е предназначена за турския пазар, а втората за снабдяване с газ на Южна и Югоизточна Европа. Мощността на всяка линия е 15.75 млрд. кубически метра газ годишно. Планира се доставките на газ да започнат в края на 2019 г., отбелязва \"Комерсант\", на фона на очакванията  през България да минава  продължението на  газопровода . \"Продължава изпълнението на най-важните експортни проекти на \"Газпром\" на европейско равнище. Подготвителните работи за полагането на тръбите на газопровода \"Северен поток 2\" в териториалните води на Германия, в района на Любмин, са в ход\", обясни Милер. Коментарите му идват в момент, когато компании като германската Uniper, ключова в строителството на \"Северен поток 2\", даде сигнал, че може и да се оттегли от проекта  заради евентуални американски санкции . До края на 2018 година \"Газпром\" ще завърши основните работи по полагането на газопровода \"Силата на Сибир\" за доставка на руски газ за Китай, допълни Милер.", "date": "2018.08.30", "title": "\"Газпром\" обяви, че е изградила 80% от \"Турски поток\""}
{"url": "https://www.dnevnik.bg/bulgaria/2018/08/30/3303973_prosvetniiat_ministur_se_obiavi_sreshtu/", "text": "Министърът на образованието, който предложи Националният институт по метеорология и хидрология (НИМХ) да премине към ведомството, критикува ръководството на БАН, което по-рано  отстрани от поста директора  на института Христомир Брънзов. \"Решението за освобождаването на директора на Националния институт по метеорология и хидрология в този момент е неуместно и оставя впечатление за наказателно отношение\", коментира Красимир Вълчев, цитиран от агенция \"Фокус\". \"Дори и това решение да има основание за тези, които са го взели, в този момент е изключително неуместно, оставя впечатление за наказателно отношение – наказание за това, че са стачкували, за това, че искат да излязат от БАН\", каза още Вълчев и посочи, че това е манталитет от една по-ранна епоха.  Той разговарял с председателя на БАН, който също казал, че решението е неуместно към този момент. \"Което още веднъж поставя въпросите за адекватността на сегашния модел на академично самоуправление, който разчита на колективна отговорност, на колективен разум. Възниква въпросът за това кой носи отговорност за изпълнението на тази важна държавна функция\", посочи министърът. Решението за освобождаването на директора на НИМХ е много по-голямо уронване на престижа, отколкото искането за излизане на Института от БАН, обяви още министърът след като отстраняването бе мотивирано тъкмо с уронване на престижа.  До отстраняването на Брънзов се стигна, след като институтът не можа да се разбере за финансирането с ръководството на БАН, а метеоролозите отново излязоха на протест заради недостига на пари. Предвижда се от следващата година с новия бюджетът институтът да влезе в структурата на Министерството на образованието. ", "date": "2018.08.30", "title": "Просветният министър се обяви срещу отстраняването на шефа на метеоролозите"}
{"url": "https://www.dnevnik.bg/sport/2018/08/30/3303968_keniec_e_otstranen_do_jivot_ot_lekata_atletika_za/", "text": "Членът на Съвета на Международната федерация по лека атлетика (IAAF) Дейвид Окейо получи доживотно наказание заради присвоени пари от \"Найки\". Кениецът е признат за виновен в нарушаването на етичния кодекс в десет различни случая. От 2003 до 2015 г. Окейо редовно е отклонявал средства от спонорски договор между \"Найки\" и Кенийската федерация по лека атлетика. Предполага се, че присвоената сума е 700 хиляди долара от общо 1.2 милиона долара, преведени от \"Найки\". Окейо беше вицепрезидент и генерален секретар на кенийската федерация. Заедно с него  бяха разследвани още двама души  - тогавашният президент на организацията и член на IAAF Айзея Киплагат и ковчежникът Джоузеф Кинюа. Киплагат, срещу когото имаше и обвинения в прикриване на допинг, почина през 2016 г. За Кинюа е установено, че е участвал в отклоняването на пари, предназначени за кенийската федерация. Той обаче се разминава с наказание, тъй като ролята му по това време не е обвързана с етичния кодекс на IAAF. Окейо официално беше отстранен от Съвета на IAAF. Кениецът получи и глоба от 50 хиляди долара, които трябва да бъдат платени на кенийската федерация. Освен това той трябва да покрие съдебните разноски по делото, които са оценени на 100 хиляди долара. \"Моите адвокати ще обжалват\", заяви Окейо, след като беше оповестено решението на Етичната комисия на IAAF. Той има срок от 21 дни да обжалва пред най-висшата спорна инстанция - Спортния арбитражен съд в Лозана (КАС). Срещу Окейо се води още едно разследване. Той е обвинен в изнудване за пари на кенийски лекоатлети. По този случай тепърва предстои да бъде обявено решението на IAAF.", "date": "2018.08.30", "title": "Кениец е отстранен до живот от леката атлетика за присвоени пари от \"Найки\""}
{"url": "https://www.dnevnik.bg/sviat/2018/08/30/3303957_granicata_na_kosovo_i_surbiia_niama_da_se_promenia/", "text": "Няма да има \"размяна на територии\" или други подобни стъпки, които да доведат до промяна в сегашната граница между Сърбия и Косово. Това съобщиха медии в Белград и Прищина след среща на косовския премиер Рамуш Харадинай, президента Хашим Тачи и вицепремиерите в кабинета. Решението последва спор между  Харадинай и Тачи , след като държавният глава заговори за корекция на границите със Сърбия седмици преди среща в Брюксел със сръбския му колега Александър Вучич. Харадинай обяви още в началото на август, че твърдо се противопоставя на подобен сценарий, който редица регионални експерти също отхвърлят като \"опасен\" и водещ до завръщане на моноетническите държави. Според косовското издание  KosSev  Тачи и Харадинай са се договорили на днешната си необявена среща на никакъв етап от преговорите да не може да става въпрос за границите. Тачи нямаше поддръжка за предложението си за корекции в управляващата коалиция, но  вчера предложи  въпросът, ако се стигне до него по време на диалога със Сърбия, да бъде подложен на референдум.", "date": "2018.08.30", "title": "Границата на Косово и Сърбия няма да се променя, обяви Прищина"}
{"url": "https://www.dnevnik.bg/bulgaria/2018/08/30/3303990_tragediiata_krai_svoge_osvetli_porochnata_sistema_v/", "text": "Трагедията край Своге осветли порочната система в обществените поръчки и строителството, навсякъде се вихри безнаказаност, каза пред журналисти президентът Румен Радев, цитиран от агенция \"Фокус\". Той подчерта, че за пореден път от правителството идват обещания за нови контролни органи, докато хората очакват присъди. \"Порочната система в обществените поръчки, в строителството, в контрола над качеството на пътищата се вижда и с невъоръжено око, но заради нея загиват хора. И независимо какво ще бъде заключението на следствието, пътят е лош и това е факт. А парите са \"изядени\", каза още Румен Радев. Президентът посочи, че тази ситуация не е само в Своге. \"Ако нямаме най-сетне ефективни наказания, не можем да променим система, а навсякъде се вихри безнаказаност\", коментира още държавният глава. Инцидента с баща му се раздувал, за да се прикрият скандали \"Цели институции са впрегнати да раздухват инцидента в Харманли, за да прикрият реалните скандали и с жертвите по пътищата, и с реалното състояние в застраховането, срива на Търговския регистър, чуждестранните инвестиции, корупцията\", каза Румен Радев в коментар за пътния инцидент, с участието на баща му. \"Не очаквайте от мен да коментирам пътен инцидент\", посочи президентът, като уточни, че за това си има съответните компетентни органи. Той допълни, че всеки трябва да носи отговорност пред закона при провинение.", "date": "2018.08.30", "title": "Трагедията край Своге осветли порочната система в обществените поръчки, обяви президентът"}
{"url": "https://www.dnevnik.bg/sviat/2018/08/30/3304041_iran_spazva_iadrenite_ogranicheniia_ustanovi/", "text": "Иран продължава да спазва ограниченията на ядрената си дейност, наложени със споразумението със световните сили от 2015 г., предадоха световните агенции, цитирайки поверителен доклад на Международната агенция за атомна енергия (МААЕ). Във втория си тримесечен доклад, оповестен, след като САЩ обявиха, че се изтеглят от споразумението и възстановяват санкциите, МААЕ съобщава, че Иран продължава да спазва ограниченията за максималните равнища, до които може да обогатява уран, за запасите си от обогатен уран и други условия на споразумението. В последния си доклад през май МААЕ заяви, че Техеран би могъл да направи повече, за да сътрудничи на инспекторите и да подобри доверието. Агенцията обаче не обвини Иран, че поведението му дава поводи за притеснения. Аналогични определения се съдържат и в този доклад, отбелязва \"Ройтерс\", цитиран от БТА. МААЕ е получила достъп до всички обекти в Иран, чието посещение е било необходимо, отбелязва Асошиейтед прес. След като Вашингтон обяви изтеглянето си от споразумението, Великобритания, Германия, Китай, Русия и Франция потвърдиха, че ще продължат да го спазват, предлагайки на Техеран икономически стимули в замяна на ограничаване на ядрената му дейност. Новите санкции на САЩ, наложени след решението на президента Доналд Тръмп, засегнаха тежко иранската икономика и отслабват подкрепата за поддръжниците на споразумението в Техеран, отбелязва Франс прес. Иранският върховен лидер аятолах Али Хаменей потвърди вчера, че неговата страна няма да се поколебае да се откаже от споразумението, ако то не защитава националните й интереси.", "date": "2018.08.30", "title": "Иран спазва ядрените ограничения, установи международна проверка"}
{"url": "https://www.dnevnik.bg/razvlechenie/2018/08/30/3304050_jerar_depardiio_e_razsledvan_za_iznasilvane/", "text": "Парижката прокуратура е открила предварително разследване срещу известния френски актьор Жерар Депардийо във връзка с обвинения в сексуални посегателства, предава \"Франс прес\", цитирана от БТА. Новината дойде в деня, в който французинът е сред звездите на кинофестивала във Венеция. Жалбата е била подадена на 27 август от 22-годишна френска актриса, която твърди, че събитията са се случили в парижкия апартамент на Депардийо на 7 и 13 август. В жалбата се говори за изнасилвания и за сексуални посегателства. \"Жерар Депардийо отрича категорично каквото и да било изнасилване и каквото и да било посегателство\", заяви неговият адвокат Ерве Темим пред агенцията. Напоследък новините около Депардийо рядко са свързани с киното. Преди две години той обяви Франция  за страна на глупаци , които работят за чужденците. През 2013 година името му нашумя, след като  получи руски паспорт от Владимир Путин . Преди това френският актьор  взе и руско гражданство . Иначе Жерар Депардийо е във Венеция, за да представи реставрирания класически филм на Бернардо Бертолучи \"Двадесети век\" от 1976 година, в който си партнира с Робърт Де Ниро. Френският актьор има зад гърба си близо 200 филма, но  самият той не скрива , че се гордее с около 15 от тях.", "date": "2018.08.30", "title": "Жерар Депардийо е разследван за изнасилване"}
{"url": "https://www.dnevnik.bg/biznes/companii/2018/08/30/3304044_eksperti_otkriha_risk_ot_moderno_robstvo_za/", "text": "Нискоквалифицираните мигранти може да се попаднат в \"модерно робство\" във Великобритания след Брекзит, предупреждават британски експерти, предаде \"Ройтерс\", цитиран от БТА. От берачи на плодове до персонал в кафенета, европейските работници са важна част от британската икономика и правителството се опитва да успокои британските компании, че ще разполагат с достатъчно работници след Брекзит и края на свободното движение на работна сила между ЕС и Великобритания. Една от идеите е въвеждането на така наречената спонсорирана от работодателите виза, която ще гарантира поток от нискоквалифицирани работници, посочва доклад на Центъра за наблюдение на миграцията към Оксфордския университет. Но това ще обвърже работниците с определени работодатели в сектори като чистотата или кетъринга и да насърчи злоупотребите с тях. В доклада се казва, че ако се въведат такива визи, то трябва да се подобрят и стандартите на трудовия пазар, за да се избегне трудова експлоатация. Около 15% от нискоквалифицираните работници, тоест най-малко 500 000, идват във Великобритания от страни от ЕС, посочва докладът.", "date": "2018.08.30", "title": "Експерти откриха риск от модерно робство за нискоквалифицирани мигранти във Великобритания"}
