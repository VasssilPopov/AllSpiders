{"url": "https://www.dnevnik.bg/sport/2019/03/13/3404120_livurpul_razbi_mechtite_na_baiern_s_pobeda_nasred/", "text": "С вдъхновена игра и много силно второ полувреме \"Ливърпул\" пречупи \"Байерн\" (Мюнхен) и се класира на четвъртфинал в Шампионската лига. Мърсисайдци стигнаха до победа с 3:1 в Мюнхен, като бяха по-ефективният тим в срещата. В битката на петкратните европейски шампиони червените бяха по-добри. След нулевото равенство преди три седмици на \"Анфийлд\" двата тима влязоха с равни шансове в реванша, но англичаните бяха на висота. Садио Мане се разписа два пъти, а Върджил Ван Дайк се отчете с един гол. Попадението за \"Байерн\" беше автогол на Жоел Матип. Съставът воден от Юрген Клоп беше надигран преди почивката, но през втората част не остави съмнение в превъзходството си. Тимът стига до четвъртфиналите за втора поредна година, след като през миналия сезон игра финал. Във фазата на осемте най-добри ще играят всички четири английски тима. За пръв път от точно 10 години, сезон 2008-09 ще има четири английски тима сред осемте най-добри в турнира. За сметка на това Германия няма да има представител на четвъртфиналите.   За 90 минути \"Байерн\" отправи само един точен удар, като дойде през второто полувреме. Макар да владееха топката в близо 60% от времето, баварците не бяха ефективни. \"Ливърпул\" отправи девет изстрела в срещата, но шест от тях бяха точни. \"Байерн\" показа стремеж да пресира гостите от Англия още в половината им и да печели топката максимално близо до вратата на Алисон. Футболистите на Нико Ковач няколко пъти поставиха мърсисайдци под напрежение при изнасянето на топката. Първият шанс пред баварците се откри в осмата минута, когато топката беше изгубена пред наказателното поле, но ударът на Тиаго Алкантара мина над вратата. Гостите от \"Ливърпул\" успяваха да минат центъра в епизодични моменти, като халфовете на английския тим не успяваха да вземат предимство срещу съперниците си. Положението на мърсисайдци стана още по-трудно в 13-ата минута, когато капитанът Джордан Хендерсън получи контузия в глезена и напусна. На неговото място се появи Фабиньо. Преди това \"Байерн\" поиска дузпа, след като Левандовски падна в наказателното поле след сблъсък с Ван Дайк, но реферът Даниеле Орсато не видя нищо нередно. Постепенно след 20-ата минута \"Ливърпул\" успя да изравни играта. Футболистите на Клоп изтласкаха съперника си далеч от своята врата и го принудиха да води играта предимно в средата на терена, окраничавайки фланговете. Там мърсисайдци бяха добре групирани и успяваха да крадат топката. Без да доминират в предни позиции гостите стигнаха до много ценен гол в 26-ата минута, дело на Садио Мане. Сенегалецът овладя дълго подаване на Ван Дайк, зад гърба на защитата на \"Байерн\". Нойер излезе неразчетено да пресреща нападателя, но беше финтиран елементарно, с което Мане си отвори пространство за истрел. Нападателят с №10 на \"Ливърпул\" стреля технично с левия крак и прати топката в опразнената мрежа - 0:1. Сенегалецът вкара своя шести гол в гостуване в европейските турнири, с което се изравни с клубната легенда Стивън Джерард. Попадението на Мане даде самочувствие на \"Ливърпул\" и гостите от Англия заиграха по-добре. Салах започна да играе повече с топката и да опитва традиционните си пробиви. В предни позиции англичаните разчитаха на бърза смяна на местата и действаха на скорост. Точно това се случи в 35-ата минута, когато левият бек Андрю Робъртсън изскочи на добра позиция, но ударът му беше блокиран от Мануел Нойер. След като гостите не се възползваха от добрия си шанс, това направи \"Байерн\" четири минути по-късно. Баварците успяха да изравнят, след като Жоел Матип си вкара автогол. Гнабри се измъкна по десния фланг при хубаво подаване на Никлас Зюле и центрира към Левандовски, а в опита си да изчисти Матип реализира в собствената си мрежа. По този начин централният бранител стана четвъртият играч на \"Ливърпул\", който си вкарва автогол в Шампионската лига след Сами Хюпия, Йон Арне Рийзе и Джеймс Милнър. До края на първата част \"Байерн\" игра по-добре, като стигна до един удар на Алаба от фаул, а след това голова ситуация се откри и пред Левандовски. Полякът обаче беше в засада. След почивката \"Байерн\" не играеше със същата енергия, както и през първото полувреме. Домакините владееха топката, но без да притискат съперника си толкова яростно, което отвори много шансове за \"Ливърпул\" за контраатаки. Левандовски продължи да бъде изолиран в предни позиции, като беше търсене само с центрирания или дълги подавания, но нито веднъж не успя да се измъкне от опеката на Върджил Ван Дайк. Появата на Кингсли Коман също не свърши работа. В 69-ата минута добрата игра на \"Ливърпул\" след почивката се увенча с успех, след като мърсисайдци вкараха втори гол. Ван Дайк се разписа с глава след центриране от корнер на Милнър. Централният бранител атакува топката на скорост и надскочи Хави Мартинес и Хумелс, като с изстрела си не остави шансове на Нойер. Нико Ковач нямаше толкова опции за смени, като пусна Леон Горецка и Ренато Санчес вместо Мартинес и Хамес Родригес. И двамата обаче не се включиха добре, като \"Байерн\" разчиташе само на пробиви по крилата чрез Гнабри и Коман. Вместо това повече шансове имаха гостите, които пропуснаха добри възможности чрез Салах. Все пак \"Ливърпул\" се възползва от разредените пространства в защита и вкара трети гол, който гарантира класирането им напред. Автор на попадението отново стана Мане, който се разписа с глава след центриране на Салах. Сенегалецът изскочи зад гърба на Хумелс и се разписа за втори път в срещата.", "date": "2019.03.13", "title": "\"Ливърпул\" разби мечтите на \"Байерн\" с победа насред Мюнхен"}
{"url": "https://www.dnevnik.bg/sviat/2019/03/13/3404003_viena_za_deseta_godina_e_nai-dobriiat_grad_za_jiveene/", "text": "Виена и европейските градове остават за десета поредна година начело на класацията за най-добро качество на живот за 2019 година, сочи проучване на консултантската компания \"Мърсър\" (Mercer), цитирано от \"Франс прес\". София отново е на 116-о място от 231 града. В топ 10 след Виена се нареждат Цюрих, Мюнхен (на трето място заедно с Ванкувър в Канада и Окланд в Нова Зеландия), Дюселдорф (6-о място), Франкфурт (7), Копенхаген (8), Женева (9) и Базел (10). Париж е на 39-о място. Данните,  използвани за класацията , предназначени за предприятията, които командироват служители, са анализирани между септември и ноември 2018 година и не отчитат движението на \"жълтите жилетки\" във Франция. Проучването за 2019 г. установява, че   освен Ню Йорк (44-то място), което се изкачва с едно стъпало благодарение на постоянния спад на престъпността. Резултатът е променен поради все по-обтегнатите икономически и търговски отношения с много страни и дори със съюзници на САЩ според проучването. Сред азиатските градове   по отношение на качеството на живот, следван от Токио (49-а позиция) и още четири града в Япония. Двете столици с най-силно замърсяване на въздуха са Пекин и Делхи, които са класирани съответно на 12-о и 162-ро място. Най-накрая в класацията са  , където има сериозни проблеми със сигурността, подобно на Порт-о-Пренс, в Хаити (228-о място). Последен е Багдад (231-во място) въпреки значителните подобрения в сигурността и санитарните услуги. В Латинска Америка   (78), докато Каракас е слязъл с 48 стъпала до 202-ро място, тъй като стандартът на живот рязко е спаднал в резултат на политическата и икономическата нестабилност. Качеството на живот се определя от множество фактори - от достъп до обществен транспорт и нива на уличните задръствания до възможността за жилищно настаняване и обучение в международни училища и културен живот, обяснява Мърсър, цитирана от \"Ройтерс\". /БТА", "date": "2019.03.13", "title": "Виена за десета поредна година е най-добрият град за живеене"}
{"url": "https://www.dnevnik.bg/citat_na_deniia/2019/03/13/3404040_citat_na_denia_boiko_borisov_e_ipotekiral_partiiata_si/", "text": "Това каза лидерът на обединението \"Демократична България\" Христо Иванов пред Би Ти Ви. Повод за коментара му станаха промените в Изборния кодекс. Днес правната комисия в парламента прие на първо четене промените, с които се запазва ниският праг на валидност на преференциите за кандидати за депутати, евродепутати и общински съветници. Новите поправки в Изборния кодекс се правят седмица след отхвърлянето на ветото на президента Румен Радев върху последните промени. Така ще се изменят приетите по предложение на ДПС текстове, с които се обезсмисля преференцията, тъй като за валидност се въвежда изискване конкретният кандидат да е събрал толкова гласове, колкото са необходими за един мандат. Това значи, че, за да сработи преференцията, за евродепутат ще са нужни около 150 хил. гласа, а за депутат - между 9 и 15 хиляди. Иванов каза още, че \"Демократична България\" води преговори със СДС и ДБГ за явяване заедно на европейските избори. Основна цел на обединението пък е въвеждане на електронно гласуване. Такова беше проведено в партията на Христо Иванов \"Да, България\", като  Стефан Тафров спечели вътрешните избори за водач на листата. \"Ние вече направихме такова гласуване и сме готови да предложим софтуера на държавата, защото това е бъдещето. Навлизаме в дигиталната епоха. Светът ще се раздели на страни, които са успели в дигиталните технологии, и други, които не са. В напреднала фаза сме за София или по-големите градове отново да има подобно вътрешно гласуване за общински съветници\", добави Иванов.", "date": "2019.03.13", "title": "Цитат на деня: Бойко Борисов е ипотекирал партията си при Доган"}
{"url": "https://www.dnevnik.bg/biznes/2019/03/13/3404042_bjudjetnata_komisiia_izslusha_formalno_kandidata_za/", "text": "Бюджетната комисия днес изслуша днес за около половин час единствения кандидат да оглави Комисията за финансов надзор Бойко Атанасов. Сегашният зам.-председател на финансовия регулатор е предложен от \"Атака\", а председателят на комисията Менда Стоянова изрази съжаление, че са я изпреварили да внесе кандидатурата му, защото той е \"прекрасен кандидат с визия и стратегия\", съобщи  \"Капитал\".  Пред членовете на комисията Атанасов обяви, че се ангажира КФН да повишава финансовата грамотност на потребителите, да работи прозрачно, да предлага повече дигитални услуги и да бъде в непрекъснат диалог с поднадзорните лица, застрахованите, осигурените и клиентите на инвестиционните посредници. Не му бяха зададени въпроси с изключение на Менда Стоянова, която попита как върви процедурата за новата информационна система на комисията и получи отговор, че тя не е приключила. Гласуването в парламентарна зала на номинацията му е насрочено за петък сутринта. Атанасов ще замени досегашния шеф на регулатора Карина Караиванова, която получи пост в Европейската банка за възстановяване и развитие. Така ще остане без титуляр поста зам.-председател по инвестиционната дейност, заеман досега от Атанасов. От лятото на миналата година незаето е и мястото на зам.-председателя, отговорящ за застраховането, след като Ралица Агайн подаде оставка. ", "date": "2019.03.13", "title": "Бюджетната комисия изслуша формално кандидата за шеф на финансовия надзор"}
{"url": "https://www.dnevnik.bg/sport/2019/03/13/3404048_tenis_turnirut_v_sofiia_se_mesti_prez_septemvri_ot/", "text": "Тенис турнирът \"София оупън\" ще продължи и през 2020 г. Надпреварата от категория \"АТП 250\" ще се проведе в края на септември, след като първите четири издания бяха в началото на февруари. Асоциацията на професионалните тенисисти (АТП) обяви днес промените в календара за 2020. Една от тях е, че турнирът в София е преместен от 5-ата за 39-ата седмица на годината. Тогава ще се проведат още две състезания от категория \"АТП 250\" - в Чънду и Джухай. \"Петото издание на \"София оупън\" ще започне на 28 септември 2020 г. По желание на организаторите на турнира в България, свързано с възможността още по-класни тенисисти от световния елит да зарадват българската публика, турнирът беше преместен от 5-ата в 39-ата седмица от календара\", заявиха организаторите. На досегашното място на \"София оупън\" ще се се изиграе турнирът в Пуна, Индия. Досега той се провеждаше в първата седмица на сезона. Както и през тази година, другите две състезания от \"АТП 250\" в началото на февруари ще са в Монпелие и Кордоба.  Първият турнир в София се проведе през 2016 г. и беше спечелен от испанеца Роберто Баутиста Агут. Година по-късно Григор Димитров вдигна титлата при първото си и единствено участия на родна земя. През 2018 г. българският тенисист отказа да защитава трофея заради контузия. Турнирът изненадващо беше спечелен от босненеца Мирза Башич, който започна участието си от квалификациите. Тази година победител в надпреварата стана  една от големите надежди на руския тенис - Данийл Медведев .", "date": "2019.03.13", "title": "Тенис турнирът в София се мести през септември от 2020 г."}
{"url": "https://www.dnevnik.bg/politika/2019/03/13/3404047_gerb_shte_misliat_kakvo_da_praviat_s_kmeta_na_sozopol/", "text": "ГЕРБ ще мислят как да постъпят с кмета на Созопол Панайот Рейзи след европейските избори. Софийската градска прокуратура  повдигна в понеделник обвинение на Рейзи за длъжностно присвояване на близо 2 млн. лв . Той е втори мандат кмет на черноморския град, като през 2011 г. беше избран с листата на ГЕРБ. \"Има компетентни органи. Нека си продължат съответното разследване. Към момента има както към Созопол, така и към Златица. Ние винаги сме били с абсолютно същия аршин. Ще се произнесем във връзка и с предстоящите местни избори. Сега в момента говорим за евроизборите\", каза заместник-председателят на ГЕРБ Цветан Цветанов на въпрос на \"Дневник\" какво ще предприеме партията. Кандидатите ни за евроизборите няма да бъдат с повдигнати обвинения за пране на пари, купуване на гласове или злоупотреби с местна власт, заяви Цветанов. В същия ден, в който бе обвинен Рейзи,  две обвинения бяха повдигнати и срещу кмета на Златица Магдалена Иванова (БСП ) и бяха направени претърсвания в Стрелча в разследване срещу кмета Стайно Чачов (АБВ). Иванова ще бъде съдена за документно престъпление и за длъжностно присвояване в особено големи размери. Говорителят на главния прокурор Румяна Арнаудова каза, че  сигналът срещу Чачов  е подаден само ден по рано, а разследванията срещу кметовете на Созопол и Златица се водят от години. Няма нищо предизборно, изборите са през есента, каза тя.", "date": "2019.03.13", "title": "ГЕРБ ще мислят какво да правят с кмета на Созопол след европейските избори"}
{"url": "https://www.dnevnik.bg/sviat/2019/03/13/3404055_zashto_durjavi_zabraniavat_poleti_s_boing_737_maks/", "text": "Проблеми с управлението на самолета, трудно набиране на вертикална скорост, паралели със смъртоносна катастрофа в Индонезия отпреди пет месеца - тези новини привлякоха вниманието към катастрофата със самолет на Етиопските авиолиии в неделя, в която  загинаха всички 157 души на борда . Самолетът излетя в неделя сутринта от Адис Абеба, но пътят му до Найроби не продължи дълго - около шест минути, преди да бъде изгубен контакт с него. \"Боинг 737 Макс 800\", доставен на компанията преди месеци, се разби на 60 км югоизточно от столицата и десетки държави забраниха операциите с него на летищата си или във въздушното си пространство. Причината за катастрофата не е известна (тепърва предстои записът от \"черната кутия\" да бъде анализиран). Властите в съответните държави и десетки авиокомпании обаче цитират нуждата от предпазна мярка до изясняване на случая. \"Дневник\" обобщава новините, които подсилиха притесненията им. Носът, насочен надолу Има поне два документирани полета, при които носът на самолета рязко се накланя надолу при включване на автопилота. Авиолиниите и местата на инцидентите не се съобщават, след като пилотите са подали информацията за тях в база данни на американската космическа агенция НАСА. В един от случаите обаче носът се е наклонил и е започнало спускане с 1200-1500 фута (360-450 м) в минута преди изключване на автопилота. Друг пилот заявил, че \"Боинг\" така и не обяснила промените във функциите и че дадените инструкции са били \"Престъпно недостатъчни\". Според един от двамата спускането е започнало две или три секунди след включване на автопилота при набрана височина. \"Боинг\" потвърди, че са въведени технически промени заради нуждата да се предотврати прекомерно вдигане на носа при по-старото поколение. Тази нежелана последица се получавала понякога при излитане. \"Боинг\" обаче не предупреди незабавно за нея, а обеща, че ще я поправи. За забраната да се използват самолетите в десетки държави американската компания каза, че ще продължи да работи със съответните регулатори, за да се увери, \"че имат нуждата информация, за да работят уверено с авиопарка си.\" Проблеми с контрола Американският в. \"Уолстрийт джърнъл\" съобщи по-рано днес, позовавайки се на изпълнителния директор на етиопската компания, че пилотът е докладвал проблеми с контрола на полета и е искал да се върне на летището. Не са били посочени никакви усложнения като сблъсък с птица или конкретни технически неизправности. Това е разказът на директора Теуолде Гебремариам за съдържанието на записа от \"черните кутии\", но съдържането му не е било официално потвърждавано от компанията. Неизвестността се подсилва от факта, че Етиопия още не е предала намереното устройство и предстои то да бъде изпратено за анализ. Други издания пишат, че представители на Вашингтон са опитвали да убедят Адис Абеба държавата, в която ще се проведе анализът, да не е Великобритания. След това Етиопия обяви, че е избрала Германия, но Берлин отказа с аргумента, че няма техническите способности да го направи за новите модели \"Боинг\". \"Вашингтон пост\" написа днес, че пилотите на Етиопските авиолинии са били обучени специално за \"Боинг 737 Макс\", след като \"Боинг\" дала инструкции на авиокомпаниите по света заради катастрофата в Индонезия. Известието на американския самолетостроител е било, че автопилотът може да наклони носа заради грешно разчетени данни от сензор, но има начин тази неизправност да се отстрани. Паралели Самолет на компания \"Лайън еър\" се разби в Индонезия през есента, също немного след кацане. Той бе от същата серия \"Боинг 737 Макс\", които трябва да заменят предишното поколение (към което са например \"Боинг 737-700\" и \"Боинг 737-800\"). Връзката със самолета, излетял от Джакарта в 6:20 ч. сутринта на 29 октомври миналата година, е изгубена 13 минути преди начаото на полета. Преди това пилотът е поискал да се върне заради проблем с контрола върху височината (променяща се рязко) и скоростта. Всички 189 души на борда загиват, след като машината пада в морето, на няколко километра от нефтена платформа. Пътници, летели със същия самолет предната вечер, си спомнят, че преди да се качат на борда, е имало проблеми с двигателя. След набиране на височина поддържането ѝ било трудно и пътуването с него било като возене във \"влакче на ужасите\". Данните, предавани от трагично завършилия полет, сочат, че при слизане на около 1500 м височина той се е движил със скорост около 300 възела или 560 км/ч доста над допустимите 250 възела или 460 км/ч при височина под 3000 м. Американските разследващи смятат, че машината е била цяла при падането в морето, но то се е случило при висока скорост, защото отломките от самолета са малки. \"Има сходства, които можем да проследим и да свържем случая в Индонезия с този инцидент,\" каза за Би Би Си директорът на Етиопските авиолинии и призова всички страни да приземят самолетите си \"Боинг Макс\".", "date": "2019.03.13", "title": "Защо десетки държави забраниха полети с \"Боинг 737 Макс\" след катастрофата в Етиопия"}
{"url": "https://www.dnevnik.bg/sviat/2019/03/13/3404050_shefut_na_kampaniiata_na_trump_be_osuden_na_oshte/", "text": "Бившият шеф на кампанията на Доналд Тръмп Пол Манафорт бе осъден на шест години затвор по две обвинения в конспирация, повдигнати от специалния прокурор Робърт Мюлър. Той ще излежи на практика малко над три, тъй като първите тридесет месеца от присъдата му ще се броят успоредно с излежаването на наказание за други престъпления. \"Съжалявам за това, което направих, и за всичките си дейности, които ни доведоха дотук\", каза Манафорт пред съдия Ейми Бърман Джаксън. \"Този случай вече ми отне всичко - собствеността, парите, застраховката живот, фондовете за децата и внуците ми и още.\" Миналата седмица той бе осъден в Александрия, щата Вирджиния, на 47 месеца затвор по друг казус и първите 30 от сегашната присъда ще се броят едновременно с предишната, която бе решена във Вашингтон. Вирджинската присъда беше изненадващо кратко наказание на фона на  максималното наказание  от над 20 години, което застрашаваше Манафорт. Той се призна за виновен, след като миналата година съдебно жури го осъди по осем обвинения, включително  укриване на милиони долари от данъчните , които той спечелил от работата си в Украйна, където консултирал украински политици, пояснява \"Асошиейтед прес\". Съдията по делото Ти Си Елис постанови  Манафор т да плати глоба от 50 000 долара и да върне 24 милиона долара, допълва агенция \"Ройтерс\".", "date": "2019.03.13", "title": "Шефът на кампанията на Тръмп бе осъден на още шест години затвор"}
{"url": "https://www.dnevnik.bg/razvlechenie/2019/03/13/3403941_djeims_bond_se_vkljuchva_v_borbata_sreshtu_globalnoto/", "text": "Кариерата на Джеймс Бонд е изпъстрена с тонове пистолети, полети със самолети на дълги разстояния, взривове. Най-известният таен агент от света на киното и литературата никога не е бил пример за загриженост към околната среда. Това, изглежда, ще се промени в 25-ия филм от поредицата за агент 007. В него героят на Иън Флеминг ще кара електромобил. Но не какъв да е, а \"Астон Мартин\" за 250 хил. британски лири, пише \"Гардиън\". Най-вероятно Даниъл Крейг, който за последен път ще влезе в ролята на агент 007, ще застане зад волана на Rapide E - един от едва 155-те електромобила, които \"Астон Мартин\" са произвели. Филмът е с работно заглавие \"Шетърхенд\". Така Джеймс Бонд ще се включи и в борбата срещу промените в климата.  Отговорен за тази промяна е  режисьорът на лентата Кари Фукунага . \"Гардиън\" се позовава на източници на \"Сън\", според които Крейг и продуцентите са приели неговото предложение и въпреки опасенията, че Бонд може да бъде сметнат за твърде \"зелен\", са решили да го качат на автомобил с нулеви емисии. Дългогодишната връзка на \"Астон Мартин\" с франчайза започва през 1964 г., когато Шон Конъри кара техен спортен модел в Goldfinger. Очаква се снимките на филма да започнат през април след серия от забавяния и  оттеглянето на Дани Бойл  поради \"творчески различия\" с продуцентите Майкъл Г. Уилсън и Барбара Броколи. Все още не е известно какви са били тези различия, но мнозина предполагат, че Бойл и сценаристът, с когото той обичайно работи - Джон Ходж, са били склонни да включат в сценария намеци за движението #MeToo, както и да убият агент 007. Наскоро промени в сценария отложиха премиерата на филма с още три месеца и беше съобщено, че                           продуцентите  преговарят с носителя на \"Оскар\" Рами Малек за ролята на главния злодей .  Преди година на автосалона в Женева \"Астон Мартин\" обяви, че  ще пусне своя марка, която ще предлага луксозни електрически автомобили . Тя ще носи името \"Лагонда\" и за момента се предвижда да включва лимузина, спортно купе и кросоувър. На продължаващото до неделя изложение в Женева тази година те показаха прототипа, от който ще се роди кросоувърът на ток. Плановете са първият сериен модел да е на пазара до 2021 година.", "date": "2019.03.13", "title": "Джеймс Бонд се включва в борбата срещу промените в климата - ще кара електромобил"}
{"url": "https://www.dnevnik.bg/sport/2019/03/13/3404063_vladimir_iliev_vleze_v_istoriiata_sus_sreburen_medal/", "text": "Владимир Илиев пренаписа историята на българския мъжки биатлон. 31-годишният състезател от Троян спечели сребърен медал от световното първенство в Йостерсунд. Българският биатлонист изненада всички фаворити, след като свали 19 от 20-те мишени на стрелбището, направи отлично ски бягане и завърши втори в най-дългата дистанция в биатлона - 20 километра индивидуален старт. Илиев е първият български представител при мъжете, който печели отличие от шампионат на планетата. Досега най-доброто постижение беше шестото място на Красимир Анев от предишното световно - в Хохфилцен през 2017 г. Илиев изравни и най-доброто постижение за България от световни първенства - сребърния медал на Цветана Кръстева в спринта на 7.5 километра през 1989 г. Другите три български индивидуални отличия от шампионати на планетата са бронзови на 15 километра - два на Екатерина Дафовска (1995 и 1997 г.) и един на Ива Шкодрева (1991 г.). Илиев събра сили да направи на най-силното състезание в кариерата си след две тежки години. Той влезе с големи очаквания в олимпийската година след историческата първа европейска титла, но не успя да изпълни целта си за добро класиране в Пьонгчанг. През лятото Илиев лекуваше ишиас, а след това в хода на сезона имаше сериозни проблеми със стрелбата, особено от положение легнал, където успеваемостта му спадна до 67%. Най-добрият му резултат преди световното беше 25-ото място в преследването в Антхолц. Илиев обаче успя да реализира своя потенциал след изумително представяне в Йостерсунд. Той допусна една грешка при втората си стрелба и финишира на 1:08.7 мин. зад новия световен шампион в дисциплината - Арнд Пайфер от Германия, който свали всичките 20 мишени. Българският биатлонист се пребори за второто място с носителя на осем медала от световни първенства Тарей Бьо. Норвежецът финишира трети на 1:09.1 мин. от победителя. Страхотното българско представяне в днешното състезание беше допълнено от 21-ото място на Димитър Герджиков. Той също завърши с една грешка в стрелбата и завърши на 3:42.1 мин. от Пайфер. Красимир Анев е 27-и с два пропуска и пасив от 4:13.3 мин.", "date": "2019.03.13", "title": "Владимир Илиев влезе в историята със сребърен медал от световно първенство по биатлон"}
{"url": "https://www.dnevnik.bg/evropa/evropeiski_parlament/2019/03/13/3404058_evroparlamentut_prizova_da_se_sprat_pregovorite_s/", "text": "С гласовете на 370 от гласувалите 622 евродепутати Европейският парламент одобри днес резолюция, в която призовава Европейската комисия и Европейския съвет формално да прекратят преговорите с Турция за членство в ЕС. Документът е с препоръчителна сила, тъй като окончателното решение, включващо и отнемане статута на Турция на страна - кандидат за членство, е в правомощията на Европейския съвет, обединяващ лидерите на страните членки. Против гласуваха 109, а се въздържаха 149 депутати. Подробности как са гласували българските представители ще има по-късно, но Сергей Станишев и Андрей Ковачев вече обявиха, че са против призива за спиране на преговорите, а евродепутати от България в групата на АЛДЕ гласуваха миналия месец в Комисията за външна политика против. Четвъртият и последен доклад на този състав на европарламента веднага бе остро критикуван от Волкан Бозкир, председател на Комисията за външна политика на турския парламент. Според него текстът е откъснат от реалността в Турция и съдържа твърдения, идващи от неприятелски за страната кръгове. \"Турция не може да се съобрази с тази резолюция и има намерение да продължи процеса на евроинтеграция и реформени усилия, за да стане член на ЕС.\" Бозкир припомня, че документът няма правно задължителна сила, че Анкара няма как да приеме \"неконструктивното отношение\", докато се бори с тероризма, ПКК, \"Ислямска държава\" и гюленистите. Евродепутатът Мариете Шаке от либералната група АЛДЕ предложи да бъдат спрени и милиардите евро (около 550 млн. евро само за 2019 г. - бел. ред.), които са предвидени като помощ от ЕС за евроинтегрирането на Турция, но поправката ѝ бе отхвърлена. Според Шаке е безсмислено да се продължи финансирането на Турция, докато тя продължава всеки ден да погазва принципи на демокрацията и върховенството на закона. Би трябвало тези фондове да отидат за подкрепа на независими организации, борещи се за свобода на медиите, демокрацията и фундаменталните ценности, допълни Шаке.", "date": "2019.03.13", "title": "Европарламентът призова да се спрат преговорите с Турция за членство в ЕС"}
{"url": "https://www.dnevnik.bg/razvlechenie/2019/03/13/3403924_hitovi_pesni_na_britni_spiurs_shte_prozvuchat_v/", "text": "Хитове на поп иконата Бритни Спиърс ще прозвучат на Бродуей в нов мюзикъл с феминистко послание, съобщава Би Би Си. Новината се появява в момент, в който Спиърс обяви, че ще вземе малко почивка от сценичната си кариера. Тя иска да се фокусира върху здравето на баща си, който се възстановява от операция. Once Upon A One More Time ще разказва историята на приказни принцеси, които обсъждат книги в специален клуб. Техният живот променя злата Фея кръстница, която им носи копие на книгата \"Женската мистерия\", чиято авторка е Бети Фрийдън. Така у принцесите се поражда въпросът дали животът не е нещо повече от това да се омъжат за Чаровния принц и да пеят с животинки. Историята ще бъде компилация от 23 песни от репертоара на Бритни Спиърс, като в тях ще са включени и хитовете Baby One More Time, Oops! I Did It Again и Toxic. \"Развълнувана съм, че ще има мюзикъл с мои песни, а още повече от това, че те намират място в толкова магичен свят, изпълнен с герои, с който съм израснала. Това е сбъдната мечта за мен\", каза Спиърс. Сценаристът Джон Хартмър обещава шоуто да бъде \"изключително забавно и смешно\". Премиерата ще бъде в Чикаго по-късно тази година. През 2020 г. мюзикълът ще стъпи на Бродуей в Ню Йорк.", "date": "2019.03.13", "title": "Хитови песни на Бритни Спиърс ще прозвучат в мюзикъл с феминистко послание"}
{"url": "https://www.dnevnik.bg/analizi/2019/03/13/3403752_sudiia_miroslava_todorova_celta_na_nakazanieto_ne_biva/", "text": "Сблъсъкът на съдия Тодорова с управлението на съдебната власт стана публичен през 2012 г., когато вътрешният министър Цветан Цветанов обяви безпрецедентна война от екрана на телевизията на невписващата се в представата му за \"добър съдия\" Тодорова, която отгоре на всичко беше и председател на ненавистния Съюз на съдиите в България. Така се стигна до уволнението й на 12 юли 2012 г. от предишния ВСС. През 2014 петчленният състав на ВАС отмени уволнението, но тогавашният ВСС я наказа повторно с понижаване за 2 години в Софийския районен съд, поискано от прокурор, вместо с по-лекото наказание - намаляване на заплатата, каквото беше предложението на дисциплинарния състав. Сега схемата се повтаря: дисциплинарният състав предлага временно намаляване на заплатата, но някои кадровици искат отново по-тежката санкция - ново понижаване в Софийския районен съд, без да й зададат нито един въпрос по време на изслушването й във вторник. Това се оценява като знак, че се прави опит съдия Тодорова да бъде без много шум елиминирана от ключовия Софийски градски съд. \"Не смятам Софийския районен съд за Колима\" - отвръща тя на перспективата за ново понижение. За тази цел трябва да се съберат 8 гласа в 14-членната съдийска колегия на ВСС, това ще стане ясно на 26 март. \"Дневник\" публикува със значителни съкращения личната защита на Мирослава Тодорова по дисциплинарното й дело, която вчера е изложила пред кадровия орган, воден от убеждението, че поставените въпроси надхвърлят рамките на експертната конкретика и засягат проблеми, важни не само за съдийското съсловие. А се отнасят до универсални принципи, какъвто е изборът на елементарната човешка порядъчност в управлението на съдебната власт пред лекотата на елементарното служене. Заглавието и акцентите са на редакцията. Пълния текст на становището е публикуван в  \"Съдийски вестник\" От проверката на Инспектората на Висшия съдебен съвет /ИВСС/, в която като съдия съм била сведена до обект, а проверката се е изчерпала в натоварване на деловодители на самия съд да правят списъци и да преписват предмета на делата от съдебните регистри, никой не би могъл да разбере нищо за работата ми като съдия, нито за това как изработеното от мен се съотнася към работата на останалите съдии, включително на тези, които са наказани с по-леки наказания от това, което се предлага да ми бъде наложено – и като брой разгледани за същия период дела, и като резултат за съдбата на делата. ............. При това положение предметът по дисциплинарното дело е сведен до конфронтиране на обвинението за виновно поведение с природните закони. И без да ни интересува предметът на делата, те са такова количество, че времето не стига да бъдат приключени в инструктивните процесуални срокове. 1076 дела, както е посочила адвокат Доковска в предишното заседание /на 26.02.2019 г. - бел. ред./ изискват при минимално средно отделено време от 1 ден за проучване, насрочване, разглеждане, подготовка за решаване и решаване на делото, 3 календарни (не работни) години без 17 дни. ................. Същевременно извън интереса на ИВСС е останало обстоятелството, че на практика съм решила дела, които са били в СРС от 2002 г. до 2014 г. и оставените 68 дела от 237, заварени към април 2016 г.,на председателствения от мен състав са били образувани през 2016 г. и 2015 г. Не е представлявал интерес и въпросът, че по тях е имало досъдебни производства, продължили 10 години. С други думи, излиза, че без значение за работата ми като съдия е обстоятелството, че съставът е бил изцяло изчистен от стари дела и съм облекчила работата на следващия съдия максимално, както и на съда, защото не съм натоварила други колеги. Позволявам си да обърна вниманието на тези числа по две причини. Първата причина е, защото делото е сведено единствено до числа и срокове. Втората причина е, че в протокола е записано, че адвокат Доковска ги е казала, но последвалата дискусия се е развила така, все едно тя изобщо не е говорила. Не е коментиран нито един довод, не е получил отговор нито един от поставените от нея въпроси. ................... Разбира се, едва ли може да се приеме за достойно положението на съдия и на съдебната власт като цяло, когато оценката на работата на съдията и на всички останали помощни административни органи, чиято функция е да отстраняват пречките за правилното осъществяване на същинската функция на съдебна власт, изобщо не се интересува от това какви са делата и какво е тяхното процесуално развитие. И то при положение, че след втората половина на ХХ век и след теорията на справедливостта на Джон Ролс и главен фактор за повишаване на доверието в съда, т.е. решаващо е поведението, което съдията има спрямо участниците в съдебните процедури, така че те да се почувстват оценени по достойнство и да придобият убеждението, че съдът осигурява върховенството на правото. .............. В тази ситуация единственото порядъчно поведение на съдията по дълбокото ми разбиране е да приоритизира с оглед конкретните последици от решаването по всяко дело. Затова и т.е. приела съм, че няма основание за държавна репресия, поради което дори евентуално изтеклата давност няма да накърни защитим правен интерес (уточнявам, че не са ми известни такива случаи). Това не е оправдание, а само обяснение на моя избор да приоритизирам според конкретния интерес на конкретните хора по делата. ........................ Моля да вземете предвид, че за разлика от споменатите случаи за сравнение, никога не съм била спирана от разпределение на дела. Никога не съм получавала други форми на административна подкрепа за това, че съм приключила работа, останала от предходни периоди преди понижаването ми в длъжност. Последното, което искам, е да се противопоставям на обсъжданите колеги. Изобщо не подлагам на съмнение, че са работили в условията на свръхнатовареност. Обективността обаче изисква да се вземе предвид, че по достъпни данни броят на окончателно решените от мен дела за две години се равняват на приключените от някои от тези съдии за четиригодишен период от време. Тази констатация не е упрек към работата им, нито е изтъкване на каквото и да било предимство, защото без да сме извършили проверка на сложността на делата, не можем да измерим нито ефективност, нито ефикасност. Както казах обаче, след като делото е сведено до цифри и числа, друго възражение освен това, че и сравнението е произволно, не мога да направя. I. Поради всичко изложено моля да приемете, че не се установява основание за ангажиране на дисциплинарната ми отговорност, защото не се установява да съм имала обективна възможност фактически да спазя инструктивните процесуални срокове и да реша делата с полагане на дължимата грижа. В този смисъл по делото не е доказано виновно поведение. Такова би било реализирано само ако е доказано, че държавата е предоставила достатъчно ресурси за осъществяване на правосъдната дейност, включително квалифициран помощен административен персонал, разпределението на делата да е било извършено по ефективен начин, натовареността на съдията да е била справедлива и осигуряваща обективната възможност за фактическото справяне с потока дела. II. Независимо от изложеното считам, че предложението за наказание по чл. 308, ал. 1, т. 4 или т. 3 Закона за съдебната власт не обслужва целите на дисциплинарното санкциониране, защото е лишено от резон.", "date": "2019.03.13", "title": "Съдия Мирослава Тодорова: Целта на наказанието не бива да бъде смразяващ ефект върху останалите съдии"}
{"url": "https://www.dnevnik.bg/bulgaria/2019/03/13/3404068_napravihme_kompromis_s_vsichki_veroizpovedaniia_obiavi/", "text": "Председателят на парламентарната група на ГЕРБ Цветан Цветанов обяви пред БНТ, че е направен компромис с държавата и с всички вероизповедания, след като днес, заедно с финансовия министър Владислав Горанов съобщиха, че дългът от 8 млн. лв. на Главното мюфтийство към държавата няма да бъда опростен, а само  ще бъде разсрочен.  Така всичко, което е изискуемо от различните институции и в частност приходната агенция, ще остане, но ще бъде разсрочено, за да бъдат облекчени вероизповеданията. Според Цветанов не толкова реакцията на обществото, а на политическите сили го е накарала да направи промени спрямо първоначално приетите на 8 март промени в Закона за вероизповеданията, с които еднократно се даваше възможност дълговете да бъдат опростени. По думите му е било важно държавата да плати заплатите на имамите, тъй като парите можело да дойдат от чужди организации. \"Сега чакаме Министерството на финансите да ни представи план, за да може до петък да внесем официалното си предложение каква да е отсрочката за плащането на дълговете\", добави Цветанов и уточни, че е напълно естествено вероизповеданията да имат натрупани задължения.", "date": "2019.03.13", "title": "Направихме компромис с всички вероизповедания, обяви Цветанов"}
{"url": "https://www.dnevnik.bg/kultura/2019/03/13/3403975_ndk_se_stremi_kum_digitalno_razvitie/", "text": "Националният дворец на културата залага в програмата си дигитално развитие, оптимизиране на сайта си в интернет и на системата за продажба на билети, както и развитие на екипа. Това съобщиха на представянето на стратегическите цели на НДК за периода 2019-2020 г. \"Тази година НДК си поставя за цел да следва една градивна политика по отношение на продуцираните си събития, базирана на съществуващите традиции\", отбеляза председателят на Съвета на директорите Борислав Велков. Той уточни, че НДК има всички необходими предпоставки да заяви лидерство на терена на продуцирането на културни събития, и в частност на концерти.  Ръководството на НДК иска да скъса със стереотипа на отдаване на площи и зали под наем. Стремежът на НДК е да бъдат обхванати всички пространства на сградата и така да се покажат промяна, устойчивост и визия.  \"Управлявайки до голяма степен сами процесите си, ще имаме възможност да развием и наша политика за достъпност на събитията. Защото НДК като културна институция има мисия да осъществява културни събития за всички хора\", подчерта Иван Драндийски, ръководител на продуцентския център в НДК.  От културната институция акцентираха върху две основни задачи, които стоят пред тях: дигиталното развитие на ресурса на НДК – оптимизиране на сайта в интернет и на системата за продажба на билети, както и развитие на екипа. \"Дигитализацията обхваща сайта ни, който трябва да стане качествен, информативен. Съдържанието трябва да е точно и ясно. И ние ще го представим така чрез нова визия\", обясни Борислав Велков. ", "date": "2019.03.13", "title": "НДК се стреми към дигитално развитие"}
{"url": "https://www.dnevnik.bg/evropa/2019/03/13/3403895_germaniia_e_paralizirana_ot_nevuzmojen_izbor/", "text": "Световният търговски ред, на който се крепи германският просперитет, се разпада, а Ангела Меркел не знае какво да направи по въпроса. Политиката \"Америка на първо място\" на президента Доналд Тръмп принуждава Германия да направи невъзможния избор между САЩ и Китай, докато силата, стояща зад модерния икономически успех на страната, се изправя срещу тази, която е ключът за бъдещия й растеж. Резултатът е политическа парализа в момент, когато съюзниците на Германия искат тя да поеме политическо лидерство. По редица въпроси, от търговията до киберсигурността и международната данъчна реформа, Меркел е спъвана от страха да не се противопостави на ключовите търговски партньори на страната си. Вътрешният кръг на Меркел се опасява, че всяка твърда позиция създава риск от ответна реакция, която би могла да тласне напрежението извън контрол, твърдят запознати източници. Същевременно ситуацията става все по-неотложна. Икономиката се забавя, популистите, тласкани напред от Тръмп, печелят терен в целия Европейския съюз, а стратегическите съюзници на Меркел разработват планове как да отклонят още страни от многостранната система, на която тя държи. Отчаянието й става все по-очевидно. \"Нима се разцепваме на малки парченца от пъзел, като всеки мисли, че може да разреши проблемите най-добре сам\", запита Меркел миналия месец на Мюнхенската конференция по сигурността. \"Ако случаят е такъв, като германски канцлер мога да кажа само, че нещата изглеждат зле за нас\", заяви тя. Меркел е решена да продължава да протяга ръка на Тръмп В окото на бурята е мощната автомобилостроителна промишленост на Германия, която и без това се бори да се справи с прехода към ерата на самоуправляващи се електрически коли. Тръмп заплашва да наложи мита на вноса на европейски автомобили. Такъв ход би засегнал особено тежко \"Мерцедес-Бенц\", БМВ и подразделението на \"Фолксваген\" - \"Порше\". Евентуални американски мита биха свили германския автомобилен износ с около 18.4 млрд. евро (20.7 млрд. долара), сочи изследване на мюнхенския икономически институт \"Ифо\" (Ifo). Въпреки враждебността на Белия дом и недоволството на французите Меркел е решена да продължи да протяга ръка на Тръмп. Германският лидер иска САЩ възможно най-бързо да бъдат включени в преговори за по-широко търговско споразумение и се опасява, че европейски ответни мерки на митата биха могли да ескалират до пълномащабен трансатлантически търговски конфликт, посочва източник, запознат с правителствената позиция. Спорът за автомобилите е показателен за това как Германия се чувства все по-неловко в геополитиката. От десетилетия страната се облагодетелства от международна търговска система, направлявана Запада и подкрепяна от военната мощ на САЩ. Правителството просто стои настрани и гледа как износът си върви. Сега обаче това време свърши. Тръмп пося съмнения в ангажимента си да защитава американските съюзници в НАТО, популистите в Европа повеждат опозицията срещу свободната търговия и отправят предизвикателства към основните принципи на членството в ЕС.  Китай пък предлага алтернативен източник  на финансиране на по-слаби страни като Италия, Португалия и Гърция, които са недоволни от изискването на Германия бюджетите да се затягат. \"Германия е в хватката на дилемата на променящи се търговски модели и не знае как да реагира\", казва Себастиан Дулиън, анализатор в Европейския съвет за международни отношения. В резултат Меркел се лута между ангажираност и упорство. Понякога тя се опитва да ухажва както САЩ, така и Китай. Друг път изразява силна национална позиция в отговор на заплахите, макар все още да не е изпълнила обещанията си. Сред въпросите, по които канцлерът зае твърдо становище, е съдбата на новия газопровод до Русия. Меркел държи на позицията си за проекта \" Северен поток 2 \" въпреки гръмките оплаквания на САЩ от засилваща се зависимост от Москва и европейските опасения, че с него ще отслабнат позициите на Украйна. Правителството освен това затегна правилата за  чуждестранните придобивания  в опит да предпази германските технологии от икономически съперници като Китай според новата промишлена стратегия за Германия на министъра на икономиката Петер Алтмайер. В повечето области обаче желанието на канцлера да избягва неприятности пречи на Германия, а често и на ЕС, да заеме позиция. \"Правителството изостава от събитията\" Стремежът на Франция да бъде изкован единен европейски фронт за борба с трудно разбираемите данъчни структури на интернет гиганти като \"Амазон\", \"Алфабет\" и \"Фейсбук\" е друга жертва на германската предпазливост. В центъра на всичко отново е автомобилната промишленост. Френският план предвижда технологичните компании, повечето от които на практика са с централи в САЩ, да бъдат облагани с данъци според страната, където правят продажбите си, вместо според тази, в която са произведени услугите им. Това е плашещ прецедент за експортна сила като Германия, особено в момент, когато Тръмп се опитва да накаже автомобилостроителите й. Така че, вместо да застане начело заедно с Франция, администрацията на Меркел иска да изчака да се появи международен консенсус, който да й осигури прикритие, според информиран източник. Финансовият министър Олаф Шолц иска да обвърже САЩ с международно споразумение, преди инициативата за европейски дигитален данък да е напреднала.  Французите междувременно въвеждат данъка  на национално ниво въпреки липсата на подкрепа от най-важния им партньор. \"Правителството изостава от събитията\", посочва Керстин Андрее, депутат от партията \"Зелени\", участваща в икономическата комисия на германския Бундестаг. \"Стратегическата икономическа политика е игнорирана\", допълва тя.", "date": "2019.03.13", "title": "Германия е парализирана от невъзможен избор"}
{"url": "https://www.dnevnik.bg/sport/2019/03/13/3403504_siti_vkara_sedem_gola_na_shalke_i_produlji_kum/", "text": "\"Манчестър сити\" записа най-голямата си победа в Европа, след като разгроми с 7:0 \"Шалке\" в осминафиналния реванш от Шампионската лига между двата тима. \"Гражданите\" взеха втори пореден успех над германците, с което си осигуриха участие на четвъртфиналите. В общия резултат от двете срещи \"Сити\" продължава с 10:2. Съставът на Пеп Гуардиола подобри най-голямата си победа в турнира от началото на сезона, след като през ноември се справи с \"Шахтьор\" с 6:0. Две попадения на \"Етихад\" отбеляза Серхио Агуеро, а по веднъж се разписаха Лерой Сане, Рахийм Стърлинг, Бернардо Силва и Фил Фоудън. \"Сити\" записа 10-а поредна победа във всички турнири и за четвърти път в последните пет срещи запази мрежата си суха. \"Гражданите\" ще играят в четвъртфиналите за втора поредна година. \"Гражданите\" започнаха с няколко промени и бразилецът Данило на непривичен пост в центъра на отбратана. Там Гуардиола не можеше да разчита на контузения Венсан Компани и наказания Николас Отаменди, а Джон Стоунс беше невъзстановен. В предни позиции \"Сити\" беше с всичко най-добро, като Серхио Агуеро започна, подкрепян от Рахийм Стърлинг и Лерой Сане. След начални минути, в които \"гражданите\" имаха пълен контрол на терена, но така и не успяваха да се справят със защитата на гостите от Германия. В 14-ата минута Агуеро удари и греда след удар в наказателното поле. В края на първата част \"Сити\" вдигна оборотите и бързо реши всичко в сблъсъка. В рамките на осем минути \"гражданите\" стигнаха до три гола и по този начин си осигуриха продължаване напред. Първият гол дойде от дузпа в 35-ата минута, реализирана от Агуеро. Той технично копна топката, за да вкара в мрежата на Ралф Ферман. Наказателният удар беше отсъден за задържане на Джефри Брума срещу Бернардо Силва. Дълго време кралскосините протестираха, а съдията Клеман Тюрпен се консултира с видеоасистентите и системата VAR, която потвърди решението му. След първото попадение гостите рухнаха и това доведе до още два гола. Първо в 35-ата минута Агуеро вкара за втори път след асистенция на Стърлинг. Англичанинът получи до крайната линия и върна назад с пета, където от малък ъгъл Агуеро се разписа - 2:0. Две минути преди изтичането на редовното време за първата част Лерой Сане вкара срещу родния си клуб. Германският национал се разписа след асистенция на Александър Зинченко, като по този начин стигна 50 гола в кариерата си. След почивката \"Сити\" стигна до нови четири гола. В 56-ата минута Стърлинг се разписа след асистенция на Сане, а след това последваха голове на Бернардо Силва и резервата Фил Фоудън. Крайният резултат оформи Габриел Жезуш в 83-ата минута. Попадение на Сане беше отменено заради засада.", "date": "2019.03.13", "title": "\"Сити\" вкара седем гола на \"Шалке\" и продължи към четвъртфиналите"}
{"url": "https://www.dnevnik.bg/bulgaria/2019/03/13/3403374_dva_paviliona_v_parka_koito_niamat_povod_da_sa_tam_ako/", "text": "Как изглежда \"обект за мобилна търговия\" на пуканки в парк? А за продажба на царевица? А как си представяте бизнес в почти монополно положение, продаващ с надценка от около 300 процента и то в среда, където почти постоянно има множество хора? С възможност за голяма печалба. Дори да е изненадващо, оказва се може да няма разлика. На едно от най-посещаваните места в Борисовата градина в София – площадката с пързалката-слонче в центъра на парка, тази събота отвориха два нови павилиона. Когато температурите в София почти достигнаха 20 градуса, а Борисовата градина е пълна с хора, веднага започнаха продажби – вода, чай, кафе, бира и други. По обед в неделя вече имаше и немалки опашки, макар че течеше и дозареждане на стока, появи се и хладилник за сладоледи. Хора купуваха, въпреки надценките. Малка бира за около 3 лева, чай или кафе за около 2-2.50 лв. В района голям избор няма, единственото място в близост, предлагащо напитки, сладки и солени пакетирани изделия е до стадиона на ЦСКА. Дълги години на това място в градинката имаше два павилиона с няколко маси за всякакви напитки и храни. При ремонта на градинката обаче те бяха премахнати. А след това беше направена бетонова площадка с изводи за вода, ток, канал, на която да се появи нов търговски обект. След конкурс. До момента търг или В район \"Средец\" чакат оценка за мястото, за да решат каква да е началната конкурсна цена, съобщи пред \"Дневник\" заместник-кметът на района Любомир Ковачев. Той уточни, че за тази част на парка, около градинката, има четири активни търговски разрешителни, които са за мобилна търговия на сладолед, пуканки, царевица и хот-дог. Тъй като в района от доста време работят павилиони за хот-дог и за сладоледи, остава новите два да са Такова разрешително – за мобилна търговия с пуканки и царевица, показали и работещи на павилионите в понеделник на служители на общината, минали през мястото. Любомир Ковачев първоначално коментира пред \"Дневник\", че разрешителното за каква точно стока е търговският обект често се нарушавало. От думите му се разбра, че според него това не е и сериозен проблем. Дали ще се търгувало с пуканки или покрай тях се продавала и лимонада, не било голямо нарушение, подлежащо на санкции, смята Ковачев. Фирмите за мобилна търговия плащали за квадратни метра търговска площ и не било чак от такова значение за какво ползвали тази площ, след като имали разрешение за търговия, е мнението на зам.-кмета. На въпрос, че в случая има сериозна разлика в продаваните продукти и съответно в печалбите, генерирани от един пункт за пуканки в сравнение с павилион за всякакви храни и напитки, Ковачев каза, че печалбите не са тема и не се следят от общинската администрация. Зам.-кметът уточни обаче, че до момента не е правена официална проверка от администрацията на района и такава предстои. А след нея ще може да коментира по-подробно казуса. Заяви, че ако двата павилиона действително са поставени на площадката, предназначена за преместваем обект и за отдаване чрез конкурс, то това е нарушение. И павилионите ако действително са там. Преместваемите обекти за разлика от тези за мобилна търговия, имат по-строг режим , трябва да отговарят на различни норми според Закона за устройството на територията, да имат предварителен проект, да бъдат въведени в експлоатация и други. Това не е направено за отвореното ново място за търговия. Дали обаче ще се стигне до отстраняването на павилионите и хладилниците към тях все още не е известно. Във вторник, когато администрацията на района се канеше да провери обекта, той не работеше вероятно заради лошото време. От Столичния инспекторат пък казаха за \"Дневник\", че са установили, че на мястото се извършва търговия, която не е по правилата, но поискаха официални въпроси, за да отговорят какви мерки са взети и ще се взимат вбъдеще. До края на деня вчера отговори все още нямаше. За район \"Средец\" един обект за мобилна търговия общо може да е Общински експерти коментираха, че е възможно даден павилион с разрешение например да продава пуканки, да смени предназначението си, без да иска одобрение за това, но все пак трябвало да е еднороден вид търговия. От царевица на пуканки например или от хот-дог на понички. Иначе имало всички основания да се отнеме разрешителното. В случая в Борисовата градина освен че с разрешително за царевица и пуканки се продават далеч повече и разнородни неща, включително и бира, общата търговска площ надвишава сериозно регламентираните 3 квадратни метра /или 6 за два обекта/. Общо търговската площ е около 20 квадратни метра - два павилиона, между които са поставени и три хладилни витрини, а от едната им страна има също два допълнителни хладилника. Те обаче поне на външен вид изобщо не изглеждат незаконни - свързани са с монтираните на площадката канали, ползват водата и тока на мястото. И нищо не изглежда временно или правено набързо.", "date": "2019.03.13", "title": "Два павилиона в парка, които \"нямат повод да са там\", ако са там"}
{"url": "https://www.dnevnik.bg/sport/2019/03/13/3403444_dve_bitki_s_mnogo_neizvestni_koi_shte_sa_poslednite/", "text": "Два сблъсъка, заредени с много неизвестни след развоя на първите мачове, ще определят днес последните участници в четвъртфиналите на Шампионската лига. Четири тима ще се борят за последните две места във финалната осмица - \"Байерн\", \"Ливърпул\", \"Барселона\" и \"Лион\". Противно на очакванията и резултатите в груповата фаза, първите срещи между тях завършиха без отбелязан гол. Това остави развръзката изцяло за реваншите, които ще се изиграят тази вечер от 22.00 часа на \"Алианц арена\" и \"Камп ноу\". Победителите ще се присъединят към \"Аякс\", \"Тотнъм\", \"Манчестър юнайтед\", \"Порто\", \"Ювентус\" и \"Манчестър сити\", които вече очакват жребия в петък. \"Байерн\" - \"Ливърпул\" Много малко неща разделиха петкратните европейски шампиони в двубоя им на \"Анфийлд\". \"Ливърпул\" имаше инициативата в голяма част от мача, но победата можеше да отиде и в двете посоки. В крайна сметка скромни брой точни удари доведе до закономерно нулево равенство, което направи изхода от сблъсъка още по-непредвидим. \"Байерн\" е излязъл краен победител в 11 от 14-те си участия в осминафиналите. Баварците не са отпадали в първия кръг на директните елиминации от драматичната загуба от \"Интер\" през 2011 г. заради голове на чужд терен. Преди равенството на \"Анфийлд\" \"Байерн\" се намираше в серия от пет поредни победи в осминафинални срещи при 31 отбелязани гола. Това включваше две звучни победи с по 5:1 срещу друг английски отбор - \"Арсенал\", през 2017 г. Вече пет поредни пъти германският шампион е отстранявал тимове от Висшата лига в европейските турнири. \"Ливърпул\" се надява да прекъсне тази серия, но показва колебания в последните два месеца. Тимът на Юрген Клоп изгуби първото място във Висшата лига и започна да изпитва трудности в отбелязването на голове в завързаните мачове. В същото време \"Байерн\" подобри представянето си и успя да навакса голям пасив на \"Борусия\" (Дортмунд, за да излезе начело в Бундеслигата. Освен това \"Ливърпул\" се намира в серия от четири поредни загуби като гости в Шампионската лига - срещу \"Наполи\" (0:1), \"Цървена звезда (0:2) и ПСЖ (1:2) в груповата фаза този сезон и срещу \"Рома\" (2:4) в полуфиналите миналата година. \"Виждате как се променя футболът. \"Байерн\" дойде в Ливърпул и трябваше да обясняваме на хората, че не сме голям фаворит в този сблъсък. (\"Байерн\") Показаха доста респект, защитаваха се на високо ниво. Не играха по начина, по който обикновено играят. Очаквам да са много по-офанзивни в реванша\", каза Клоп. \"В отворените мачове винаги можеш да спечелиш и това е първото нещо, което трябва да направим - да създаден открит мач. Трябва да покажем колко много искаме да се класираме за осминафиналите\", допълни мениджърът на \"Ливърпул\". Германецът се изказа много критично за мненията, че за \"Ливърпул\" е по-добре да отпадне от Шампионската лига, за да има по-големи шансове да се бори за дълго чаканата титла във Висшата лига. Той ги определи като \"лудост\" и заяви, че би било обидно за феновете. \"Барселона\" - \"Лион\"  Крачещият към защита на титлата в Испания \"Барселона\" влиза като абсолютен фаворит в двубоя срещу \"Лион\". Старши треньорът Ернесто Валверде обаче заяви, че отборът му ще бъде изключително предпазлив след шокиращите отпадания на хегемона в Шампионската лига \"Реал\" (Мадрид) и сочения за един от главните претенденти през този сезон \"Пари Сен Жермен\". \"Фактът, че отбори като \"Реал\" и ПСЖ бяха елиминирани е важен и ние трябва да бъдем много внимателни и да не подценяваме \"Лион\", каза Валверде на пресконференцията преди мача. \"Барселона\" има впечатляващи показатели като домакин в европейските клубни турнири. Каталунците не са губили на \"Камп ноу\" от 2013 г., когато допуснаха тежко поражение с 0:3 от \"Байерн\" (Мюнхен) в реванш от полуфиналите. Испанският отбор няма загуба в турнира през този сезон и не е отпадал във фазата на осминафиналите от 2007 г. \"Лион\" обаче също е без поражение от началото на турнира, а в груповата фаза записа страхотен успех като гост на \"Манчестър сити\". Освен това френският тим, който се намира в серия от шест поредни равенства в Европа, ще бъде подсилен от завръщането на Набил Фекир, който пропусна първи мач заради наказание. \"Те имат своите оръжия, най-вече в атака. Имат много бързи нападатели и съм сигурен, че ще се опитат да се възползват от това. Обикновено поемат инициативата в мачовете си, знаят колко важен е голът на чужд терен и ще използват това\", каза още Валверде. \"Виждаме от какъв калибър са опонентите, като гледаме другите мачове в Шампионската лига. Виждаме, че няма малки отбори и че предимство в първия мач не означава много. Резултатът е равен и ако искаме да продължим, трябва да победим\", допълни той.", "date": "2019.03.13", "title": "Две битки с много неизвестни: Кои ще са последните 1/4-финалисти в Шампионската лига"}
{"url": "https://www.dnevnik.bg/sviat/2019/03/13/3403206_sled_euforiiata_v_aljir_doidoha_sumneniiata/", "text": "След еуфорията дойде съмнение. Алжирците днес тънат в догадки относно отлагането на президентските избори, първоначално насрочени за април, което фактически удължава мандата на президента Абделазиз Бутефлика, станал мишена на протести, безпрецедентни за 20-годишното му управление. В понеделник президентът заяви, че няма да се бори за пети мандат, за което настояваха милионите демонстранти, но увери, че ще остане на поста си до изборите, отложени за неизвестна още дата. Така той удължи четвъртия си мандат, заради което според опозиционери демонстрациите може да продължат. \"Той отмени президентските избори, но остава на власт: последната хитрина на Бутефлика\", писа в заглавие на първа страница влиятелният всекидневник \"Уатан\". Според Али Бенфлис, бивш премиер на Бутефлика, минал в опозиция, \"удължаването на четвъртия мандат е нападение срещу конституцията от страна на неконституционните сили (по-специално един от братята и специален съветник на президента, смятан за същинския държавен глава)\". Тези сили \"превзеха центровете за вземане на решения\", заяви в разпространен чрез интернет видеоклип Бенфлис, създал през 2014 г. партията \"Авангард на свободата\". Изявлението на държавния глава в обръщение към нацията, публикувано от официалната информационна агенция,  първоначално бе приветствано с неспирно натискане  на клаксони в центъра на Алжир, откъдето се изтегли полицията, внушително присъствала в района през деня. Радостта обаче постепенно отстъпи място на съмнения, когато алжирците се задълбочиха в подробностите на плана, предложен от Бутефлика, чиито пълномощия изтичат на 28 април. Хитрина \"Отначало подскочих от радост, щом чух първите съобщения по телевизията, но после разбрах неща, от които ме побиват тръпки\", пише на страницата си във \"Фейсбук\" Латифа Бен, пенсионирана преподавателка. \"Приятели, ПОБЕДАААААААААА\", пише в началото на поста си Акли Урад, строителен инженер. После обаче се сепва: \"Всъщност е замислил тази хитрина, за да получи още една година и да организира превъплъщаването на мафиотската власт. Бдете! Бдете!\". Сайтът Те Ес А също призовава към бдителност. \"Алжирците трябва да проявят бдителност, за да не им отнемат красивата и пълна с радост революция, която започва да буди възхита в света\", пише той. Бившият дипломат и министър на културата (1998-1999) Абделазиз Рахаби заявява в \"Туитър\", че \"президентът Бутефлика се подиграва с народа (. . .) Упоритият му стремеж да остане на власт ще тласне страната в незнайна посока, опасен е за стабилността на държавата и единството на страната\". Социалните мрежи са изпъстрени с призиви за участие в \"шествие за твърдост и сплотяване\" на 15 март. Друго послание гласи: \"Стига са мамили народа, среща на 15 март\" - за поредната, четвърта петъчна демонстрация. \"Пети мандат няма да има\" и \"няма да има президентски избори на 18 април\", заяви президентът, ден след като се завърна в Алжир от Швейцария, където бе прекарал две седмици в болница, официално за \"медицински прегледи\". Следващите президентски избори \"ще се състоят като продължение на инклузивната и независима национална конференция (. . .), представителна за алжирското общество\", която \"ще трябва да положи усилия, за да приключи своя мандат до края на 2019 г.\", продължи държавният лидер. Тази конференция ще определи дата за бъдещите президентски избори, \"в които няма в никакъв случай да бъда сред кандидатите\", увери той. \"Без законно основание\" Като се ангажира \"да предаде президентските функции и прерогативи на приемника, който бъде свободно избран от алжирския народ\", Бутефлика отправя сигнал, че ще остане държавен глава и след изтичането на сегашния му мандат на 28 април 2019 г., докато избирателите не посочат нов президент. Никакъв текст - нито конституцията, нито някой закон, не бе споменат в посланието, с което Бутефлика отложи вота. Според специалиста по конституционно право Фатиха Бенабу, преподавател в Алжирския университет, \"липсва законово основание за отлагане на изборите. В случай на политическа криза алжирската конституция е отчасти неефективна\". Франция \"приветства\" решението на алжирския президент, като \"изрази надежда, че ще може бързо да се задейства нова динамика, способна да отговори на дълбоките стремежи на алжирския народ\". Междувременно Бутефлика уволни непопулярния премиер Ахмед Ауяхия и сложи на мястото му вътрешния министър Нуредин Бедуи. В понеделник вечерта на Бедуи бе възложено да състави ново правителство. В помощ му бе отреден вицепремиер, какъвто се назначава за пръв път от 2012 г. насам - Рамтан Ламамра, заслужил дипломат, уважаван в чужбина, който получава отново и портфейла на външен министър, какъвто бе от 2013 до 2017 г. С изявлението от 10 февруари, че ще се включи в президентската надпревара, Бутефлика сложи край на неколкомесечна неяснота, но отприщи протести, незапомнени от 1999 г., откакто бе избран за пръв път начело на държавата. Осемдесет и двегодишният Абделазиз Бутефлика е претърпял инсулт, чиито последици му попречиха да говори на живо пред алжирците от 2013 г. насам и разредиха публичните му появи. В петък човешка вълна заля за трета седмица поред улиците на Алжир и големите градове от страната; с всяка седмица прииждаха нови и нови участници въпреки опитите на правителството да успокои нещата. /БТА", "date": "2019.03.13", "title": "След еуфорията в Алжир дойдоха съмненията"}
{"url": "https://www.dnevnik.bg/kultura/2019/03/13/3403534_bile_august_obiavi_igralen_film_za_boris_iii/", "text": "Биле Аугуст планира в близко бъдеще да снима игрален филм за цар Борис III в София. Това сам обяви датският режисьор в речта си след получаването на наградaта на Международната федерация на филмовата преса (\"ФИПРЕССИ Платиниум 90\") в рамките на \"София филм фест\", преди прожекция на новия си филм \"Щастливеца Пер\" в кино \"Люмиер\". Филмът за Борис III е вече със завършен сценарий и е една от трите нови продукции по които той работи в момента. Засега не са известни повече подробности. По всяка вероятност Аугуст ще има интересен конкурент по темата. По време на гостуванията си в София през последните години, канадският режисьор от български произход Тед Кочев също  изрази желание да направи филм за Борис  III , който управлява България от 1918 до неочакваната си смърт през 1943 г. - динамичен за страната период, който включва и променливата позиция на държавата по въпроса с депортацията на евреи на фона във Втората световна война.  Биле Аугуст е роден през 1948 в Бреде. Той е един от най-известните и доказани скандинавски режисьори, а също така и един от най-продуктивните. Автор е на над 30 филма от дебюта си през 1978 г. насам, като голяма част от тях са адаптации по книги. Носител е на \"Оскар\", \"Златна палма\" и \"Златен глобус\" за \"Пеле Завоевателя\" (1987) и \"Златна мечка\" за \"Госпожица Смила и нейното усещане за сняг\" (1997). Сред известните му англоезични заглавия е екранизацията по \"Клетниците\" на Виктор Юго с Лиъм Нийсън и Джефри Ръш от 1998 г.  В подготвяния осем години \"Щастливеца Пер\" той извършва не само дисекция на религиозно и класово разделената Дания през XIX век, но, както намеква в интервюта, също така прави паралели с амбициите на младото поколение днес и нуждата постоянно да заявяваш себе си пред обществото, дори и това да не се случва по най-автентичния начин. Филмът е по класическата за датската литература книга на Хенрик Понтопидан, издадена в България от \"Персей\". \"Щастливеца Пер\" ще има само още една прожекция на \"София филм фест\" - на 24 март от 19:30 ч. \"Пеле Завоевателят\" ще бъде прожектиран на 23 март от 16 ч., а друго основно заглавие във филмографията на Аугуст, \"Безмълвно сърце\", на 22 март от 18:30 ч. Всички прожекции са в \"Одеон\". Днес от 12 ч. Биле Аугуст ще отговаря на въпроси на почитатели и ще дава автографи във фестивален център \"В парка\", над кино \"Люмиер\".", "date": "2019.03.13", "title": "Военна рапсодия: Биле Аугуст обяви игрален филм за Борис III"}
{"url": "https://www.dnevnik.bg/sviat/2019/03/13/3403391_stenata_voennite_-_kakvo_pokazva_bjudjetut_na_trump_za/", "text": "Разочарован от разделението в Конгреса и раздорите в собствената му партия, президентът Доналд Тръмп дава малко индикации в последните си бюджетни предложения за някакви нови амбициозни политики през следващите две или шест години. Бюджетният проект на Тръмп увеличава разходите за неговата гранична стена и за военните, но е оскъден откъм свежи идеи във връзка с наближаването на неговата предизборна кампания. Неговият бюджет за следващата фискална година, който има слаби шансове в Конгреса, до голяма степен се фокусира върху дълбоки съкращения на разходите и наливане на повече пари за постигането на утвърдени цели, като например неговата отдавна  обещана стена , подобряването на грижите за ветераните и борбата със  злоупотребите с опиоиди. Бюджетите могат да дават представа за вижданията на президентите за посоката на развитие на страната, но последният (бюджет) на Тръмп предлага и една предварителна възможност \"да се надникне\" в предстоящата му кампания. Битката на демократите да го свалят все повече се разгаря. Тръмп е принуден да се бори с едни посредствени рейтинги на одобрение, с мобилизираните демократи и с политически уязвимости в ключови щати. Подобно на своите предшественици, той скоро ще бъде призован да довърши изпълнената с политически смисъл фраза: \"Изпратете ме отново в Белия дом, за да мога ...\". \"Мисля, че с приближаването на 2020 г., той ще трябва да представи някаква визия за втория си мандат\", каза републиканският консултант Алекс Конант. \"Гласоподавателите винаги искат да знаят \"какво си направил за мене напоследък?\" Ако не представи картина какво ще представлява вторият му мандат, то тогава демократите ще направят това вместо него.\" Белият дом твърди, че Тръмп не просто предлага същите политики за втори път, а ги подсилва с повече конкретика, отколкото при първия тур, особено в сферата на търговската политика. След посланието му  \"За състоянието на съюза\" , което съдържаше малко нови политически идеи, бюджетът едва ли изненадва с нещо. Все пак той може да обслужва повече от една политическа цел, казва бившият помощник на кампанията на Тръмп Бари Бенет. Според него документът свидетелства за сблъсъците на Тръмп с демократите относно финансирането на стената и на военните. Той смята, че в опитите му да се аргументира по-добре. Бенет казва, че постулатът на Тръмп трябва да бъде: \"Ако това, което съм извършил, се е отразило добре на фиша за заплатата ви, то изпратете ме отново (в Белия дом). Ако ли не, те (демократите) ще разсипят всичко.\" Тръмп вече е отметнал голяма част от предизборния списък с обещанията си през 2016 г., отбелязвайки победи в много области, търсейки в същото време начини да минимизира загубите и половинчатите резултати. Той намали данъците,  оттегли САЩ от глобални споразумения  и назначи консервативни съдии в съдилищата, включително и двама във Върховния съд. Той не успя да замени закона на Барак Обама за здравеопазването, все още работи по предоговарянето на търговски споразумения и се бори да си осигури цялото финансиране, което иска, за своята гранична стена. Като цяло, неговите усилия в значителна степен задоволяват политическата му база, но удовлетворението от минали успехи едва ли е надеждна тактика за разширяване на подкрепата. Досега всички ходове на кампанията на Тръмп за преизбиране бяха прицелно насочени към запазване на най-пламенните му последователи. Това е рискован ход, заложен от самия президент с презумпцията, че може да превъзмогне слабите си позиции сред умерените и независими избиратели, като изкара пред урните още повече свои лоялисти през 2020, отколкото през 2016 година. По време на мощния си напън да запази контрола на Републиканската партия над Сената по време на междинните избори, Тръмп наблегна най-вече на своя твърд тон по въпросите на имиграцията. Той отново и отново се връща към старото си обещание за гранична стена, като дори принуди федералното правителство частично да \"затвори\" в опит да си осигури финансиране. Най-новият му бюджетен проект пак призовава за отхвърляне на \"Обамакеър\", за ограничаване на бъдещи федерални разходи по програмата \"Медикейд\" за хора с ниски доходи, а също така \"Ние смятаме, че всеки бюджет е възможност да изложим нашата визия за следващите 10 години\", каза и.д. бюджетният директор Ръсел Вот. Този рискован ход на Тръмп се посреща скептично от някои хора в обкръжението на президента, които подтикваха президента и Белия дом да прегърне някакви по-значими политически идеи с цел да бъдат спечелени умерените и независимите. Помощниците дават за пример доста предпазливата подкрепа на Тръмп за идеята за семейни медицински отпуски, предложена от неговата дъщеря  Иванка Тръмп . Според тях именно за разработката на такива предложения екипът на Тръмп трябва да хвърли повече усилия в навечерието на 2020 година. В сегашното (бюджетно) предложение тя се обявява за повече финансиране за грижите за децата. Подкрепяният от Белия дом план за подобряване на инфраструктурата - любима тема на предизборната политика във Вашингтон, практически не е отбелязал никакъв напредък от времето, когато Тръмп го представи за първи път преди две години. За неговата реализация не бяха отделени никакви по-различни средства, отколкото в предишните години. Току що-прохождащата кампания на Тръмп за преизбиране през 2020 г. тепърва започва да се формира кадрово, с фокус върху организиране на по-професионализирани операции, отколкото през 2016 г., и все още не е обявила своя политически щаб. Лекият политически багаж на Тръмп е функция и на все по-обтегнатите му отношения с Конгреса. При сегашния поделен контрол, Белият дом смята, че е слабо вероятно някакви нови предложения да спечелят законодателно одобрение, и възнамерява да действа разумно пестеливо при изпращането на каквото и да е ново (предложение) на Капитолийския хълм, рискувайки то да бъде отхвърлено. /БТА", "date": "2019.03.13", "title": "Стената, военните - какво показва бюджетът на Тръмп за предизборната му кампания"}
{"url": "https://www.dnevnik.bg/sport/2019/03/13/3403203_istoriiata_na_edin_bezsmislen_prevrat_ili_kakvo_se/", "text": "Покачващото се в последните няколко години напрежение в елита на мъжкия тенис достигна нова връхна точка в края на миналата седмица, когато падна главата на изпълнителния директор на Асоциацията на професионалните тенисисти (АТП) Крис Кермоуд. Проектирано от председателя на Съвета на играчите към АТП Новак Джокович и реализирано от малка група в този съвет, отстраняването на Кермоуд стана факт против волята на другите големи звезди като Роджър Федерер, Рафаел Надал и Стан Вавринка. Британецът ще напусне в края на сезона, когато ще изтече вторият му тригодишен мандат. Отказът да бъде подновен неговият договор предизвика остри реакции и разногласия между главните действащи лица в един от най-комерсиалните и бързо развиващи се икономически спортове. Мъжкият тенис се озова в ситуация на нужда от нов шеф - наред с нужда от колективна цел, план за действие и спокойствие - което ще се окаже много по-трудна за разрешаване задача, отколкото Джокович и неговите съюзници си си представяли. \"Разбира се, че тенисът се нуждае от промяна и нови идеи. Но когато разрушавате сграда, е най-добре да имате ясна представа какво ще стои на нейно място\", заяви тенис експертът Кристофър Клари в анализа си за \"Ню Йорк таймс\". Как се стигна до тук Както винаги в основата на конфликта са тенисистите, които искат да максимизират своите приходи в една свръхконкурентна среда, и собствениците и ръководителите на турнири, които искат да поддържат по-ниско темпото на увеличаване на наградните фондове. Големият проблем е, че и едната, и другата страна са част от една и съща раздирана от вътрешни спорове организация - АТП. Бордът на директорите на АТП, от който зависят крайните решения, е съставен от седем души - трима представители на Съвета на играчите, трима на Съвета на турнирите и президента Кермоуд. В случай на равенство при дадено гласуване Кермоуд има правото на решаващ вот. Нещо, което британецът предпочиташе да избягва, когато е възможно, за да не застраши подкрепата на едната или другата страна. Това е изключително труден за запазване баланс дори при най-добрите обстоятелства. И Кермоуд - въпреки безспорния си принос за развитието на мъжкия тенис и подкрепата на най-влиятелните имена в спорта Федерер и Надал - го разбра в четвъртък. За да запази поста си, президентът на АТП трябваше да получи най-малко по два гласа от представителите на тенисистите и представителите на турнирите. Последните гласуваха с пълно единодушие за подновяването на договора на британеца. Това обаче се оказа недостатъчно, след като Кермоуд не получи нито един глас от тримата представители на Съвета на играчите - главния вицепрезидент на Tennis Channel Дейвид Еджис, бившия теннисист и настоящ коментатор в Tennis Channel Джъстин Гимелстоб и директора комуникации в Sportradar Алекс Инглот, брат на британския национал за купа \"Дейвис\" Доминик Инглот. Защо се стигна до тук Откакто Кермоуд застана начело на АТП през 2014 г., наградните фондове се увеличиха значително. В Индиън Уелс сумата нарасна до 9 милиона долара тази година. Тенисистите, които отпадат в първия кръг, ще вземат по 15 610 долара. Загуба в първия кръг на предстоящия \"Уимбълдън\" ще носи малко над 50 хиляди долара, което е ръст от 66% за шетгодишния период на управление на Кермоуд. Той обаче е считан от някои играчи за \"турнирен човек\". Определение, което британецът винаги е отричал. Една от критиките му него е, че не осигурява на тенистите достатъчно пари от турнирите от Големия шлем (които са независими от АТП), и че темпото на увеличение на наградните фондове не отговаря на темпото, с което растат приходите на четирите големи надпревари. Много често обаче Кермоуд е заемал страната на тенисистите. Холандецът Робин Хаасе, който е част от Съвета от играчите, обяви, че преди половин година членовете на Съвета на турнирите са искал да гласуват против удължаването на договора на шефа на АТП. Нещо, което по-късно беше отречено от последните. Друго от обвиненията към Кермоуд, което натежа и най-много при решението за освобождаването му, е, че има голяма разлика между парите, които топ играчите, и парите, които печелят отпадащите в по-ранните кръгове на турнирите. \"Но мнението на Кермоуд е практично. Ако играчите не са достатъчно добри, за да могат да се състезават на това ниво, значи не трябва да имат големи претенции към парите, които се раздават на това ниво\", коментира Кевин Мичъл от \"Гардиън\". По думите на Джокович наличието на \"конфликт на интереси\" е другата причина, довела до решението. \"Структурата е погрешна. Президентът трябва да бъде решаващ глас в много ситуации. В повечето случаи е налице конфликт на интереси, защото трябва да избира между двете (турнирите и играчите). Затова усещам, че това е нещо, с което трябва да се справим.\" \"Чувствам, че е време да направим промени, с които да защитим президента, да го освободим от това напрежение и, да се надяваме, да вкараме повече независимост в нещата\", каза още носителят на 15 титли от Големия шлем. Какво ядоса Федерер и Надал Много от звездите в мъжки тенис, сред които Федерер и Надал, се оплакаха от липсата на комуникация. Те изразиха разочарование, че решението е взето без хората от Съвета на играчите да се допита до мнението им по въпроса. Федерер заяви, че е искал да обсъди темата с Джокович, но не е получил отклил. \"Преди гласуването на играчите опитах да говоря с Новак, но той не намери време за мен. Малко ми беше трудно да го разбера. Струваше ми се най-нормалното да поговорим\", каза швейцарецът. \"За мен е важно да знам защо се е случило (решението за Кермоуд) и какво ще се случва сега. Искам да знам каква е била мотивацията зад това решение, какво Кермод не е направил. Не съм сигурен какъв е планът и това е нещото, което ме притеснява\", допълни той. Надал също изрази разочарование. \"Никой не дойде при мен да ми обясни защо това се случва. Телефонът ми беше с мен, но никой не се обади или писа да ме попита какво мисля за това решение. Играчите, които са в съвета, представляват всички ни, а не само своето собствено мнение и е добре да попитат всички ни какво мислим. Не за всяко малко решение, но за големи решения, а според мен това е такова\", каза испанецът. Стан Вавринка заяви, че е \"много, много разочарован\" от решението. По думите му има много неща, които не са правилни и \"някои хора в борда не трябва да бъдат там.\"Не съм в Съвета на играчите, не съм в борда на АТП, не знам всичко, което става, и затова не мога да говоря много по темата. Но това, което Крис направи за тениса, за всеки играч, за всеки фен, за всички, свързани с тениса, е невероятно\", каза трикратният шампион в Големия шлем. Големият проблем, който големите имена в тениса виждат в случая с Кермоуд, е липсата на ясна идея какво ще се прави след напускането му, както и фактът, че то ще се случи в момент, в който тенисът има нужда от стабилно управление. Защо превратът беше ненужен Една от основните причини е, че няма ясна идея кой трябва да замени Кермоуд. Гимелстоб е един от хората, които имат най-голямо желание и затова е бил сред главните инициатори на решението за освобождаването на настоящия шеф на АТП. Бившият американски тенисист обаче няма добър имидж и изглежда невъзможно да бъде подкрепен от Съвета на турнирите. Освен това е изправен пред обвинения в тежка телесна повреда по време на парти за Хелоуин в Лос Анджелис през октомври, което допълнително намалява шансовете му. Сред споменаваните варианти е директорът на турнира в Синсинати Андре Силва, който преди време представляваше Григор Димитров. И той обаче не се радва на подкрепата на Съвета на турнирите. Най-силният кандидат за поста изглежда изпълнителният директор на австралийската тенис федерация Крейг Тили, който беше движещата сила за развитието на Australian Open, както и един от отговорниците за създаването на отлично приетия демонстративен турнир купа \"Лейвър\". Той обаче се радва на сериозно влияние в структурите, в които работи в момента, и се счита за малко вероятно да се насочи към АТП в настоящата конфликтна ситуация. Особено когато отношенията между Съвета на играчите и Съвета на турнирите са се влошили повече от всякога. При този разрив, при тази структура на управление на АТП и при липсата на профсъюз на играчите е много вероятно да се стигне до избора на компромисен вариант. А това по-скоро ще върне ситуацията в изходно положение, отколкото да доведе до адресиране на проблемите, които опонентите на Кермоуд изтъкват. Освен това австралиецът би бил в същите \"конфликти на интереси\", за които Джокович упрекна настоящия президент. Липсата на ясна посока е и това, за което изразиха най-големи притеснения Федерер и Надал. \"Важно е да знаем накъде се насочва Турът - с кого и как. Има твърде много неизяснени въпроси. Може би в бъдеще ще бъдат изяснени и ще мога да съм по-спокоен, както и другите играчи, защото много от тях подкрепяха Кермоуд. Но трябва да решим накъде се насочваме, защото в момента наистина не мога да усетя пулса на посоката\", каза швейцарецът. Надал беше дори по-скептичен. \"Вярвам в дългосрочните проекти. Не съм голям фен на толкова чест промени. Наистина мисля, че има много неща, които трябва да се свършат - да се подпише нов договор за финалите на АТП, задава се новият турнир АТП Къп. Когато правиш промени, преминаваш през един процес. Новият президент ще се нуждае от време, за да се запознае с всички неща и да създаде екип. Затова според мен смяната на президента ще спре процеса на подобрение в нашия спорт\", каза той. С решението за освобождаването на Кермоуд Съветът на играчите изпрати силно послание към собствениците и организаторите на турнири. Подобни политически игри обаче биха имали ефект само ако всички играчи са обединени. А настоящият случай, меко казано, не е такъв.", "date": "2019.03.13", "title": "Историята на един безсмислен преврат, или какво се крие зад конфликта в мъжкия тенис"}
{"url": "https://www.dnevnik.bg/evropa/2019/03/13/3403237_kakvo_e_sustoianieto_na_britanskata_ikonomika_predi/", "text": "По-малко от три седмици преди Брекзит \"Франс прес\" прави преглед на силните и слабите страни на британската икономика. Икономическата активност във Великобритания се е развиваше динамично през месеците след референдума за Брекзит, но несигурността около излизането от ЕС оказва влияние върху доверието на компаниите и потребителите. Растеж Увеличението на брутния вътрешен продукт (БВП) се забави забележимо до 1.4 процента през 2018 година спрямо 1.8 процента през 2017 ги 2016 година и дори 2.3 процента през 2015 година, сочат данните на Британската статистическа служба. През 2019 година БВП би могъл да се увеличи едва с 0.8 процента, според Организацията за икономическо сътрудничество и развитие (ОИСР) и с 1.2 процента според Банк ъв Ингланд (Bank of England) и то при хипотезата за Брекзит със споразумение с ЕС. Инвестиции Изправени пред несигурнoстта около условията за излизане от ЕС, компаниите са намалили инвестициите си. Те са се понижили с 1.4 процента през последното тримесечие на 2018 година спрямо предходното, обяви ОИСР. Става дума за четвърти пореден тримесечен спад, което е невиждана черна серия от международната финансова криза. Потребление Потребителите са по-предпазливи към разходите си от няколко тримесечия. Британската статистика отчита \"бавен растеж\" на разходите на домакинствата през 2017 и 2018 година. Причина за това е спадът на доверието им: според Института за икономически анализи (GFK) доверието им се е понижило през последните месеци до 5-годишен минимум. Заетост Ситуацията при трудовата заетост, тъкмо обратното, изглежда добре с равнище на безработицата от 4 процента - най-ниското от 1975 година и най-висока степен на заетост - 75.8 процента, според данните на статистическата служба. Британската икономика е създала нови 167 хил. работни места. Заплати и покупателна способност Отново според данните на британската статистика заплатите (с включени премии) са се увеличили с 3.4 процента на годишна основа в края на годината, а покупателната способност е нараснала значително след почти десетилетие на пестене, последвало международната финансова криза. Инфлация и лихвен процент На годишна основа инфлацията превиши 3 процента след референдума от 23 юни 2016 година, подхранвана от силното обезценяване на британската лира, което оскъпи вноса. Впоследствие инфлацията се успокои до 1.8 процента през януари на годишна основа, въпреки че лирата все още е с поне 10 процента под равнището отпреди референдума спрямо еврото и долара. Това забавяне на повишението на цените позволява на Банк ъв Ингланд да запази гъвкава парична политика, с все още ниска лихва от 0.75 процента, която е благоприятна за много семейства, теглили заем за недвижими имоти с плаваща лихва. /БТА", "date": "2019.03.13", "title": "В какво състояние е британската икономика преди Брекзит"}
{"url": "https://www.dnevnik.bg/bulgaria/2019/03/13/3403530_varna_gubi_225_hil_lv_bezvuzmezdno_evropeisko/", "text": "Близо 225 хил. лв. щe трябва да плати от бюджета си Община Варна като финансова корекция заради нарушения при организирането на обществена поръчка за три пътни ремонта. Те са част от втората фаза на проекта й  \"Интегриран градски транспорт\" . Това става ясно от Решение на Административния съд във Варна по повод жалба на общината срещу наказанието, наложено й от Министерството на регионалното развитие и благоустройството. То е управляващ орган по оперативна програма \"Региони в растеж\", която финансира безвъзмездно и почти изцяло проекта на стойност 39 млн. лв. Изпълнители на ремонтите по булевардите \"Приморски\", \"Цар Освободител\" и ул. \"Първи май\" са дружеството \"Инжстройинженеринг\" и едноличния търговец \"Станка Василева\". Те са част от кръга на компаниите, които работиха по всички инфраструктурни проекти на местната администрация по време на трите мандата на бившия варненски кмет Кирил Йорданов. На базата на нови обществени поръчки и рамкови договори същите компании продължиха да работят без конкуренция и по време на мандата на сегашния варненски кмет Иван Портних. Ремонтите, възложени на \"Инжстройинженеринг\" и \"Станка Василева\" са на обща стойност около 6.4 млн. лв. Двете дружества са спечелили търга с оферти, определени от местната администрация във Варна като \"икономически най-изгодни\". При последвалата проверка, след подаден сигнал обаче, управляващият орган (Министерството на регионалното развитие и благоустройството) е констатирал, че приложените критерии за възлагане на поръчката са неправомерни, което е довело и до неравно третиране на участниците в търга, а като резултат и на неправомерен избор на изпълнител. Заради тези нередности наложената финансова корекция от Министерството на регионалното развитие и благоустройството е в размер на 10% от стойността на всяка от трите обособени позиции по обществената поръчка, или общо 225 хил. лв. Тези средства ще бъдат пратени от местния бюджет и няма да бъдат възстановени при последващи плащания по договора за безвъзмездно финансиране по проекта \"Интегриран градски транспорт\". Освен това община Варна ще трябва да изплати и близо 6 хил. лв. разходи за адвокатски хонорари, направени от Министерството на регионалната развитие и благоустройството в хода на административното дело. Решението подлежи на касационно обжалване пред Върховния административен съд. Вторият етап на проекта \"Интегриран градски транспорт на Варна\" трябва да приключи до 19 януари 2021 г. Той предвижда да бъдат ремонтирани няколко къси пътни отсечки, към неработещите дисплеи за информация в реално време по автобусните спирки да бъдат прибавени още 50, кръстовища във Варна да бъдат оборудвани с видеокамери за осигуряване на \"зелена вълна\" и да бъдат оборудвани 25 \"интелигентни\" пешеходни пътеки, които да светят при преминаване по тях. Всичко това беше промотирано като \"надграждане\" на първата фаза на проекта -  най-скъпоструващия провал на местната администрация . Той бе на стойност 115 млн. лв. и трябваше да издигне на съвършено ново качествено ниво градския транспорт във Варна. Но заради немарливост в организираните обществени поръчки и договорите, сключени по тях,  това не се случи . Най-скъпият компонент от първия проектен етап - т.нар. BRT коридор (бърз автобусен коридор)  не функционира четири години след формалното приключване на първия етап от проекта . Частично или напълно неработещи са почти всички системи за електронна продажба на билети, както и за информация в реално време за движението на автобусите. По спирките на градския транспорт във Варна няма информация за имената им, къде се намират, кои линии на градския транспорт обслужват, какъв е маршрутът им и т.н. Информацията подавана през специализирания сайт и мобилното приложение за планиране на пътуванията в града е неточна и неактуална. Финансовата корекция, наложена на община Варна във връзка с изпълнението на втората фаза от проекта \"Интегриран градски транспорт\", не е изненада. В началото на декември 2016 зам.-министърът на регионалното развитие и благоустройството Деница Николова изпрати до местната администрация  писмо с остър тон . В него бяха отправени забележки за недопустими пропуски и множество нарушения при оформянето на документацията за финансиране на втората фаза от проекта. Писмото на Николова, изпратено тогава, завършваше с изричното предупреждение, че ако немарливостта при подготовката на документите по проекта бъде допусната отново, финансирането му може да пропадне.", "date": "2019.03.13", "title": "Варна губи 225 хил. лв. европейско финансиране заради нередности в обществени поръчки"}
{"url": "https://www.dnevnik.bg/sport/2019/03/13/3403568_germanec_preprechi_putia_na_djokovich_v_indiun_uels/", "text": "Водачът в световната ранглиста Новак Джокович приключи участието си в мастърса в Индиън Уелс. Сърбинът загуби с 4:6, 4:6 от германеца Филип Колшрайбер в третия кръг. Четвъртият в схемата на турнира Роджър Федерер спечели с 6:3, 6:4 срещу сънародника си Стан Вавринка. Колшрайбер игра стабилно и се възползва от момента. Джокович допусна 27 непредизвикани грешки. Във втория сет германецът поведе с 5:2 след два пробива, когато съперникът му опита обрат. Джокович върна единия пробив, но не можа да направи повече. Германецът вдигна победоносно ръцете си във въздуха, след като намесата на ястребовото око показа, че след форхенда му топката е закачила линията и той печели мача. \"Това е много специален момент. Разбира се, да играеш с големите е голямо удоволствие, но повечето пъти те те бият. Сега, предвид първото място на Новак, победата е невероятна за мен\", заяви Колшрайбер. Джокович даде дължимото на съперника си и заяви, че той е доказал, че може да играе с големите в тениса.", "date": "2019.03.13", "title": "Германец препречи пътя на Джокович в Индиън Уелс"}
{"url": "https://www.dnevnik.bg/sport/2019/03/13/3403564_snimka_na_denia_fiestata_na_ronaldo_i_nakazanieto_za/", "text": "Кристиано Роналдо си подари нова незабравима вечер в Шампионската лига. Португалецът  . \"Бианконерите\" спечелиха с 3:0 срещу \"Атлетико\" (Мадрид) и направиха обрат в дуела.", "date": "2019.03.13", "title": "Снимка на деня: Фиестата на Роналдо и наказанието за \"Шалке\""}
{"url": "https://www.dnevnik.bg/na_put/2019/03/13/3403356_fotogaleriia_islandiia_-_tesni_fiordi_strumni_planini/", "text": "23 юли, слънцето най-сетне се показа и огря всичко. Лъчите бият странно косо Разпръскат сивкавата мъглявина, наречена сутрин или здрач – тук и нощта е мъждукаща. Стана топло. 25 градуса се усещат като 30. Днес тръгваме през Höfn – Djúpivogur – Reyðarfjörður – Egilsstaðir area, ще навъртим 320 км. Времето в тази част на страната е често дъждовно и мъгливо, но в хубав летен ден може да е приятно и наистина късметът ни се усмихна!", "date": "2019.03.13", "title": "Фотогалерия: Исландия - тесни фиорди, стръмни планини, живописно крайбрежие"}
{"url": "https://www.dnevnik.bg/evropa/2019/03/13/3403590_britanskiiat_parlament_reshava_dali_da_blokira_brekzit/", "text": "След като отхвърлиха сделката на премиера Тереза Мей, британските депутати днес ще гласуват дали да блокират варианта за излизане на Великобритания от ЕС без сделка на 29 март, предаде Би Би Си. Снощи  споразумението на Мей  бе подкрепено от 242-ма депутати,  а го отхвърлиха 391 души . Правителството ще публикува тази сутрин насоки за бизнеса по отношение на митата и предложения за ирландската граница при Брекзит без сделка. ЕС вчера заяви, че плановете за този сценарий \"са по-важни от всякога\". Премиерът Мей каза, че днешното гласуване ще бъде \"свободно\" - на торите няма да се дават инструкции какво да изберат, силно необичайна ситуация за толкова важен избор. В предложението, което ще се гласува, се казва: \"Този парламент отказва да одобри напускането на Европейския съюз без споразумение за оттегляне и рамка за бъдещите отношения на 29 март\". Ако Брекзит без сделка бъде отхвърлен, в четвъртък депутатите ще гласуват за  забавянето на Брекзит  чрез удължаване на чл. 50 от Лисабонския договор – правния механизъм, чрез който Великобритания излиза от ЕС. Съюзът заяви, че ще се нуждае от \"надеждна обосновка\", преди да се съгласи с това. Вчера лидерът на опозиционната Лейбъристка партия Джеръми Корбин каза, че Мей трябва да свика извънредни избори. Той настоя вариантът без сделка да бъде изключен, но не спомена ангажимента на партията му да подкрепи нов референдум. След поражението Мей заяви, че трябва да се определи следващата стъпка - дали напускането да бъде отменено, дали да има втори референдум или различна сделка след отлагане на Брекзит. Тя не повдигна въпроса за оставка, защото правителството й наскоро спечели вот на доверие в Камарата на общините, заяви говорител на Мей. По думите му премиерът няма намерения да ходи в Брюксел в опит да постигне нови отстъпки след последните, които успя да издейства в понеделник (повече за тях четете  тук ). Отлагане - само срещу убедително основание След снощното гласуване френското президентство заяви, че: \"Решение на безизходицата може да бъде намерено само в Лондон\", предаде \"Франс прес\", цитирана от БТА. \"Франция съжалява за гласуването тази вечер\", се казва в декларация на Елисейския дворец. Париж не би могъл \"в никакъв случай да приеме отлагане на датата за Брекзит без алтернативна и надеждна стратегия на Обединеното кралство\", се подчертава в декларацията. Холандският премиер Марк Рюте също каза, че всякакво искане на британското правителство за отлагане на Брекзит трябва да бъде подкрепено с \"надеждно и убедително основание\", предаде \"Ройтерс\". \"Ако Обединеното кралство внесе разумно искане за удължаване на срока, очаквам то да бъде надеждно и убедително обосновано\", написа Рюте в \"Туитър\". Германският външен министър Хайко Маас коментира, че сценарият на Брекзит без споразумение се приближава. \"Нека кажем ясно: с това решение се приближаваме все повече към сценарий без споразумение\", гласи декларация на Маас. Той упрекна Обединеното кралство, че \"нехайно си играе с благоденствието на гражданките и гражданите, както и с икономиката\". \"За жалост сега мога само да кажа, че Германия се подготви възможно най-добре за най-лошия случай. Разбира се, ние се надяваме все още, че в следващите 17 дни ще можем да избегнем хаотично излизане на Великобритания от ЕС\", се посочва в декларацията. Маас подчертава, че не бива да се спекулира, а да се изчака развоят в британската вътрешна политика. Според него ситуацията е в ръцете на Камарата на общините, след всички възможни отстъпки от Брюксел. Отхвърлянето от британския парламент на предложената от Тереза Мей сделка за Брекзит засилва вероятността за хаотичен Брекзит, заявиха Европейската комисия и председателят на Европейския съвет Доналд Туск. Европейският съюз е готов да обсъди отлагане на датата за Брекзит, ако Великобритания внесе мотивирано искане за това, каза говорителят на Еврокомисията Мина Андреева, цитирана от \"Франс прес\". Евентуално отлагане ще бъде преценявано в зависимост от аргументите на Лондон и на поискания срок за него, добави говорителят. Тя напомни, че решение по този въпрос трябва да бъде взето единодушно от останалите 27 страни в ЕС. ЕК и председателят на Европейския съвет Доналд Туск подчертаха, че трябва да се засили подготовката за излизане на Великобритания от ЕС без споразумение, \"за да сме готови за такъв сценарий\", посочва \"Асошиейтед прес\".", "date": "2019.03.13", "title": "Британският парламент решава дали да блокира Брекзит без сделка"}
{"url": "https://www.dnevnik.bg/bulgaria/2019/03/13/3403592_skoro_sreshtu_evgeni_krusev_shte_bude_vnesen/", "text": "Предстои съвсем скоро внасяне на обвинителен акт и завеждане на дело срещу бившия заместник-кмет на Столична община Евгени Крусев. Това съобщи пред \"Нова телевизия\" говорителят на главния прокурор Румяна Арнаудова. \"В момента, в който сме събрали данни за извършено престъпление с висок обществен интерес, с висока степен на обществена опасност, ние предприемаме действия. По този случай колегите от Специализираната прокуратура са на финал. Предстои съвсем скоро внасяне на обвинителен акт и завеждане на дело\", обяви Арнаудова. В средата на декември бившият зам.-кмет на София Евгени Крусев получи обвинение за длъжностно престъпление, свързано с ремонта на релсовия път на ул. \"Граф Игнатиев\". Очакват се още акции срещу кметове в страната, коментира Арнаудова пред Би Ти Ви, след като такива бяха проведени срещу местната власт в Созопол, Златица и Стрелча. \"В последните 2-3 години прокуратурата мобилизира усилията си в разследванията срещу кметовете, тъй като постъпиха множество сигнали, че в общините се извършват злоупотреби\", обясни тя. Посочи, че Агенцията за държавна финансова инспекция интензивно извършва проверки и докладите за дейността на общинските администрации се изпращат на главния прокурор, който ги препраща на компетентната прокуратура. \"Затова имаме много разследвания срещу кметове. Има и такива, за които към този момент не можем да споделим с медиите, но се работи приоритетно, тъй като се касая за корупционни според нас деяния и се стремим да ги пресечем\", подчерта Арнаудова. Има много проверки, досъдебни производства, които все още са във фаза, в която събираме доказателства, затова не можем да кажем къде и за какви точно деяния се провеждат разследванията. Арнаудова коментира и случая с ареста по искане на България на Георги Семерджиев, известен още като Жоро Шопа, в Барселона заради укривателство на Маринела и Ветко Арабаджиеви. Той е спомогнал те да избегнат или да осуетят наказателно преследване. \"Към този момент не ми е известно прокуратурата да е била сезирана с данни за пране на пари или други престъпления, извършени от Семерджиев\", каза Арнаудова пред \"Нова телевизия\". Пред Би Ти Ви тя определи като защитна позицията на Семерджиев, че Арабаджиеви са били на гости. Посочи, че има годно събрани доказателства, че двамата са се укривали продължително в дома на Семерджиев край Барселона. Беше предизвикателство да се установи къде точно в Испания се укриват, но благодарение на сътрудничеството с испанските власти се откриха. Надяваме се максимално бързо да е производството в местния съд и да бъдат предадени на България, посочи тя. Напомни, че ако двамата са съгласни да бъдат екстрадирани, процедурата значително ще се съкрати.", "date": "2019.03.13", "title": "Скоро срещу Евгени Крусев ще бъде внесен обвинителен акт, обяви Румяна Арнаудова"}
{"url": "https://www.dnevnik.bg/sviat/2019/03/13/3403594_putin_shte_poseti_krim_predi_izborite_v_ukraina_pishe/", "text": "Президентът на Русия Владимир Путин е планирал посещение в Крим \"за петгодишнината от присъединяването\" на полуострова към Руската федерация,  пише РБК , като се позовава на източници, близки до администрацията на държавния глава. Празненствата в Крим и Севастопол - днес отделни субекти на федерацията, ще започнат на 15 март, а Путин се очаква да посети анексирания украински полуостров на 18 март, когато в Кремъл бе подписан договор за включването му в състава на Русия, става ясно от материала. На 16 март - в деня на кримския референдум за присъединяване към Русия, обявен от Запада и Украйна за незаконен, руският прокремълски рокерски клуб \"Нощни вълци\" организира мотопробег по маршрута Симферопол - Севастопол - планината Гасфорт, където ще има флашмоб и концерт. Празнични прояви през следващите дни са предвидени в Симферопол и Ялта. Властите на Крим обявиха във връзка с празника конкурси за поръчки на обща стойност над 3.2 млн. рубли. Най-големият договор е за покупка на предвидени за подаръци дамски и мъжки часовници с имитация на скъпоценни камъни и надпис \"От председателя на Държавния съвет на република Крим\" - 632.8 хил. рубли. На втора позиция е договор за доставки на цветя и букети за тържествата - за рози, хризантеми и карамфили кримските власти ще платят 627 хил. рубли. Освен това за подаръци ще бъдат купени матрьошки и медали, разказва изданието РБК, цитирано от Би Би Си. Ако Владимир Путин наистина посети Крим, визитата ще има подчертано делови и работен характер - ще се обсъждат перспективите и програмите за развитие на полуострова, прогнозира аналитикът Дмитрий Бадовски. За руското \"обществено мнение днес фактът, че Крим е в състава на Русия, по-скоро е безусловна даденост, нормалното положение на нещата\", казва той. \"Петгодишният юбилей от присъединяването на Крим към Русия\" съвпада с финала на кампанията за  президентските избори в Украйна на 31 март , изтъква експертът. Според него \"на този фон е от значение\" властите да демонстрират \"уверено спокойствие\" и да акцентират върху това, че решението е взето \"от самите кримски жители\". /БТА", "date": "2019.03.13", "title": "Путин ще посети Крим преди изборите в Украйна, пише РБК"}
{"url": "https://www.dnevnik.bg/evropa/2019/03/13/3403596_brjuksel_obiavi_plan_ot_10_tochki_za_balansirane_na/", "text": "Европейската комисия определи план от 10 точки за по-балансирани икономически връзки с Китай, като призова лидерите на съюза да подкрепят идеите й за ограничаване на китайските държавни предприятия и засилване на защитата от киберзаплахи, предаде \"Ройтерс\". Планът за действия бележи промяна в позицията на блока към Китай и ще бъде обсъден от европейските лидери на редовната им среща в Брюксел на 21 и 22 март преди срещата ЕС-Китай на 9 април. Еврокомисията заяви, че ЕС трябва да си сътрудничи повече с Китай в области като климатичните промени и мира, но освен трябва да настоява за по-реципрочни икономически отношения и да направи стъпки за защита на промишлеността си. ЕС споделя много от опасенията на САЩ за изкривяванията на пазара, свръхкапацитета и технологичния трансфер, но се въздържа от заемане на страна в търговския спор между Вашингтон и Пекин. Европа е все по-разочарована и от забавянето на отварянето на китайската икономика, както и от увеличения брой китайски придобивания в ключови за ЕС сектори. Зам.-председателят на Еврокомисията Юрки Катайнен каза, че китайското държавно финансиране и държавните предприятия изкривяват европейските пазари. Например правилата на ЕС ограничават субсидиите, които правителствата могат да дават на европейски компании, но не се прилагат за чуждестранни компании, посочи той. Ако документът на Еврокомисията бъде подкрепен от европейските лидери, ЕС ще призове Китай да се съгласи с реформиране на правилата на Световната търговска организация, в частност по отношение на субсидиите и принудителния трансфер на технологии, и да сключи сделка с ЕС за правилата за инвестиции до 2020 г. Ето мерките, които Еврокомисията предлага: - ЕС ще засили сътрудничеството си с Китай, за да бъде на висотата на общите отговорности по трите стълба на ООН, а именно правата на човека, мира и сигурността и развитието. - За да се бори по-ефективно с изменението на климата, ЕС призовава Китай да достигне най-високата стойност на своите емисии преди 2030 г. в съответствие с целите на Парижкото споразумение. - ЕС ще задълбочи ангажираността си по въпросите на мира и сигурността въз основа на положителното сътрудничество във връзка със Съвместния всеобхватен план за действие с Иран. - За да защити своя интерес от стабилност, устойчиво икономическо развитие и добро управление в държавите партньори, ЕС ще прилага по-твърдо съществуващите двустранни споразумения и финансови инструменти и ще работи с Китай в посока на това той да следва същите принципи рамките на прилагането на стратегията на ЕС за свързване на Европа и Азия. - За да постигне по-балансирани и реципрочни икономически отношения, ЕС призовава Китай да изпълни съществуващите съвместни ангажименти. Това включва реформиране на Световната търговска организация, по-специално във връзка със субсидиите и принудителните трансфери на технологии, и сключването на двустранни споразумения за инвестиции до 2020 г., за географските означения в кратки срокове, а за авиационната безопасност през идните седмици. - За да насърчи реципрочността и отварянето на възможностите за участие в обществени поръчки в Китай, Европейският парламент и Съветът следва да приемат нормативния акт за международните обществени поръчки преди края на 2019 г. - За да гарантира, че се вземат предвид не само цената, но и строгостта на трудовите и екологичните норми, комисията ще публикува до средата на 2019 г. насоки за участието на чуждестранните оференти и стоки на пазара на ЕС за обществени поръчки. Комисията заедно с държавите членки ще направи преглед на прилагането на сегашната уредба, за да открие евентуални пропуски преди края на 2019 г. - За да се справи напълно с последиците от собствеността на чужди държави и държавното финансиране, комисията ще установи преди края на 2019 г. как да се попълнят съществуващите пропуски в законодателството на ЕС. - За да се защити срещу потенциални сериозни последици за сигурността на критичната цифрова инфраструктура, е необходим общ за ЕС подход към сигурността на 5G мрежите. За да даде тласък на тази инициатива, след Европейския съвет Европейската комисия ще изготви препоръка. - За да открие и повиши осведомеността за рисковете за сигурността, породени от чуждестранните инвестиции в критични активи, технологии и инфраструктура, държавите членки следва да осигурят бързо, пълно и ефективно прилагане на Регламента за скрининга на преките чуждестранни инвестиции.", "date": "2019.03.13", "title": "Брюксел обяви план от 10 точки за балансиране на икономическите връзки с Китай"}
{"url": "https://www.dnevnik.bg/sviat/2019/03/13/3403597_okolo_3000_djihadisti_se_predadoha_v_posledniia_anklav/", "text": "Около 3000 джихадисти са се предали вчера на подкрепяните от САЩ Сирийски демократични сили (SDF) в Източна Сирия, където бомбардировките бяха възобновени в края на деня срещу последния анклав под контрола на \"Ислямска държава\", предаде \"Франс прес\". От \"халифата\", самопровъзгласен от джихадистите през 2014 г. в обширни територии в Сирия и Ирак, сега остава малък сектор около градчето Багуз, близо до границата с Ирак. Превземането на този анклав ще сложи край на \"халифата\" и затова е от важно значение за съюзените в SDF кюрдски и арабски бойци, отбелязва АФП. Присъствието в този сектор на голям брой цивилни, предимно семейства на джихадисти, спираше настъплението на SDF, подкрепяно от международната антиджихадистка коалиция начело със САЩ. Неколкостотин чуждестранни терористи остават в анклава, каза говорител на международната коалиция. Те са решени да се бият докрай, добави той. /БТА", "date": "2019.03.13", "title": "Около 3000 джихадисти се предадоха в последния анклав на \"Ислямска държава\" в Сирия"}
{"url": "https://www.dnevnik.bg/photos/2019/03/13/3403585_fotogaleriia_brekzit_e_murtuv_sreshtu_triabva_da/", "text": "Няма да има Брекзит! Брекзит е мъртъв\", скандираха около 300 еврофили снощи пред британския парламент и аплодираха   за развод с Европейския съюз, предаде \"Франс прес\", цитирана от БТА. \"Това е чудесно, това е още един етап, с който да останем в ЕС\", заяви 82-годишната Нина Хаул, която участва в демонстрации под прозорците на Уестминстър \"от 14 месеца\", при всяка парламентарна сесия за Брекзит.", "date": "2019.03.13", "title": "Фотогалерия: \"Брекзит е мъртъв!\" срещу \"Трябва да излезем от ЕС, нали сме демокрация\""}
{"url": "https://www.dnevnik.bg/sviat/2019/03/13/3403601_sasht_zasega_niama_da_spirat_poletite_na_boing/", "text": "Федералното управление на САЩ за въздухоплаване засега смята, че няма причина да бъдат спрени полетите на самолетите Boeing 737 Мax 8, два от които се разбиха от октомври досега, въпреки  растящия брой държави , които замразиха полетите на този модел самолети, предадох \"Франс прес\" и \"Ройтерс\". \"Засега нашето проучване не показа никакъв проблем във функционирането на този модел самолети и не виждаме причина полетите им да бъдат спрени\", се казва в съобщение на управлението. То обаче заявява, че няма да се поколебае да вземе незабавни мерки, ако бъде открити аномалии при спешния анализ на данните на катастрофиралия  самолет на етиопската авиокомпания  \"Етиопиън еърлайнс\", чиито черни кутии бяха намерени. В катастрофата на етиопския \"Боинг\" в събота загинаха 157 души. /БТА", "date": "2019.03.13", "title": "САЩ засега няма да спират полетите на \"Боинг\", забранени от Евросъюза"}
{"url": "https://www.dnevnik.bg/sport/2019/03/13/3403618_guardiola_iska_baiern_da_otstrani_livurpul_v/", "text": "Мениджърът на \"Манчестър сити\" Пеп Гуардиола изведе тима си до втори пореден четвъртфинал и вече чака съперника си във фазата на най-добрите осем. След  разгромния успех със 7:0 над \"Шалке\"  специалистът от Каталуня можеше да говори и за развоя на останалите срещи от осминафиналите. На пресконференция след мача Гуардиола беше питан най-много за сблъсъка между  \"Байерн\" (Мюнхен) и \"Ливърпул\" . Той е бивш треньор на баварците, а мърсисайдци са съперник на неговия тим във Висшата лига. \"Съжалявам за всички хора в Англия и за любителите на английския футбол, но искам \"Байерн\" да продължи напред. Аз съм част от този клуб, обичам \"Байерн\", обичам Мюнхен\", каза Гуардиола и обясни, че има много приятели в Германия, с които поддържа контакт след трите си сезона на \"Алианц арена\". Гуардиола отхвърли варианта продължаване напред на \"Ливърпул\" в Шампионската лига да направи задачата на \"Сити\" да стане шампион в Англия по-лесна. Според него двата турнира нямат общо един с друг. За двубоя с \"Шалке\" мениджърът на \"гражданите\" беше обран в похвалите към своите играчи. Дори и след 7:0 той видя възможност за подобряване. \"Беше нормално да не сме толкова агресивни в началото на мача, не исках да изгубим предимството, което спечелихме в Гелзенкирхен. След това натиснахме и вкарахме два гола, което до голяма степен ни осигури класирането напред\", каза Гуардиола. \"Знаех, че \"Шалке\" са с разклатено самочувствие, защото минават през труден период, но въпреки това трябваше да подходим сериозно. Видяхме, че през миналата седмица аванс от първата среща не гарантира продължаване напред.\"", "date": "2019.03.13", "title": "Гуардиола иска \"Байерн\" да отстрани \"Ливърпул\" в Шампионската лига"}
{"url": "https://www.dnevnik.bg/skorost/avtomobilna_industriia/2019/03/13/3403622_nov_operativen_suvet_shte_rukovodi_aliansa_reno_nisan/", "text": "Нов оперативен съвет ще ръководи автомобилния алианс \"Рено Нисан Мицубиши\", съобщиха от компанията. Председател на съвета ще е Жан-Доминик Сенар, който е и председател на Борда на директорите на \"Рено\". Главните изпълнителни директори на \"Нисан\" (Хирото Сайкава), \"Рено\" (Тиери Болоре) и \"Мицубиши\" (Осаму Масуко) също се присъединяват към борда. Промяната в структурата на управление идва в резултат на промените  след ареста на бившия шеф на алианса Карлос Гон . Той е обвинен, че не е обявявал пълния размер на възнагражденията си с години, както и в прехвърляне на загуби от лични инвестиции на \"Нисан\" през 2008 година. След 100 дни в ареста в Токио  Гон беше освободен  на 6 март, след като плати гаранция от 1 млрд йени (8.9 млн. долара). Целта на новия управителен орган е да подпомогне укрепването на алианса, както и да положи основите за бъдещи успехи. Оперативните решения, взети от съвета на алианса, ще се взимат с консенсус. Всички страни вече са одобрили чеморандум за разбирателство, чиято окончателна версия ще бъде подписана във връзка с годишнината от създаването на алианса, който става на 20 години. Новият съвет възнамерява да заседава ежемесечно в Париж или Токио и редовно да информира заинтересованите страни за решенията си.", "date": "2019.03.13", "title": "Нов оперативен съвет ще ръководи алианса \"Рено Нисан Мицубиши\""}
{"url": "https://www.dnevnik.bg/evropa/2019/03/13/3403624_bulgariia_e_sred_poslednite_strani_v_es_po_dial/", "text": "България е в последната тройка страни с най-нисък дял иновативни предприятия в Европейския съюз, показват данни от анализ на Евростат за проучването на иновациите в общността през 2016 г. В България едва 27 процента от общия дял на предприятията развиват някаква ефективна иновационна дейност, при среден показател за ЕС от 51 процента високотехнологични предприятия. Зад България са само Полша с 22 процента и Румъния с 10 процента предприятия в областта на научно изследователската и развойна дейност (НИРД). Въпреки сравнително ниския дял иновативни предприятия България е страната в ЕС с най-висок годишен растеж на бюджетните разходи за иновативна дейност - около 30 процента, докато страни като Люксембург са с показатели от около 2 процента, но въпреки това са в челната десетка на иновативните страни в общността, посочва БТА. Най-много иновативни предприятия - в Белгия и Португалия За периода 2014-2016 г. най-висок процент иновативни предприятия спрямо общия дял на предприятията е регистриран в Белгия и Португалия - съответно 68 и 67 процента, отчита Евростат. Други страни с високо развити технологични предприятия са Финландия (65%), Люксембург и Германия - по 64 на сто, Австрия (62%), Холандия (60%) и Великобритания с 59% дял високотехнологични предприятия и др. В дъното на тази класация са Румъния - 10 на сто, Полша - 22 на сто, България - 27 на сто, Унгария - 29 на сто, Латвия (30%), Словакия (31%) и Малта - с 34 на сто дял на иновативни предприятия. Общо в ЕС през 2016 г. е имало над 46 хил. предприятия за високотехнологично производство, разпределени в няколко ключови категории - аерокосмонавтика, електроника и съобщения, компютърни технологии, военна промишленост и др. Оборотът на високотехнологичните производства в Германия възлиза на 121 млрд. евро, като във Франция оборотът е бил 68 млрд. евро и в Италия - 44 млрд. евро. Добавената стойност е била разпределена по подобен начин, като участието на Германия е била най-високо в размер на 43 млрд. евро, следвана от Франция и Великобритания - съответно с 20 млрд. и 17 млрд. евро. Разходите в ЕС за високотехнологични производства възлизат близо на 200 млрд. евро, като най-висок дял в страните е отбелязан във Великобритания - 14 млрд. евро, Германия - 12 млрд. евро, а най-нисък в Кипър - едва 4 млн. евро. Инвестициите в научни изследвания, развитие, иновации и умения представляват ключова област в политиката на ЕС, тъй като тя е от съществено значение за икономическия растеж и са основни фактори за засилване на конкурентоспособността и създаване на по-ефективни и добре платени работни места в общността, отчита анализът.", "date": "2019.03.13", "title": "България е сред последните страни в ЕС по дял иновативни предприятия"}
{"url": "https://www.dnevnik.bg/sviat/2019/03/13/3403619_bivshiiat_kovchejnik_na_vatikana_e_osuden_na_6_g/", "text": "Австралийският кардинал Джордж Пел, някога трета по значение фигура във Ватикана, а днес изпаднал в немилост, бе осъден днес за педофилия на 6 години затвор, от които трябва да изтърпи най-малко три години и осем месеца, преди да е възможна пробация, предаде \"Франс прес\", цитирана от БТА. Съдията Питър Кид заяви на процеса в Мелбърн, че е взел под внимание \"отвратителните престъпления\", извършени от 77-годишния духовник, но също и напредналата му възраст, както и факта, че \"иначе е водел безупречен живот\". Най-високопоставеният католически сановник, признаван някога за виновен в изнасилване на малолетни, бе застрашен от 50-годишна присъда за сексуални действия срещу две 13-годишни тогава момчета хористи в Мелбърн през 1996 и 1997 г. Кардиналът  \"има право на справедливо и сигурно правосъдие\", заяви съдия Кид, като изрази съжаление по повод \"манталитета на тълпата\", присъщ на част от обществото. \"Вие не бива да послужите за изкупителна жертва\", добави той. \"Не съм тук, за да съдя Католическата църква\", увери магистратът, като подчерта, че са от значение единствено фактите. Съдията наблегна върху \"дълбоките\" и \"тежки\" последици от престъпленията на духовника върху единия от пострадалите, който днес още е жив, и вероятно върху другия, починал от свръхдоза хероин. Джордж Пел, който твърди, че е невинен и обжалва присъдата, бе признат за виновен в сексуални сношения с двете момчета през декември, но  това бе огласено едва в края на февруари  по юридически съображения, уточнява АФП.", "date": "2019.03.13", "title": "Бившият ковчежник на Ватикана е осъден на 6 г. затвор за блудство с деца"}
{"url": "https://www.dnevnik.bg/photos/2019/03/13/3403616_fotogaleriia_spasenie_za_fermerski_jivotni/", "text": "Единственият спасителен и образователен център за животни в Израел Freedom Farm е основан от активистите за правата на животните Адит Романо, на 52 г., която преди е имала бизнес, и Маитал Бен Ари, 38-годишна, преди работила в областта на технологиите.", "date": "2019.03.13", "title": "Фотогалерия: Спасение за фермерски животни"}
{"url": "https://www.dnevnik.bg/bulgaria/2019/03/13/3403639_vuv_vlastta_bituvat_kusopametni_i_promiti_mozuci/", "text": "Бившият премиер Симеон Сакскобургготски обяви, че е оскърбен от това, че при отбелязването на спасяването на българските евреи по време на Втората световна война не е бил споменат баща му - цар Борис III. С официалното изявление той обяснява и отсъствието си от възпоменателната церемония, състояла се на 10 март Ето и позицията на Симеон Сакскобургготски, разпространена от неговия прессекретариат: \"С болка и прискърбие констатирам за пореден път, че дори в кръговете на властта, а и в част от обществото, битуват късопаметни и промити мозъци. Ако приемем твърдението, че през годините 1935-1943 България е еднолично управлявана от Цар Борис ІІІ, то дали нашите евреи щяха да бъдат спасени без изричната воля на царя? При наличието на неоспорими факти, документи и прочее, неспоменаването на името на цар Борис ІІІ като определящ фактор за спасението сочи за девалвация на настоящата ценностна система. В деня, в който си прощаваме взаимно, разбира се, прощавам това невежество, но няма да забравя оскърблението към паметта на баща ми. През онези години само той като държавен глава посмя да се опълчи на Хитлер, за да опази нашите сънародници от еврейско потекло. Куражът му тогава, дори с риск за неговия живот, се признава и почита по света.\"", "date": "2019.03.13", "title": "Във властта битуват късопаметни и промити мозъци, обяви Сакскобургготски"}
{"url": "https://www.dnevnik.bg/evropa/2019/03/13/3403641_pri_brekzit_bez_sdelka_london_shte_premahne_mita_i/", "text": "Великобритания ще премахне митата за широк спектър стоки и ще избегне физическа граница между Ирландия и Северна Ирландия при Брекзит без споразумение, предаде \"Ройтерс\", цитирана от БТА. Правителството обяви мерките, изтъквайки, че те са временни, преди  днешния вот  в парламента за това дали Великобритания трябва да напусне Европейския съюз без споразумение на 29 март. Снощи министър-председателят Тереза  Мей претърпя второ тежко поражение  в парламента по нейното споразумение с ЕС. Според плана за митата в случай на Брекзит без споразумение, който ще важи до 12 месеца, 87% от общия внос в Обединеното кралство по стойност може да получи право на безмитен достъп - спрямо 80% в момента. Новата система ще означава, че 82% от вноса от ЕС (при 100% в момента) ще бъдат освободени от мита, а за 92% от вноса от останалата част по света (от сегашните 56%) няма да се плаща никакви мита на границата. Ще останат обаче митата за някои чувствителни сектори, уточни държавният министър по въпросите на търговската политика Джордж Холингбъри. Този балансиран подход ще позволи да се подкрепят работните места в страната и да се избегне потенциален скок на цените, който ще се отрази много зле на най-бедните домакинства, изтъкна той. Митата за някои хранителни продукти като говеждото месо, агнешкото, свинското, птичето и някои млечни продукти ще бъдат намалени в повечето случаи, но няма да бъдат премахнати, за да се защитят британските производители. Правителството обяви, че в автомобилния сектор няма да има допълнителни мита за внасяни от ЕС авточасти, за да се избегнат нарушения на веригите за доставки. Този нов режим няма да се прилага за вноса от страни, с които Великобритания вече е сключила споразумения за свободна търговия, както и около 70 развиващи се страни, които имат преференциален достъп до британския пазар. По въпроса за ирландската граница правителството посочи, че няма да въвежда никакви нови проверки или контрол на стоките от Ирландската република към британската провинция Северна Ирландия в случай на Брекзит без споразумение, но подчерта, че този план е временен и едностранен. Стоките, преминаващи през границата от Ирландия за Северна Ирландия, няма да бъдат засегнати от новия митнически режим.", "date": "2019.03.13", "title": "При Брекзит без сделка Лондон ще премахва мита и ще избегне \"твърда\" ирландска граница"}
{"url": "https://www.dnevnik.bg/razvlechenie/2019/03/13/3403644_za_8_ot_bulgarite_zemiata_e_ploska_a_11_na_sto_ne/", "text": "Планетата Земя е плоска и не е вярно това, което пише навсякъде: че е с форма, близка до кълбо, с това твърдение са се съгласили 8% от анкетираните в изследване сред българите на \"Галъп интернешънъл\". То е било проведено сред 824 души между 1 и 8 март, като 1% от извадката е равен на около 55 хиляди души. 81% от запитаните нямат колебания по въпроса плоска или кълбовидна е земята, а 11 на сто са казали, че не могат да преценят. Според авторите на проучването съмнения във формата на планетата имат предимно хора от маргинализираните социални групи в обществото. На друг въпрос, свързан с Космоса - стъпвали ли ли са хора на Луната, 9% отричат това твърдение, 74 на сто се съгласяват, а 17% немогат да преценят. В коментар на тези данни от \"Галъп интернешънъл\" посочват, че най-образованите са и онези, които са най-сигурни. \"Подобно твърдение проверява колкото знанията и общата култура, толкова и афинитета към конспиративни теории, а и недоверието към общоприети факти. По-голямата част от хората у нас явно предпочитат официалните източници, информации и теории, макар да не е малък и делът на онези, които се съмняват\", се казва още в коментара на данните. В началото на годината популярен стана случай, при който преподавател в столичното училище,  разказва на учениците си в час, че не е възможно човек да стъпи на Луната . За 15% от анкетираните ваксините са вредни Третият въпрос в проучването е по актуалната тема с ваксините, като 15% от анкетираните се съгласяват с твърдението, че те най-често са вредни за хората. 58 на сто не приемат тази позиция, а 27% не могат да формират мнение. Данните показват, че твърденията за вреда от ваксините не получават широка популярност, макар въобще да не са за пренебрегване дяловете на хората, които са отрицателно настроени. И по този въпрос образованието играе решаваща роля, е заключението на социолозите.", "date": "2019.03.13", "title": "Съмнения във формата на Земята имат 19% от българите, показа проучване"}
{"url": "https://www.dnevnik.bg/kultura/2019/03/13/3403645_misirkov_i_bogdanov_stremejut_da_otsvirim_minaloto_e/", "text": "Московският държавен университет, Дворецът на федерацията в Белград, Дворецът на републиката в Берлин, Народният дворец на културата в София и Дворецът на народа в Букурещ - двамата автори се отправят на пътешествие из кулоарите на тези \"дворци\" от миналото, за да търсят скритите им тайни през очите на хората, свързани с тях - създатели и строители, бивши и настоящи директори, служители и обитатели.  \"Дневник\" разговаря с двамата автори, чиито имена миналата седмица циркулираха в медийното пространство и покрай идеята им за близалки в различни цветове, изработени във формата на паметника Альоша в Пловдив. Идеята им е част от проекта на \"Студио Комплект\" на име \"Пловдив за вкъщи - нов дизайн на български сувенири\" и предизвика смесени реакции в социалните мрежи.  - Този сувенир е замислен да предизвика въпроси и дискусии. Но мащабът на обсъждането и количеството вторични реакции наистина ни изненада. Появиха се визуални мемета, комикси, предложения за модификации на сувенира, политически декларации - ефектът бе много по-голям, отколкото очаквахме.  След като предизвиква дискусии, значи обектът има шанс да бъде успешен сувенир, да изпълни целта си. Вложили сме в него нещо от това, на което ни е учил преди години Оливиеро Тоскани, рекламният идеолог на \"Бенетон\" от силните им години - да потърсиш най-прекия път до зрителя, да правиш прости и бързи неща, които да накарат зрителя да се замисли.  Силата на реакциите очевидно показва, че все още сме преследвани от призраците на миналото, все още не сме се освободили от тях докрай. - Нарочно избягахме от традиционната пловдивската тематика, колкото и да са ни любими и Старият град, и Капана, и Античният театър. И двамата не сме родом от Пловдив. В детските ни спомени каменният човек, който се извисява над тепетата, е първото нещо, което се запечатваше в главите ни на влизане в града - без значение дали идваш на семейна пролетна разходка около 24 май, или отиваш в подножието му на лов за печат от 100-те туристически обекта. Щем, не щем, Альоша е част от детството ни - детството, в което възприемаш нещата визуално, не идеологически. Днес за нас този паметник е символ на раздвоеното ни общество, което все още не може да преструктурира ценностите си, да реши какво да остави в миналото и какво да вземе нататък. На хората от България с тази близалка даваме възможност да изразят лично отношение към паметника - да го отнесат вкъщи за спомен, да го изядат на място или просто да се посмеят. За чужденеца фигурките на клечка ще бъдат повод да научи повече за историята на града, на страната и може би да го разкаже на децата си у дома. - Хората не знаят какво точно символизира паметникът, как да го четат. Паметниците на социалистическата идея хем са си наши, български (често пъти са и много качествени образци на родната монументална пластика), хем са плод на идеология и на начин на живот, който ни е натрапен отвън. Двусмислието им поражда объркване, а объркването лесно прераства в агресия - и в гласовете, които викат \"Да ги заличим!\", и в защитниците, които искат да ги пазят като свещена крава.  Според нас доза ирония е много здравословна в такива случаи. - Всеки паметник си тежи на мястото. Носи следа от определена епоха, която не можем да забравим. И не трябва да я забравяме, за да не извършваме същите неща отново и отново. Събарянето на паметници е най-безсмисленото занятие - нищо не променя. Формален популистки акт, който само обърква още повече градската среда, която в родината и без това е достатъчно нашарена и омърляна от кръпки. Като да косиш стръковете на копривата, докато корените й под земята растат ли, растат Колкото и да не ни се харесва, окончателните решения за такива места са винаги политически - не са свързани с архитектурна, естетическа или градоустройствена логика. Такъв е случаят и със софийския мавзолей, и с Двореца на Републиката в Берлин, който е бил доста смислена и интересна сграда, но в крайна сметка беше разглобен, за да докаже Източна Германия, че е готова да се раздели със социалистическото си минало. Затова трябва да внимаваме какви политици си отглеждаме.  - Доколкото сме деца на прехода, ни занимават връзките между това, което е било, и това, което ще бъде.  Първоначалният замисъл тръгна като филм за НДК - от детските ни спомени за градските легенди около строежа му, от опашките за \"Кинопанорама\" в тийнейджърските години, от любопитството да разберем какво има вътре. Постепенно идеята се разви в една по-обща, по-мащабна картина на това как в бившия социалистически лагер хората успяват да живеят с наследството си, да го напасват към новия начин на живот и да напасват себе си към тези сгради. Формално погледнато, сградите - кандидати за \"герои\" на такъв филм, са много повече - но подбрахме пет от тях, които са и емблематични за периода, и разнообразни като архитектура и като начин, по който живеят днес. - Смайващо беше и за нас самите да видим отвътре колко ефикасни машини на времето са тези дворци. Като изключим НДК, разрешенията за достъп до останалите сгради отнемаха месеци и години - и когато най-накрая пристигахме на място, откривахме все същата несменяема система, все същия ужас някой чужд да не види нещо \"нередно\". Сблъсквахме се с безумни забрани да снимаме обикновени места като плувния басейн на Московски държавен университет (МГУ) или столовата на Двореца в Букурещ - атмосферата на потайност все още е жива и в сградите, и в обитателите им. В крайна сметка се наложи да прибягваме до партизански тактики, да се правим на студенти или на туристи с фотоапаратче в джоба, за да разкажем историята си.  Едни от неразказаните сюжети, за които съжаляваме, е историята на млад катерач аматьор, който е успял да проникне през всички нива на охраната, за да се изкатери без никаква осигуровка до звездата на върха на МГУ. Събрахме всички части от историята - но без неговия собствен разказ, понеже към момента на снимки той вече беше персона нон грата в Русия.  - Дворцовите хора наистина са особена порода. В това дворците са останали непроменени от памтивека - дворцовият служител винаги е предан на институцията, колкото и различни стопани да идват и да си отиват - дори и самото място да го няма вече. Като в Берлин. Домакинът на Двореца на Сърбия или ръководителката на климатизационните системи в НДК носят не по-малко самочувствие и достойнство от камердинера на британското кралско семейство - и с право. Трийсет и повече години в служба на едно пространство няма как да не те променят - и затова тези хора са ни особено интересни във време, когато пет години са обикновеният максимален срок за работа на едно място. Няма как да не се сетиш за Фирс  - И двете. Както обикновено се случва в едно семейство. Дали ще се откажеш от роднините си чрез Държавен вестник, или ще се опиташ да намериш общ език с тях, е въпрос на личен избор. - Защото те са част от нас, искаме или не искаме. Очевидно държим повече на собствената си уникалност и не искаме да си спомняме за миналото - иначе нямаше да превъртаме същите мотиви, които са били актуални и в античната сатира, и в българската преса от 20-те и 30-те години.  - Стремежът ни да отсвирим миналото, да се пресътворим наново в началото на всяка нова епоха е уникален - повтаря се и след Освобождението, и след 1944 г., и в последните десетилетия. Може би е нашият национален начин да бъдем щастливи - като деца, за които времето не съществува. Проблемът е, че текущият период вече навлиза от юношество в зрелост.  И летящата чиния на Бузлуджа, и църквата \"Св. Петър\" край село Беренде със стенописи от XIII-XIV век се разпадат еднакво успешно, без особен шум и без реални действия по запазването им.  Нямаме рецепта - освен да се надяваме да пораснем като общество и да надмогнем нивото на битовите драми. - Дребните обиди, студа, умората - като във всяко приключение. Искаме да запазим спомена за общата картина - затова си правим и филмите.", "date": "2019.03.13", "title": "Мисирков и Богданов: Стремежът да отсвирим миналото е сякаш националният начин да бъдем щастливи"}
{"url": "https://www.dnevnik.bg/sviat/2019/03/13/3403635_ispanskite_slujbi_svurzaha_s_cru_ataka_sreshtu/", "text": "Полицията и разузнаването в Мадрид свързаха нахлуване в посолството на Северна Корея в страната миналия месец с Централното разузнавателно управление на Съединените щати,  пише в. \"Ел паис\" . Напрежението между Съединените щати и Испания може да се изостри заради случая. Заключението на полицията и Националния разузнавателен център (който обединява външното разузнаване и контраразузнаването) е, че поне двама от десет нападатели са свързани с американските служби. Испански представители са изпратили и въпроси до ЦРУ след разпознаването на двама от нападателите и отговорът е бил отрицателен, но не особено убедителен, обяснява вестникът. Правителствени източници потвърждават, че ако се потвърди участието на ЦРУ, би ставало дума за \"недопустими\" действия на съюзническа страна. Освен че американска разузнавателна агенция е действала на испанска земя, без да поиска разрешение или да информира съответните власти, са нарушени и международните конвенции, които защитават дипломатическите мисии. \"Съвършено планирана\" При нападението на 22 февруари, в 15 ч. местно (16 ч. българско) време, десет души влезли в посолството. На осемте души от севернокорейския екип сложили маски, вързали ги, разпитвали и ги удряли. Жена, която е част от мисията, успяла да избяга през прозорец, а виковете ѝ достигнали до съсед, който извикал полицията, разказва вестникът. Нападателите избягали с дипломатически автомобили на посолството, а служители на реда намерили вътре удряните и уплашени севернокорейци. Полицията и Националния разузнавателен център смятат, че операцията е била \"съвършено планирана\", а нападателите са знаели какво търсят - не пари или бижута, а архиви и мобилни телефони, каквито и взели от посолството. Разпити, анализ на използваните при бягството автомобили и записите от камерите за видеонаблюдение са позволили да се разпознаят някои от нападателите и двама души са известни на разузнаването заради работата, която са вършили за ЦРУ. Източниците на \"Ел паис\" смятат, че участието на американското разузнаване трудно би се доказало по съдебен път. Добавят, че е възможно операцията да е осъществена в сътрудничество с Южна Корея. Защо е било нужно нападението Нахлуването дни преди  втората среща на президентите на САЩ и Северна Корея , Доналд Тръмп и Ким Чен-ун, може да е било свързано с бившия посланик и шеф на севернокорейската делегация за преговори със САЩ Ким Хьок-чхол, пише \"Ел паис\". Нападателите вероятно са търсели информация за Ким, обявен за персона нон грата от бившия испански външен министър Алфонсо Дастис. След като посланикът напусна Мадрид, Пхенян така и не изпрати нов. След изгонването си обаче Ким е сред доверените хора на севернокорейския лидер. Дипломатът  бе сред важните представители на Пхенян  в подготовката на срещата на върха във Виетнам. Считан за един от твърдите защитници на севернокорейската ядрена програма, Ким оглавяваше в началото на февруари делегацията, преговаряла със специалния пратеник на Тръмп за плана за ядрено разоръжаване на Корейския полуостров.", "date": "2019.03.13", "title": "Испанските служби свързаха с ЦРУ атака срещу посолството на Северна Корея"}
{"url": "https://www.dnevnik.bg/biznes/2019/03/13/3403663_inflaciiata_se_uskori_do_32_prez_fevruari/", "text": "Потребителските цени са се повишили през февруари спрямо предходния месец с 0.5%, а спрямо същия месец на 2018 г. с 3.2%, съобщи Националният статистически институт. Инфлацията се повишава трети месец поред след спад през октомври и ноември. През декември годишната инфлация беше 2.7%, а през януари - 3%. За месец поскъпването нахраните и безалкохолните напитки е с 1.7%, на транспортните услуги - с 1.2%. Миналия месец са поевтинели облеклото и обувките - с 2.1%, съобщенията - с 0.9%, културните събития и развлеченията - с 1 на сто. Режийните разноски са останали на нивото си от януари. От храните най-съществено са поскъпнали пълномасленото и нискомасленото мляко -  с 3.3 и 3.0%, олиото - с 2%, чаят - с 1.7%, бирата - с 1.4%. Значителни промени има при някои плодове и зеленчуци поради сезонния им характер - доматите поскъпват с 6.4%, краставиците - с 18.1%, зелето - с 35.0%, зрелият лук - с 4.6%, картофите - със 7.6%. От нехранителните стоки по-съществено поскъпват горивата - цената на дизеловото гориво се повишава с 3.0%, на бензина А95H - с 3.5%, на А98Н - с 2.3%, на пропан-бутана - с 3.7%. Цените на самолетните билети поевтиняват с 11.7%, туристическите пакети - с 2.7%, настолните персонални компютри - с 2.7%.", "date": "2019.03.13", "title": "За година инфлацията се ускори до 3.2% през февруари"}
{"url": "https://www.dnevnik.bg/biznes/2019/03/13/3403684_direkciiata_za_stroitelen_kontrol_veche_shte_moje_da/", "text": "Освен кметовете на общини вече и началникът на Дирекцията за национален и строителен контрол (ДНСК) ще може да издава заповеди за премахване на преместваеми обекти. Промяната беше записана в Закона за устройство на територията (ЗУТ), предаде агенция \"Фокус\". Новите моменти в него бяха приети на второ четене от парламента с 96 гласа \"за\", 17 против и трима въздържали се. Депутатите от БСП не бяха в залата, тъй като продължава обявеният от тях бойкот на парламента. Съгласно досега действащата разпоредба в 7-дневен срок от връчването на констативния акт кметът на общината издава заповед за премахване на обекта. С новите разпоредби такива правомощия се дават и на началника на ДНСК, при положение, че става въпрос да обекти, поставени на територията на националните курорти, определени с решение на Министерски съвет за селищни образувания с национално значение или на територията на морските плажове. С промените са прецизирани текстовете в закона, свързани със служебния контрол от страна на ДНСК. С отмяната на чл. 216 ЗУТ отпада обжалването по административен ред пред началниците на РДНСК на актовете на главните архитекти на общините, свързани с отказите за съгласуване и одобряване на инвестиционни проекти и разрешенията за строеж. Те ще могат да се обжалват пред съответния административен съд. Основанията за премахване Приетите текстове предвиждат преместваеми обекти да се премахват, когато са поставени без одобрена схема, когато такава се изисква или без разрешение в противоречие със схемата. Друго основание за демонтиране на павилиони и други мобилни обекти е, ако не са включени в уличната канализация или не е изградена локална система за отвеждане на отпадните води, при положение че са захранени с вода. С новите разпоредби върху поземлени имоти могат да се поставят преместваеми увеселителни обекти, преместваеми обекти за административни, търговски и други обслужващи дейности, както и такива за временно обитаване при бедствия. За увеселителните и за административни и търговски обслужващи дейности депутатите разпоредиха да се издава разрешение за поставяне въз основа на схема и проектна документация, одобрени от главния архитект на общината. Условията и редът за издаване на разрешението за поставяне на обектите, за одобряване и за изискванията към схемата и проектната документация се определят с наредба на общинския съвет. Поставянето на преместваеми обекти в урегулираните поземлени имоти се разрешава само ако не се надвишават установените в подобрения устройствен план показатели. Според ДПС се удря дребният бизнес В паркове и градини поставянето на преместваеми обекти се извършва по ред, определен с наредба. Максималните размери, конструктивното решение и архитектурно-художественото оформление на преместваемите обекти, както и на обектите, които се разполагат в поземлени имоти за времето на провеждане на обществени мероприятия – културни фестивали, спортни и атракционни прояви, благотворителни и рекламни кампании и други, също се определят с наредба. От ДПС предложиха да отпадне целия текст, но предложението им бе отхвърлено със 19 гласа \"за\", \"против\" - 19, и \"въздържали се\" - 79. Според Хамид Хамид от движението с приемането на текстовете за преместваемите обекти заради това, че някои кметове не си вършат работата, се наказват всички български граждани, занимаващи се с дребен бизнес. До момента няма никакви изисквания към преместваемите обекти, беше пък мнението на лидерът на НФСБ Валери Симеонов, който е сред авторите на промените, цитиран от \"Фокус\". По думите му в закона става въпрос за елементарни изисквания към тези обекти. \"Има случаи, при които тези преместваеми обекти, които не са подложени на никаква експертиза, са направени от подръчни материали със заварки, които е правил собственикът\", допълни Симеонов. Според него въпросът е сериозен, защото когато духне вятър, постройката може да се разпадне и да нарани човек или да увреди превозно средство. С други промени в ЗУТ депутатите приеха, че сградни водопроводни и канализационни мрежи, електрически уредби за ниско напрежение и физическа инфраструктура могат да се изграждат без разрешение за строеж. Остават текстовете в закона, според които разрешение за строеж не се изисква също при изграждане на оранжерии с площ до 200 кв.м, подпорни стени с височина до 1.2 м, надгробни паметници, плочи и кръстове с височина до 3 м, както и консервация и реставрация на фасади и на художествени елементи и стенописи в интериор на архитектурно-строителни и художествени културни ценности и консервация на археологически недвижими културни ценности. Измененията в устройствените планове ще са в интернет Промените предвиждат публичните регистри и архивът на одобрените устройствени планове и техните изменения да се публикуват и поддържат в актуален вид на интернет страницата на съответното ведомство, при условия и по ред, определени с наредба на министъра на регионалното развитие и благоустройството. Издадените до влизането в сила на закона актове и документи ще се публикуват на интернет страниците на ведомствата в едногодишен срок от влизането в сила на промените. Регламентира се създаването на информационен Портал за устройство на територията  централна, публична уеб-базирана информационна система, която осигурява публикуването на проектите на устройствените планове, на техните изменения и влезлите в сила планове, на издадените разрешения за строеж и на въведените в експлоатация строежи. Платформата ще се създаде от министъра на регионалното развитие и благоустройството в двегодишен срок от влизането в сила на закона. Общините ще определят облика на градските пространства С промените в закона се предоставя правната възможност на общините да определят с наредба на общинския съвет специфични изисквания за облика на градските пространства, сградите и архитектурните ансамбли. С наредбата могат да се определят допълнителни изисквания към обема и съдържанието на подробните устройствени планове и на инвестиционните проекти за нови сгради, реконструкция, пристрояване, надстрояване и основни ремонти на сгради и съоръжения, улици, площади и озеленени площи, свързани с благоустрояването на градските пространства, опазването и съхраняването на архитектурните ансамбли и градската среда.", "date": "2019.03.13", "title": "Дирекцията за строителен контрол вече ще може да иска премахване на преместваеми обекти"}
{"url": "https://www.dnevnik.bg/sviat/2019/03/13/3403665_kongresut_na_sasht_zabrani_priznavaneto_na_krim_i/", "text": "Камарата на представителите на Конгреса на САЩ, в която демократите имат мнозинство, прие няколко законодателни акта, насочени срещу Русия, предаде \"Асошиейтед прес\". Един от текстовете  изисква  от директора на националното разузнаване на САЩ (в момента длъжността  заема Дан Коутс ) да се изготви за 6 месеца доклад за активите на руския президент Владимир Путин. Вторият  забранява  на правителството на САЩ да признава Крим юридически или физически за руска територия. Крим бе анексиран на 18 март 2014 г. Друг текст  изисква  да се проучи въздействието на руските кампании за влияние. Разузнаването трябва да изготви доклад до 90 дни за възможни военни действия на Русия срещу страни от НАТО и опити на Москва да \"използва слабостта и разногласието между своите западни противници\". Камарата на представителите също така  иска  да се потърси сметка за убийството на  руския опозиционен лидер Борис Немцов  преди малко повече от четири години и осъжда Путин заради това, че е скрил подробности за случилото се. Всички четири текста бяха приети със значителна подкрепа от републиканците. Противодействието на руската агресивност стана външнополитически приоритет на избраната неотдавна камара с демократическо мнозинство, посочва \"Асошиейтед прес\", цитирана от БТА. Критици на президента Тръмп казват, че неговото правителство не противодейства достатъчно на руската агресивност и смятат, че Конгресът трябва да се заеме с това. \"За съжаление правителството според мен не направи достатъчно, за да се изправи срещу Русия и силовите действия на Путин. Затова Конгресът трябва да поеме водеща роля по този въпрос\", каза председателят на комисията по външните работи към камарата Елиът Ингъл. Той внесе законопроект за налагане на санкции заради убийството на опозиционния водач Борис Немцов.", "date": "2019.03.13", "title": "Конгресът на САЩ забрани признаването на Крим и поиска отчет за активите на Путин"}
{"url": "https://www.dnevnik.bg/biznes/2019/03/13/3403687_po-malko_noshtuvki_po-slaba_zaetost_i_poveche_prihodi/", "text": "По-малко нощувки и по-слаба заетост на леглата регистрират българските хотели през януари спрямо същия месец на 2018 г. Едновременно с това приходите на хотелиерите са повече, а броят на леглата е непроменен, сочат данните на Националния статистически институт за дейността на местата за настаняване. Общият брой на нощувките, регистрирани през януари, е 889.9 хил., или с 2.2% по-малко, отколкото преди година. Най-голямо е намалението в хотелите с три звезди - с 6.8%.  Броят на пренощувалите се увеличава с 2.6% до 382.8 хил. души, но престоят им е по-кратък, показват данните. Увеличението на българските туристи е с 5.6, а на чужденците - с 0.7%. Българите са оставали в хотел средно 2 дни през месеца, колкото и преди година, а чужденците са скъсили престоя си от средно 3.1 дни на 2.8 дни. Българските туристи са 229.1 хил. , а чужденците - 153.7 хил.  Общата заетост на леглата през януари 2019 г. е 25.9%, като намалява с 0.7 процентни пункта в сравнение с януари 2018 г. Най-висока е заетостта в хотелите с 4 и 5 звезди - 37.4%. На този фон приходите от нощувки нарастват за година с 2.2% до 51.1 млн. лв., като българите са похарчили с 3.8% повече, а чужденците - с 1 на сто повече. ", "date": "2019.03.13", "title": "По-малко нощувки, по-слаба заетост и повече приходи отчитат хотелите през януари"}
{"url": "https://www.dnevnik.bg/bulgaria/2019/03/13/3403676_deloto_sreshtu_kamenarov_otnovo_otlojeno_tozi_put/", "text": "За седми път бе отложено делото срещу генералния директор на БНТ Константин Каменаров за шофиране след употреба на алкохол, въпреки че той се яви в съдебната зала на днешното заседание. Този път обаче се е рязболяла съдия от тричленния състав. А това е абсолютна процесуална пречка да бъде даден ход на делото, тъй като в наказателния процес не може да бъде променян съдебният състав. Каменаров обжалва на втора и последна инстанция в Софийския градски съд (СГС) присъдата от година и 6 месеца условно лишаване от свобода за шофиране след употреба на алкохол през 2016 г. Той вече даде показания пред съда, с които оспори редовността на лабораторното изследване на кръвната проба, заради което бе призована за разпит пред съда лекарката от УМБАЛ \"Света Ана\" Росица Иванова. На миналото заседание на 18 февруари лекарката се яви, но тогава отсъстваше Каменаров с представен болничен лист за дните от 14 до 20 февруари и разпитът не се състоя поради неговото желание да присъства. Драмите съпътсващи това дело станаха зрелищни, след като в един от дните от болничния лист - на 19 февруари, той бе видян в телевизионните новини да присъства на събитие в Брюксел. Днес Каменаров напусна бързо Съдебната палата с адвоката си и не се спря при журналистите. Значението на този процес е многопосочно извън чисто юридическата му същина, защого, ако СГС потвърди осъждането му, макар и условно, той ще изпадне в несъвместимост с длъжността генерален директор на БНТ, и ще трябва преждевременно да напусне поста. Делото ще продължи на 26 март.", "date": "2019.03.13", "title": "Делото срещу Каменаров отново отложено, този път заради болен съдия"}
{"url": "https://www.dnevnik.bg/skorost/2019/03/13/3403699_bulgarski_bolid_se_vkljuchva_v_sustezanie_ot/", "text": "Отборът на Технически университет - София, ще участва със свой болид в студентската Формула 1, която ще се състои от 7 до 11 юли на пистата \"Асен\" (Assen) в Холандия. Във Formula Student Netherlands ще участват отбори от над 100 престижни университета от цял свят, се казва в съобщение от пресцентъра на университета. В момента отборът на ТУ подготвя трета версия на първия български състезателен болид. Той ще бъде подобрена версия на този от сезон 2018. В него са вложени много нови инженерни разработки, се казва в съобщението. Formula Student е един от успешните студентски проекти на Технически университет - София. Първият отбор, който проектира и създава първия прототип на състезателен болид, е сформиран преди четири години, се казва в съобщението. За втора поредна година тимът на Технически университет - София, се класира и за международно студентско състезание FS ImechE (Institution of mechanical Engineers). То е от международните серии Formula Student и се провежда на пистата \"Силвърстоун\", Великобритания. Надпреварата има за цел да развива предприемачески и иновативни идеи у младите инженери и да насърчава повече млади хора да започнат кариера в инженерството. Всяка година на \"Силвърстоун\" за участие в състезанието пристигат повече от 100 отбора от целия свят. В четвъртък и петък (14 и 15 март) болидът на студентите може да бъде видян във фоайето на Ректората на Технически университет - София, в рамките на традиционните \"Дни на отворените врати\". Бъдещите кандидат-студенти ще имат възможността да посетят лабораториите на университета, да се запознаят с условията за обучение и кандидатстване, както и с добрите перспективи за професионално развитие.", "date": "2019.03.13", "title": "Български болид се включва в състезание от студентската Формула 1"}
{"url": "https://www.dnevnik.bg/biznes/2019/03/13/3403729_iznosut_za_es_raste_po-burzo_ot_vnosa_prez_2018_g/", "text": "През 2018 г. България е изнесла за държави от ЕС стоки за 37.7 млрд. лв., увеличението спрямо 2017 г. е с 9.1%, съобщи Националният статистически институт. За година вносът от ЕС нараства с 5.5% до 39.9 млрд. лв. Две трети от българския износ за ЕС е насочен към шест държави - Германия, Италия, Румъния, Гърция, Франция и Белгия, които формират 67.5% от износа за държавите - членки на ЕС. Вносът на България от ЕС през 2018 г. е предимно от Германия, Италия, Румъния, Испания и Гърция. Търговията със страни извън ЕС расте през 2019 г. Данните за търговията с трети страни през януари 2019 г., публикувани днес, сочат, че българският износ нараства със 7.5% в сравнение със същия месец на предходната година и е на стойност 1.4 млрд. лв. Основни търговски партньори на България са Турция, Китай, САЩ, Египет, Сърбия и Русия. Вносът от трети страни през януари се увеличава с 9.1% спрямо 12 месеца по-рано и е на стойност 1.994 млрд. лв. Най-голям е стойностният обем на стоките, внесени от Русия, Турция, Китай и Египет.", "date": "2019.03.13", "title": "Износът за ЕС расте по-бързо от вноса през 2018 г."}
{"url": "https://www.dnevnik.bg/sport/2019/03/13/3403589_video_rapirashtiiat_tenisist/", "text": "Победите в спорта често водят до бурна и емоционална радост за спечелилите. Канадският тенисист Денис Шаповалов показа по-необичаен подход, като се отблагодари на публиката с рапиране. Изпълнението му дойде на корта след победата с 6:4, 6:2 срещу десетия поставен в схемата на мастърса в Индиън Уелс Марин Чилич.", "date": "2019.03.13", "title": "Видео: Рапиращият тенисист"}
{"url": "https://www.dnevnik.bg/gradska_sreda/2019/03/13/3403734_fandukova_iska_ot_obshtinskiia_suvet_povishavane_na/", "text": "Заплатата на водачите в столичния градски транспорт ще се увеличат. Ще се назначат допълнително шофьори. Предстои изграждане на тоалетни на последните спирки по линиите и ще се вземат мерки за гарантиране на сигурността на работещите в системата. Всички това е записано в извънреден доклад на кмета на София Йорданка Фандъкова, който утре ще бъде предложен за гласуване от Столичния общински съвет. На пресконференция днес тя обяви, че основната заплата в столичния градски транспорт ще стане 1150 лева, което е повишение от 10%, предаде агенция \"Фокус\". За да се гарантира актуализацията на заплатите, допълнително от бюджета на Столичната община трябва да бъдат отпуснати 5.3 млн. лева. Фандъкова посочи, че ако предложенията бъдат приети, средната брутна заплата, без извънреден труд, ще стане над 1800 лева. Тя поясни, че предлага да има и 100 лева бонус за добре свършена работа. Кметът не пропусна да отбележи, че исканията на водачите се използват политически, което било безотговорно към гражданите на София. Фандъкова поясни, че от БСП продължават да подстрекават работещите в дружествата. По нейните думи целите на доклада са две - да се задържат водачите, които в момента работят, както и да се привлекат нови. По данни на общината в момента не достигат 251 водачи на превозни средства от градския транспорт при общо 2000 шофьори. Фандъкова посочи, че положеният извънреден труд в \"Столичен електротранспорт\" през януари е бил средно 28.7 часа, а през февруари е паднал на 23 часа. В \"Столичен автотранспорт\" става дума за 28.4 и 25.6 часа, съответно през първия и втория месец на годината. Вариантът той да намалее е назначаването на нови хора. \"Въпреки спада на часовете тези числа са над месечните норми. Директорите на двете дружества имат предписания и от Инспекцията по труда, и работят за намаляване на извънредния труд\", коментира кметът. Темата с натоварването на шофьорите в градския транспорт, условията на труд и заплащането, беше повдигната  след катастрофа през февруари , за която се твърди, че е резултат на преумора.", "date": "2019.03.13", "title": "Фандъкова иска от общинския съвет повишаване на заплатите в градския транспорт"}
{"url": "https://www.dnevnik.bg/razvlechenie/2019/03/13/3403681_demo_na_starman_na_deivid_boui_beshe_prodadeno_za_51/", "text": "Демо, за което се вярва, че съдържа първата версия на песента Starman на Дейвид Боуи, се продаде на търг за 51 хил. британски лири. Записът, чиято първоначална цена е била 10 хил. британски лири, е направен през 1971 г. и е събирал прах в таванско помещение в продължение на почти 50 години, съобщава Би Би Си. В демото Боуи може да бъде чут как казва на китариста Мик Ронсън, че все още не е завършил песента. Ронсън връчва демото на приятеля си и начинаещ музикант Кевин Хътчинсън, който трябва да му помогне да научи песента. Хътчинсън обаче смята демото за поредния запис от репетиция и го захвърля на тавана си. \"Спомнях си как го слушах и си казах: това е сносно. Не си мислех, че е нещо кой знае колко впечатляващо\", коментира Хътчинсън. \"Когато си на 16, нищо не може да те впечатли\", допълва той. Но въпреки че сменя дома си няколко пъти, той не изхвърля демото. И днес го намира за изключително ценно.  Starman излиза като сингъл през 1972 г. и незабавно се нарежда в топ 10 в музикалните класации в Обединеното кралство. Песента е включена в концептуалния албум на Боуи, в който той се превъплъщава в алтер егото си Ziggy Stardust. След като гледа документален филм за Боуи,  който почина на 69-годишна възраст през 2016 г. , Хътчинсън си спомня за демото и го изважда от тавана си. А защо решава да го продаде? \"Сега съм на 65 години... Не съм го използвал никога през живота си, така че започнах това, което по телевизията наричат разчистване\", казва той. Дан Хемсън, асистент мениджър на  Omega Auctions, които осъществяват търга, твърди, че записът \"вероятно е първата демо версия на Starman\". \"Около създаването на тази вечна класика витае много от митологията на Боуи и суровостта на наистина красивата версия, която се чува тук, ни дава възможност да надникнем в творческия процес на този истински гений\", каза още Хемсън.  Демото съдържа и записи на Moonage Daydream and Hang Onto Yourself.", "date": "2019.03.13", "title": "Демо на Starman на Дейвид Боуи беше продадено за 51 хил. британски лири"}
{"url": "https://www.dnevnik.bg/evropa/2019/03/13/3403737_uduljavane_na_pregovorite_za_brekzit_za_kakvo_popita/", "text": "Главният преговарящ на ЕС за Брекзит Мишел Барние постави под съмнение въпроса дали има смисъл от отлагане на Брекзит, който трябва да се състои на 29 март, като заяви, че британското правителство ще трябва да обоснове евентуална своя молба за това, предаде \"Ройтерс\". \"Удължаване на преговорите – за какво\", попита Барние по време на реч в Европейския парламент. \"Приключи се\", допълни той. Барние подчерта, че каквото и да се случи, споразумението за напускането, което ЕС договори с премиера Тереза Мей, ще остане единствената възможна сделка. Той отхвърли възможността ЕС да предложи нови гаранции по спорния предпазен механизъм за ирландската граница, освен тези, които даде на Мей в понеделник, преди снощи британският парламент  да отхвърли сделката  (повече за тези отстъпки четете  тук ). \"Ако Великобритания все още иска да напусне ЕС по подреден начин, този договор е и ще остане единственият възможен договор\", допълни Барние. Според Ги Вехофстад, координатор на Европейския парламент за Брекзит, ЕС трябва да отхвърли евентуална молба на Великобритания за удължаване на срока за излизането, освен ако британските депутати не се обединят около ясна цел, която да искат да постигнат. Според него удължаването на Брекзит след изборите за европарламент на 23-26 май би позволило на поддръжниците на Брекзит да завладеят европейския дебат. По-късно днес британските депутати ще решат  дали да блокират  възможността Великобритания да напусне ЕС без сделка и ако го направят, утре  ще гласуват  дали да поискат удължаване на процедурата по чл. 50 от Лисабонския договор. За това е необходимо единодушното съгласие на всички страни от ЕС. Зам.-председателят на Европейската комисия Франс Тимерманс отбеляза, че британските депутати са единствените, които могат да посочат пътя напред. Не виждам по-добро решение от постигнатото споразумение и съответните пояснения. Днес сме в ръцете на британската политическа система, тя трябва да посочи решението, добави Тимерманс, цитиран от БТА. \"Границата на поносимото\" Еврокомисарят по икономическите и финансови въпроси, данъчното облагане и митническия съюз Пиер Московиси каза, че британският парламент е загубил \"последната си възможност\" да постигне сделка за Брекзит. \"Сега е моментът британците да кажат какво искат, след като казаха какво не искат\", каза Московиси, цитиран от БТА. Той добави, че ЕС и страните членки трябва да ускорят подготовката за Брекзит. Същото изтъкна и германският държавен министър по европейските въпроси Михаел Рот по радио \"Дойчландфунк\", предаде \"Ройтерс\". Вече стигнахме до границата на поносимото, посочи Рот. \"Веднъж вече променихме споразумението за напускане по искане на Великобритания... Готови сме да разговаряме, но не получаваме по-ясни позиции от Великобритания какво иска, а само какво не иска\", каза той. Министър Рот посочи, че отлагане на Брекзит, планиран за 29 март, е възможно, но ако отсрочването е след началото на юни, Великобритания ще трябва да участва в изборите за европарламент. Германският министър на икономиката Петер Алтмайер изрази надежда, че британските законодатели ще гласуват решително срещу напускане без сделка на заседанието на парламента днес. \"След решаващи дебати и гласувания днешният ден може да се окаже повратна точка\", написа в \"Туитър\" министърът, близък съюзник на канцлера Ангела Меркел. \"Отхвърлянето на Брекзит без сделка с голямо мнозинство от всички политически сили ще обедини милиони в Обединеното кралство и в Европа\", добави Алтмайер в туита си, адресиран до британците. \"Каквото и да решите накрая, желая ви късмет, скъпи приятели!\" По думите на австрийския канцлер Себастиан Курц лидерите на страните от ЕС единодушно подкрепят решение за избягване на \"твърд\" Брекзит. По-големият риск Британският министър за Брекзит Стивън Баркли каза днес, че ако Великобритания не успее да напусне ЕС, това ще създаде по-голям риск за нея, отколкото ако напусне без сделка, предаде \"Ройтерс\". \"Ако ме изправите пред крайна ситуация, при която изборът е между това да няма сделка и това да няма Брекзит... мисля, че излизане без сделка ще е много разрушително за икономиката, и мисля, че излизането без сделка ще постави сериозни въпроси и пред съюза\", каза Баркли по радио Би Би Си. \"Но мисля също, че да няма Брекзит е катастрофално за нашата демокрация. Между двата неприятни варианта, мисля, че да няма Брекзит е по-рисковано\", подчерта Баркли. Бедствие По време на дебата в Европейския парламент Европейската народна партия (ЕНП) определи като бедствие последиците от вчерашното гласуване на британските депутати. Трябва да се подготвим за най-лошото. Ако няма мнозинство в британския парламент, хората следва пак да бъдат попитани какво предпочитат. Удължаването на срока преди оттеглянето трябва да се основава на уместни причини. Няма нужда от удължаване дори с ден, ако няма яснота какво да се постигне в този допълнителен срок.  и това не може да продължава, защото е за сметка на решаването на въпроси като например Китай, добави ЕНП. Групата на социалистите и демократите настоя ЕС вече да се насочи към други въпроси като икономиката и опазването на околната среда. Призоваваме британския парламент да приеме смислено решение. След като не постига решение, , настояха социалистите. Групата \"Европейски консерватори и реформисти\" (ЕКР), която винаги досега подкрепяше оттеглянето на Великобритания, заяви, че има по-добро решение и то е страната да остане в ЕС. ЕКР призова днес за  . Еврокомисията трябва да признае частична отговорност и да предложи безусловно удължаване на срока преди напускането, с възможност Лондон да контролира миграцията, предложи тази парламентарна група. Либералите от АЛДЕ определиха британското оттегляне като   и отново изразиха увереност, че в следващите десетилетия британската младеж ще върне страната в Общността. Великобритания изгуби контрол, вместо да си върне контрола. Двете основни британски партии използват въпроса с оттеглянето като оръжие една срещу друга, заяви АЛДЕ. Групата се изказа против всякакво удължаване на срока за раздялата, дори с ден, ако няма ясно мнение на британския парламент какво иска да постигне в това допълнително време. Европейската обединена левица коментира, че вижда решението в  . Групата \"Европа на свободата и пряката демокрация\" посочи, че дори сред британските избиратели, гласували за оставане в ЕС, се разпространява желанието просто да напуснат, независимо как. Според тази група британският премиер   и ще поиска отсрочка от ЕС, и затова призова това искане да бъде отхвърлено от Европейския съвет. Групата \"Европа на народите и свободата\" заяви, че о . ЕС трябва да отхвърли искането за удължаване, настоя тази парламентарна група.", "date": "2019.03.13", "title": "\"Удължаване на преговорите за Брекзит – за какво\", попита Барние"}
{"url": "https://www.dnevnik.bg/analizi/2019/03/13/3402626_nomenklaturata_konflikt_na_interesi_ne_ia_lovi/", "text": "Кратък ироничен коментар от читателя с потребителско име \"Таралеж\" във форума на \"Дневник\" под новината, че главният директор в управление \"Банков надзор\" по времето, когато КТБ беше поставена под специален надзор, Нели Кордовска, която изтегли влога си от банката в последния момент на 19 юни 2014,  не е била в конфликт на интереси.  В момента тя е зам.-председател на Фонда за гарантиране на влоговете, което предизвиква още реакции, че поне била доказала, че може да се грижи за собствения си влог. Всъщност Комисията за предотвратяване на корупцията и отнемане на незаконно придобито имущество (известна като антикорупционната комисия или КПКОНПИ) беше установила такъв конфликт, но Административният съд в София отмени решението й тази седмица. Оставям настрана въпроса дали комисията е трябвало да обсъжда наличие или отсъствие на конфликт на интереси, или направо злоупотреба със служебно положение. В решението на съда се набива на очи един мотив, който изпреварва всички разклонения на коментара:  И още: За сведение на съда - гражданите се трупаха пред гишетата на банката в дните преди поставянето й под особен надзор на 20 юни 2014 г. За \"публична информация\" на гражданите служеше влизането на полицията в централата на собственика на банката Цветан Василев, както и скандалният арест на трима души, придружен от официално съобщение на прокуратурата, че се готвели да убият Делян Пеевски - бизнесмена депутат, който беше вече във война с банкера. Война, обслужвана от институциите на държавата. Тази е видимата информация, която събра пред банката опашки от вложители. А официалната публична информация, да припомня на съда, е онова  прочуто писмо на управителния съвет на БНБ от 17 юни 2014 , което успокояваше гражданите с твърдението, че всичко с КТБ е наред: \"По повод на публикации и предположения в медиите относно Корпоративна търговска банка БНБ заявява, че внимателно и отблизо следи развитието на целия банков сектор, включително и на споменатата банка. На базата на тази информация БНБ категорично потвърждава, че банковата система, включително и КТБ, е с висока ликвидност и капиталова адекватност и функционира нормално. /.../\" Тази е публичната информация от името на БНБ, разбирай и самата ръководителка на \"Банков надзор\" Нели Кордовска. Това я изключва от редиците на обикновените вложители, които, \"и без да разполагат с т.нар. вътрешна информация, са започнали изтегляне на средствата си\". Да разбираме ли, че вътрешната информация, с която не са разполагали гражданите, но е разполагала Кордовска, е различна от тази, която БНБ официално ни съобщава? Понеже - едва изминали 48 часа от официалното публично твърдение на БНБ, че банката е наред, началничката на \"Банков надзор\" отива в банката и си изтегля парите. Съдът не вижда нищо осъдително. Да разбираме ли, че с цитирания мотив съдът потвърждава, че БНБ е излъгала? Само в рамките на седмица бившият ръководител на \"Банков надзор\" е След дълго мотаене преди дни антикорупционната комисия ни уведоми, че съвсем чист бил финансовият министър Владимир Горанов. Той не се намирал в конфликт на интерес, макар че обитава безвъзмездно апартамент на кръстника си (бизнесмен), който се намира в комплекс, собственост на двама братя (други представители на едрия бизнес), които междувременно станаха собственици и на най-голямата медийна група в България около \"Нова тв\", а синът на кръстника пък е бил по някои време на работа във... финансовото ведомство, оглавявано от министъра. Но съвсем заслужено, разбира се, защото бил квалифициран. Е, ще кажете - ама пък за Нели Кордовска точно КПКОНПИ този път реши обратното - че има конфликт на интереси, ама ей на - съдът каза друго, а щом съдът казва - не е. Аз пък най-свободно ще изложа съмненията си, че в територията България днес не друг, а властта срути всички скрупули и задръжки. А основанията ми са вече банални за институции, които биха искали актовете им да минат без много шум. Първо, КПКОНПИ се произнася (през юли 2018 г.) за Кордовска четири години след бурята от скандалното сриване на КТБ. Второ, при обжалването от нея пред административния съд не се е явил прокурор, който да изрази позицията на институцията, отстоявайки държавния и обществен интерес, каквото е и задължението му. И двата факта хвърлят нелицеприятна сянка върху храбростта на КПКОНПИ, която, от една страна, смело обявява конфликт на интереси за несменяем кадър на високата номенклатура (припомням, че госпожа Кордовска, след като напусна БНБ, стана зам.-шеф на Фонда за гарантиране на влоговете), но, от друга страна, пред съда я няма държавата в лицето на прокуратурата, която да защити решението на антикорупционната комисия. Не ви ли говори това за... например... за предварителна изчисленост на финала? Впрочем чакам с любопитство да видя мотивите на КПКОНПИ, с които ще обжалва пред Върховния административен съд решението. И дали и как там представител на прокуратурата ще защити обществения интерес. Особено на фона на \"публичната информация\" - както се изразява съдът, според която в грандиозния обществен скандал КТБ прокуратурата слезе на терена в полза на едната страна, тази на Пеевски. А той по думите на председателя на КПКОНПИ е най-проверяваният (и винаги най-чист) бизнесмен...", "date": "2019.03.13", "title": "Номенклатурата конфликт на интереси не я лови"}
{"url": "https://www.dnevnik.bg/razvlechenie/2019/03/13/3403723_fotogaleriia_iz_dvorcite_na_naroda/", "text": "Режисьорите и оператори Борис Мисирков и Георги Богданов от продуцентска къща \"Агитпроп\" се впускат в приключение из кулоарите на пет емблематични сгради - \"дворци\" от бившето социалистическо минало, за да открият как тече времето в тях. Резултат - документалният филм \"Дворците на народа\" - ще бъде представен за първи път в България в рамките на \"София филм фест\" днес в кино \"Люмиер Лидл\" от 20:45 ч. Следващата прожекция е на 14 март в кино \"Славейков\" на Френския институт от 20:30 ч.. На снимката: Двамата автори в подземията на Московския държавен университет.", "date": "2019.03.13", "title": "Фотогалерия: Из \"Дворците на народа\""}
{"url": "https://www.dnevnik.bg/bulgaria/2019/03/13/3403750_kabinetut_odobri_strategiia_za_aktivno_stareene/", "text": "Мерки, с които възрастните хора да могат да живеят независимо, самостоятелно и без чужда помощ, да получат равни възможности за работа и за участие в социалния живот предвижда Национална стратегия за активен живот на възрастните хора в България (2019 - 2030 г.), приета днес от правителството. Това съобщи правителствената пресслужба. Документът ще замени действащата до момента Национална концепция за насърчаване на активния живот на възрастните хора (2012-2030 г.) като се разширява обхватът на досегашната политика, като се обърне специално внимание на участието в обществения живот и независимия живот на възрастните хора, се казва в съобщението на правителствената пресслужба. Според прогнозите на \"Евростат\" делът на населението в България на възраст над 65 години ще се увеличи от 17.4% през 2010 г. до 32.7% през 2060 г.  От публикувания проект на стратегията се разбира, че тя предвижда насърчения за пенсионерите не само да работят, но и да осмислят свободното си време като се грижат за внуците си, участват в доброволчески дейности и взаимно си помагат. Сега България е на последно място в ЕС по участие на възрастните хора в обществото, работещите пенсионери са малък дял, а посещението на кино, театър са по-скоро изключение, се посочва в документа. Възрастните хора в България участват много слабо в различни форми на физическа активност, физически упражнения и спорт – 1.9% при средно за страните членки на ЕС 10.7%, е друга констатация в документа. Голям брой показатели за здравния статус на възрастното население у нас също очертават тревожна картина – българите в добро психично здраве на възраст над 55 години са 52.6%, докато средно за ЕС делът им е 63.9%; профилактичните прегледи и изследвания сред българите, в това число и сред възрастното население са доста по-редки, отколкото в останалите страни-членки на ЕС, се изтъква в стратегията.", "date": "2019.03.13", "title": "Кабинетът одобри стратегия за активно стареене"}
{"url": "https://www.dnevnik.bg/biznes/2019/03/13/3403759_svetovnata_banka_otkriva_centur_za_spodeleni_uslugi_v/", "text": "Световната банка избра България за бъдещия си изнесен център за споделени услуги, в който до пет години ще бъдат назначени 275 души. Това съобщи правителствената пресслужба след като днес Министерският съвет подкрепи намерението. Правителството подкрепи намерението за създаване и функциониране на изнесен център за споделени услуги на Световната банка (СБ) в София и упълномощи министъра на финансите, в качеството му на управител за", "date": "2019.03.13", "title": "Световната банка открива център за споделени услуги в София"}
{"url": "https://www.dnevnik.bg/evropa/evropeiski_parlament/2019/03/13/3403760_evroparlamentut_poiska_sankcii_za_zloupotreba_s_lichni/", "text": "За да защитят европейската демокрация, членовете на Европейския парламент въвеждат финансови санкции за политически организации на паневропейско ниво, които умишлено злоупотребяват с лични данни в кампаниите за европейски избори, предаде пресслужбата на европарламента. Във вторник Европейският парламент прие нови правила за политическите кампании, използващи лични данни, с 586 гласа \"за\", 55 \"против\" и 24 \"въздържали се\". Неотдавнашни случаи като скандала с \"Фейсбук\" и \"Кеймбридж аналитика\" подчертаха как злоупотребата с лична информация може да подкопае демократичния процес - което в случая с \"Кеймбридж аналитика\" включва придобиването на милиони профили в социални медии от частна компания в разрез с условията за ползване на платформата и тяхното последващо използване в базирани в САЩ политически кампании. В резултат на това се въвеждат финансови санкции за онези европейски политически партии и фондации, които съзнателно действат извън правилата за защита на данните в своите кампании за европейски избори. В рамките на три месеца от изпълнително решение на надзорния орган на държава членка комисия от независими експерти в областта ще трябва да определи дали дадена организация е действала умишлено.  Службата за европейски политически партии и фондации  ще има право да налага санкции, които биха могли да възлизат на процент от техния текущ годишен бюджет от ЕС, както и тяхното изключване от финансирането за следващата година. Съветът на ЕС трябва да приеме новите разпоредби през април, преди европейските избори. Новите правила ще бъдат обвързващи и пряко приложими във всички държави членки в деня на публикуването на регламента в Официалния вестник на ЕС. Въпреки че държавите членки са отговорни за правилата за провеждане на европейските избори, парламентът има законодателни правомощия по въпроси, свързани със защитата на данните, киберсигурността и онлайн прозрачността, както и с гарантирането на провеждането на свободни и справедливи европейски избори и регулирани мрежи за сътрудничество за избори.", "date": "2019.03.13", "title": "Европарламентът поиска санкции за злоупотреба с лични данни в политически кампании"}
{"url": "https://www.dnevnik.bg/bulgaria/2019/03/13/3403751_kratki_novini_turseneto_na_neft_i_gaz_v_blok_han/", "text": "Кран от строеж падна на булевард в София Кран от строителен обект падна в София на булевард в квартал \"Младост\" 3. Инцидентът е станал около 14 часа, като при него няма пострадали. Кранът е бил с дистанционно управление, а при падането му на върху тротоар, велоалея и част от булевард, никой не е бил засегнат. Кабинетът промени числеността на няколко администрации С решение на правителството служителите на екоминистерството на централно ниво бяха намалени с 9, а във второстепенни разпоредители към него - с 15. В същото време кабинетът увеличи с девет щатни бройки състава на Изпълнителна агенция \"Оперативна програма \"Наука и образование за интелигентен растеж\". Местата са за сътрудници по управление на европейски програми и проекти. С цел повишаване на ефективността с 3 души се увеличава щатът в Комисията по хазарта. Кабинетът даде още 3 млн. лв. на МВР Правителството одобри допълнителни разходи по бюджета на Министерството на вътрешните работи в размер на 3 млн. лв. за финансирането на проекти, свързани с изпълнението на неотложни мерки за 2019 г. за присъединяването на България към Шенгенското пространство. Средствата са за дейности, свързани с противодействие на миграционния натиск и за повишаване на техническата обезпеченост на граничните контролно-пропускателни пунктове. Търсенето на нефт и газ в блок \"Хан Аспарух\" се удължава Разрешението за търсене и проучване на нефт и природен газ в площ \"Блок 1-21 Хан Аспарух\" ще бъде продължено със 109 дни поради форсмажорни обстоятелства. Това реши Министерският съвет днес като одобри поисканото удължаване на разрешението. Проучванията в блока се водят от обединение между компаниите \"Тотал\", OMV и \"Репсол\". Площта е разположена в изключителната икономическа зона на Република България в Черно море. Договорът за търсене и проучване е в сила от септември 2012 г. до януари 2020 г. Нов мост изнася трафика от Троян Нов мост над река Бели Осъм в Троян и нова пътна връзка за Троянския манастир и Орешак ще изнесат трафика от центъра на града, съобщиха от Агенция \"Пътна инфраструктура\". Днес е бил договора за строителен надзор, след като през миналата година на \"ОРС - ИНФРАСТРУКТУРА\" ООД бяха възложени строителните работи. Инвестицията е почти 2.25 млн. лв с ДДС. Новото съоръжение ще бъде с дължина 43.2 метра. Срокът за изпълнение е 12 месеца.", "date": "2019.03.13", "title": "Кратки новини: Кран от строеж падна на булевард в София"}
{"url": "https://www.dnevnik.bg/bulgaria/2019/03/13/3403773_pravitelstvoto_zadulji_obshtinite_da_prebroiat_i/", "text": "Общините в цялата страна да преброят безстопанствените кучета на своя територията, да ги кастрират, маркират, обезпаразитят и ваксинират, след което да ги върнат там, където са ги заловили, като преди това им издадат паспорт. Това е записано в Национална програма за овладяване популацията на безстопанствените кучета на територията на България, която кабинетът прие днес, предаде правителствената информационна служба. В мотивите към документа се посочва, че досегашната практика за прилагане на общински програми за решаване на проблема не е постигнала задоволителни резултати. Според министрите програмата въвежда интегриран, цялостен, дългосрочен подход на национално ниво, целящ управление на съществуващите популации от безстопанствени животни. Набелязаните в документа мерки трябва да бъдат включени в местните дейности на общините на територията на цялата страна. Пълният текст на програмата за момента не е разпространен. В съобщението се посочва, че се предвижда организирането на информационни кампании за запознаване на обществеността с основните аспекти на проблема и възможностите за неговото решаване. През лятото беше обявено , че в само в петнадесет от общо 265 общини няма приети програми за овладяване популацията на безстопанствените кучета. Регистрираните приюти за безстопанствени животни в страната са 47. По данни на общините от 2017 година тогава в страната е имало 24 194 бездомни кучета. Това е с 1622 по-малко от 2016 г.", "date": "2019.03.13", "title": "Правителството задължи общините да преброят и кастрират безстопанствените кучета"}
{"url": "https://www.dnevnik.bg/bulgaria/2019/03/13/3403763_kabinetut_nominira_trima_za_prokuror_na_bulgariia_v_es/", "text": "Правителството одобри кандидатурите за европейски прокурор от България, предложени от комисията по подбора на кандидатите за длъжността. Трите одобрени кандидатури са на Десислава Пиронева - прокурор в Софийската градска прокуратура; Светлана Шопова-Колева - прокурор в Софийската градска прокуратура; Теодора Георгиева - съдия в Административен съд - София-град, съобщи правителствената информационна служба. В срок до 31 март министърът на правосъдието ще изпрати кандидатурите на Комитета по подбора за установяване на засилено сътрудничество за създаване на Европейска прокуратура, пред който и тримата кандидати ще преминат изслушване. Комитетът ще класира кандидатите според тяхната квалификация и опит, като укаже реда на предпочитане. След получаване на обоснованото становище на комитета и списъка с класирането Съветът на ЕС, като действа с обикновено мнозинство, ще избере и назначи един от кандидатите за европейски прокурор от България. През април 2017 г. 16 държави членки постигнаха съгласие да си сътрудничат по-тясно с цел по-ефективна борба с измамите в ЕС. Те се споразумяха да създадат Европейска прокуратура чрез процедурата за засилено сътрудничество. След като започне да функционира, Европейската прокуратура ще има правомощия да провежда разследвания и наказателни преследвания на престъпления, засягащи бюджета на ЕС - измами, корупция, пране на пари, трансгранични измами с ДДС.  След учредяването на Европейската прокуратура комисията ще определи началната дата на започването на операциите ѝ, като се очаква това да стане в рамките на 2020 г. Това ще стане въз основа на предложение на европейския главен прокурор. В момента се провеждат преговори за поста, като кандидатурата,  подкрепена от Европейският парламент, е на Лаура Кьовеши . Предстоят преговори с Европейската комисия за това кой да заеме поста. Предвижда се на централно ниво новият орган да се състои от европейски главен прокурор с двама заместници и 22-ма европейски прокурори - по един от всяка страна, участваща в споразумението.", "date": "2019.03.13", "title": "Кабинетът номинира трима за прокурор на България в ЕС"}
{"url": "https://www.dnevnik.bg/politika/2019/03/13/3403774_parlamentut_zabrani_pusheneto_na_nargile_v_zavedeniia/", "text": "Пушенето на закрито в заведения на наргиле, както и предлагането и продажбата му на деца бяха забранени от парламента на първо четене. Това стана с промени в Закона за здравето, предложени от Валери Симеонов и депутати от НФСБ. Забранява се пушенето на \"водна лула\" и на места, където се полага труд, както и в помещенията към тях. Пушенето на наргиле се забранява и на прилежащите терени и тротоари на детските ясли, детските градини, училищата, ученическите общежития и местата, където се предоставят социални услуги за деца, площадките за игра и на местата, на които са организирани мероприятия за деца и ученици. Забранява се пушене на наргиле в спортните обекти, летните кина и театри - по време на спортни и културни прояви. Глобите за пушене на цигари в закрити обществени помещения да важат и за наргилетата, се предлага още в текстовете на проектозакона. Това ще засегне най-вече т.нар. шиша барове, в които се предлага пушене на наргиле, което е особено популярно сред подрастващите. \"Вредите върху здравето при пушене на наргиле са свързани с увреждане на дихателната система, сърдечносъдовата система, зъбната кухина и зъбите. Хроничните пушачи на наргиле развиват по-често хроничина обструктивна белодробна болест (ХОББ) и периодонтит (възпаление на венците с опадане на зъбите). Вдишването на въглероден оксид води до припадъци при някои пушачи поради острата интоксикация – намаляване на преноса на кислород от кръвта в клетките. Това води и до повишено кръвно налягане и увеличаване обема на сърцето\", пише в мотивите към проекта за промени. В мотивите е приложена статистика от Световната здравна организация (СЗО) за периода 2013-2014 г. Според данните България е на 5-о място от 42 държави по процент деца на възраст между 11 и 14 години, които употребяват водна лула поне веднъж седмично. Сред 15-годишните сме на второ място в същата статистика. Законопроектът се появява около половин година след като Народното събрание отказа на НФСБ смекчаване на тоталната забрана за тютюн на обществени места. Валери Симеонов и партията му настояваха за затягане на контрола при нарушения, но и до вариант собствениците на заведения да могат да обособяват част от помещенията си за клиенти пушачи.", "date": "2019.03.13", "title": "Парламентът забрани пушенето на наргиле в заведения на първо четене"}
{"url": "https://www.dnevnik.bg/analizi/2019/03/13/3402568_neudobni_vuprosi_za_tolerantnostta_naroda_i_vodachite/", "text": "Толерантността на народа е разтегливо понятие и с него много се спекулира. Като цяло българите са толерантни към своите евреи и не са антисемити - нито преди 76 години, нито сега. Антисемитите и тогава са били малцинство, но страхуващите се за хляба си и безразличните - голямо мнозинство. Вярно е, че огромната част от това мнозинство е съчувствало на евреите – и тогава, и сега.  Народът е съчувствал, но реално не можел много да направи без своите политически демократични водачи като Димитър Пешев, без митрополитите на църквата, интелектуалци. , на емигрантите и бежанците в \"свободна и демократична, европейска България\"? Данните сочат, че май повече мрази даже своите, които им съчувстват...  Сега антисемитите и изобщо мразещите различните хора за съжаление са много повече в сравнение с \"буржоазна\" и \"фашистка\" България преди 76 години. И ако днес трябваше народът да спасява някое свое етническо или религиозно малцинство, се съмнявам, че резултатът щеше да е същият. Комунизмът и днешното му посткомунистическо продължение доведе до озверяване и овълчване на \"народа\" и това трудно може да се скрие и още по-трудно да се преодолее. 45 години не зная дали ще стигнат.  Ето - казват, че режимът на цар Борис Трети бил авторитарен и даже монархофашистки, значи всички е зависело лично от него, но не и спасението на почти 49 000 български евреи.  - няма логика, но е красиво. Безличните, безразличните обичат да се скрият зад благородното понятие \"народ\", което спасява и тяхното безчестие. И те се кичат като спасители – когато е лесно и удобно. А когато е било трудно и опасно? Защо \"народът\" не спаси преселилите се през 1942-1943 г. близо 10 000 не евреи, а родни българи от Украйна, спасени в България от червения терор и гладомора? Защо позволи през 1945 г. същите тези спасени българи да ги откарат в много по-страшните от нацистките съветски концлагери, от които малцина са оцелели?  , а ги вкара в \"наши\" концлагери и затвори, ако не ги изби без съд и присъда след \"победния Девети септември 1944\"? Защо даже някои спасени осъдиха своите спасители като Димитър Пешев на дългогодишен затвор и даже за \"антисемитизъм\"! Защо дори днес, ако се каже тази истина, веднага могат да те обявяват за антисемит?  Ами колко българи протестираха против позорния \"възродителен процес\" насилствено сменил имената на нашите сънародници от турски етнически произход? Беше опасно, нали?  Колко подкрепиха тогава, преди 10.11.1989 г., Декларацията на \"Клуба за подкрепа на гласността и преустройството в България\" в защита на нашите сънародници? Не излязоха ли хиляди, организирани от БКП и ОФ, манифестанти да громят \"предателите и родоотстъпниците\" от клуба, застъпили се за своите сънародници, прогонени в Турция? по време на \"честванията\" и \"Марша на толерантността\". Неудобни са някак. Не са политически коректни. Принизяват борбите и страданията на \"народа\". А той винаги е прав. Дори когато греши - като тези, на които вече не вярва.", "date": "2019.03.13", "title": "Неудобни въпроси за толерантността, народа и водачите"}
{"url": "https://www.dnevnik.bg/sport/2019/03/13/3403743_beat_foic_specheli_malkiia_globus_v_spuskaneto_za/", "text": "Швейцарецът Беат Фойц спечелия малкия кристален глобус в дисциплината спускане от Световната купа по ски алпийски дисциплини. Той завърши едва шести в старта в Солдеу, Андора, който е част от финалите на Световната купа, но това му стигна за крайната победа. Фойц събра 540 точки след всички осем спускания за сезона, като има само 20 точки повече от италианеца Доминик Парис. За 19-и път Швейцария печели кристалния глобус в мъжкото спускане. По този показател страната е само зад Австрия, която има 23 в дисциплината. Последният швейцарец преди Фойц с малката купа беше Дидие Кюш през сезон 2010-11. В Солдеу победата грабна Доминик Парис, който измина трасето за 1:26.80 минути. Италианецът затвърди добрата си форма, като надви Шетил Янсруд с 34 стотни и Отмар Щридингер с 41 стотни. Парис взе трета поредна победа в спусканията и общо четвърта в дисциплината за сезона. Той е първият италианец, който стига до четири победи в спусканията за един сезон. От 2015 г. нямаше скиор в Световната купа, който да триумфира в три поредни старта от дисциплината. При жените малкият кристален глобус отиде при Никол Шмидхофер. 29-годишната австрийка спечели първия си трофей в Световната купа, след като в Солдеу даде по-добре време от единствената си останала опонентка - сънародничката си Рамона Зибенхофер. Шмидхофер, която е световна шампионка в супергигантския слалом от 2017 г., печели първи кристален глобус в кариерата си. Това е и първи трофей за Австрия в Световната купа при жените от този на Ева-Мария Брем в гигантския слалом през 2016 г. Състезанието в Солдеу беше спечелено от друга австрийка - Мирям Пухнер. Тя изпревари само с три стотни Виктория Ребенсбург от Германия и с осем стотни Корине Сутер от Швейцария.", "date": "2019.03.13", "title": "Беат Фойц спечели малкия глобус в спускането за втора поредна година"}
{"url": "https://www.dnevnik.bg/sviat/2019/03/13/3403780_spotifai_se_oplaka_v_evrokomisiiata_che_epul/", "text": "Шведската компания за музикални стрийминг услуги \"Спотифай\" (Spotify) внесе иск в Европейската комисия срещу \"Епъл\" ( Apple ) за злоупотреба с доминираща позиция на пазара за музика онлайн, предаде агенция \"Франс прес\". През последните години \"Епъл\" въведе правила в своя магазин за приложения, които нарочно ограничават избора и задушават иновациите за сметка на потребителите, посочва в съобщение съоснователят на \"Спотифай\" Даниел Ек. \"Спотифай\" , която започна дейност година след пускането на първия айфон през 2007 г., уточни днес, че контролът на \"Епъл\" върху собствения му магазин за приложения лишава потребителите от избор, допълва агенция \"Ройтерс\". Централен момент от иска на  \"Спотифай\"  пред ЕК е таксата от 30%, с която \"Епъл\" облага предоставящите услуги, базирани на съдържание, за да използват система на \"Епъл\" за вътрешна покупка на приложения и обновявания (IAP). Орасио Гутиерес, юрисконсулт на  \"Спотифай\" , каза, че компанията трябвало да използва системата през 2014 година, но след това била принудена да повиши месечната такса на премиум услугата си от 9.99 евро на 12.99 евро точно когато се появява \"Епъл мюзик\" (Apple Music), услугата на \"Епъл\" за стрийминг на музика, на цена като тази на \"Спотифай\" - 9.99 евро. След това \"Спотифай\" спира да използва системата на \"Епъл\". Според правилата на магазина за приложения на \"Епъл\", посочва \"Спотифай\", приложенията, базирани на съдържание, не могат да включат бутони или външни линкове към страници с информация за продукти, намаления или промоции и има трудности при оправянето на бъгове. Такива ограничения няма при телефоните с операционна система \"Андроид\" (Android). /БТА", "date": "2019.03.13", "title": "\"Спотифай\" се оплака в Еврокомисията, че \"Епъл\" злоупотребява с монопол"}
{"url": "https://www.dnevnik.bg/evropa/2019/03/13/3403791_ungarski_medii_produljiha_s_antievropeiskata_kampaniia/", "text": "Унгарски проправителствени медии продължиха да публикуват антиевропейски послания в сряда въпреки обещанието на представител на правителството кампанията да бъде спряна, предаде \"Ройтерс\". Правителствените билбордове  срещу председателя на Европейската комисия Жан-Клод Юнкер  и финансиста Джордж Сорос бяха остро критикувани в Европейската народна партия (ЕНП), която другата седмица  ще реши дали да изключи  партията на премиера Виктор Орбан \"Фидес\". Еврокомисията също реагира остро и  направи опит да опровергае  кампанията, в която се твърди, че Брюксел иска да залее Унгария с мигранти. На вчерашните ключови разговори Орбан и председателят на групата на ЕНП в Европейския парламент Манфред Вебер  не успяха да сближат позициите си , което означава, че  все още има вероятност  \"Фидес\" да бъде изключена. Вебер поиска незабавно и постоянно прекратяване на антиевропейската и антиимигрантска кампания на Орбан, извинение към членовете на ЕНП заради реториката му и подновяване на подкрепата за  Централноевропейския университет , който беше изгонен от Унгария. Шефът на кабинета на Виктор Орбан Гергей Гуяш, който е и зам.-председател на \"Фидес\",  каза във вторник : \"Кампанията с билбордовете приключи, от сега нататък хората ще виждат билбордове, рекламиращи плана за действие на правителството за защита на семейството\". Въпреки това реклами на цяла страница се появиха в няколко проправителствени ежедневника и продължиха да се излъчват по държавна телевизия в сряда. Рекламите, на които се виждат Сорос и Юнкер и надпис \"Имате право да знаете какво планира Брюксел\", са същите като билбордовете, които бяха поставени в цялата страна. В тях се изброяват предполагаеми действия на ЕС за улесняване на имиграцията, например по-лесен достъп до визи или отпускане на пари за имигранти. Според комисията тези твърдения са \"конспиративна теория\". Правителствен говорител каза, че Унгария само е обещала да сложи край на кампанията до 15 март.", "date": "2019.03.13", "title": "Унгарски медии продължиха с антиевропейската кампания въпреки обещанията тя да спре"}
{"url": "https://www.dnevnik.bg/sport/2019/03/13/3403637_shte_bude_li_ronaldo_iskrata_koiato_da_povede_juventus/", "text": "Двадесет и три години – толкова продължава чакането в Торино \"Ювентус\" да вдигне отново купата в Шампионската лига. Рекордьорът по титли в Италия има специална история с най-престижния европейски турнир, след като няма друг отбор с повече загубени финали – седем. \"Бианконерите\" стигнаха до спора за титлата в два пъти в последните четири сезона, но загубиха от \"Барселона\" и \"Реал\" (Мадрид). Може ли сега историята да се промени и за пръв път от 1996 г. \"Ювентус\" да се качи на най-високото стъпало в европейския футбол? Класирането за четвъртфинал след зрелищен обрат срещу \"Атлетико\" (Мадрид) показа, че италианският тим е готов. Съставът от Торино не просто отстрани съперника си, а го направи след загуба с 0:2 в първия двубой и  победа с 3:0 на свой терен . Триумфът е забележителен, защото дойде срещу един от отборите, владеещи до съвършенство защитната игра. \"Мачове като този не носят трофеите, но те палят искрата в отбора. Един пламък, който не се вижда, но поддържа всички в съблекалнята. В Шампионската лига много често точно самочувствието, атмосферата и химията в даден отбор играят роля. \"Ювентус\" показа, че е готов\", заяви Гари Линекер в студиото на BT Sport. Тази искра в \"Ювентус\" запали Кристиано Роналдо, който вкара хеттрик срещу \"Атлетико\". Факторът \"Роналдо\" \"Заради това \"Ювентус\" ме привлече – да им помогна да постигнат неща, които не са правили никога досега\", каза Роналдо след срещата. Той вкара осмия си хеттрик в Шампионската лига, което го изравни с Лионел Меси. Португалецът реализира 18-и гол в последните 14 срещи от елиминациите на турнира. Именно фазата на елиминациите е неговата територия, след като Роналдо има 63 гола и 14 асистенции в 77 мача. Нападателят е вкарал общо 124 гола в най-престижния европейски турнир, с 18 повече от Меси. Португалецът има шанс да стане и едва вторият футболист с шест трофея от турнира след Пако Хенто. Също така може да се изравни с Кларънс Зеедорф като едва втория с титли с три различни тима. \"Нощта беше магическа не само заради моите голове, но и заради целия отбор. Показахме качества, които са нужни, за да се спечели в Шампионската лига – характер, устойчивост, смелост. \"Атлетико\" е труден отбор за побеждаване, но ние бяхме много силни\", добави Роналдо. Похвалите към португалеца не закъсняха, като за отрицателно време той се превърна в най-коментираната тема. В \"Туитър\" туитовете с хаштаг Роналдо бяха над 100 хиляди за по-малко от час след края на мача. \"Това, което прави той, е истинска лудост. Година след година след година продължава да бъде на нечовешко ниво. Не спира да се развива, да работи и да бележи. Той е жив футболен бог. Само вижте, вкара хеттрик на \"Атлетико\", които са известни с това, че са непробиваеми в защита\", каза анализаторът в английската телевизия и бивш съотборник на Роналдо Рио Фърдинанд. Преобразяването на \"Ювентус\" На 10 юли 2018 г. \"Ювентус\" шокира футболният свят, след като  купи Роналдо от \"Реал\" (Мадрид)  за 117 млн. евро. След девет много успешни сезона на \"Сантяго Бернабеу\", три поредни Шампионски лиги и общо 450 гола португалецът замина за Торино. Идеята беше ясна – Роналдо да запълни липсващото място в пъзела на Масимилиано Алегри. Треньорът, който изведе \"Ювентус\" до четири поредни титли в Серия А и четири купи на Италия, както и два финала в Шампионската лига, опита да направи тима си още по-силен. \"Мисля, че отборът, който имаше \"Ювентус\" в последните години, е дори по-силен от този на Марчело Липи, който игра три поредни финала в турнира (1996, 1997 и 1998 г.). Въпросът беше да се намери какво липсва и смятам, че точно Роналдо може да бъде частицата, която да бъде ключът към титла в Шампионската лига\", каза бившият играч на \"бианконерите\" Фабрицио Раванели. В отбор, който е добре смазана машина и доминира в Италия, беше интересно как ще се впише Роналдо. През лятото съблекалнята напусна капитанът Джанлуиджи Буфон, но в Торино останаха другите центрове Джорджо Киелини и Леонардо Бонучи. Макар началото за Роналдо да беше трудно и той да не се разписа в първите си четири мача за тима, след това португалецът постоянно вдига оборотите. Алегри също успя да се нагоди към новата си покупка и резултатите не закъсняха - \"Ювентус\" е четвъртфиналист в турнира, на практика си гарантира осма поредна титла в Серия А и води с 18 точки пред втория в Италия. Роналдо има 19 гола и 10 асистенции в Серия А през сезона, а общо попаденията му във всички турнири са 24 в 36 срещи. Освен това \"Ювентус\" показва тактическо разнообразие, благодарение на много добре балансирания си отбор. В някои срещи Алегри използва трима бранители, а в други залага на схема 4-3-3, както беше и в срещата с \"Атлетико\". Наставникът се възползва напълно от разнообразието на играчи, които има, затова и тимът му изглежда толкова опасно в големите мачове. \"Играхме отлично, показахме техника, прецизност, агресия. Такъв беше планът ни и за първия мач, но тогава в последния момент направих някои промени и не успяхме да разгърнем играта си. Исках да подходим по същия начин и в Мадрид, но тогава избрах различни играчи и ни беше по-трудно с техните характеристики. Движехме топката твърде бавно и не атакувахме достатъчно. Прочитът ни на играта не беше достатъчно добър. Но представянето в Торино е изключително\", каза Алегри, който даде знак, че се учи от грешките си. Той изпрати послание, че привържениците все още не са видели най-доброто от \"Ювентус\". \"Не знам докъде можем да стигнем, знам само, че този отбор не е разгърнал максималните си възможности.\"", "date": "2019.03.13", "title": "Ще бъде ли Роналдо катапултът на \"Ювентус\" към европейския връх"}
{"url": "https://www.dnevnik.bg/politika/2019/03/13/3403810_gerb_niama_da_oprosti_dulga_ot_8_mln_lv_na/", "text": "Дългът от 8 млн. лв. на Главното мюфтийство към държавата  няма да бъда опростен , а само ще бъде разсрочен. Това съобщиха лидерът на ГЕРБ в парламента Цветан Цветанов и финансовият министър Владислав Горанов. \"Правим предложение между двете четения, с което ще се регламентира не опрощаване и амнистия, а отсрочване на задълженията на вероизповеданията в България до края на 2018 г.\", обясни Цветанов. Така всичко, което е изискуемо от различните институции и в частност НАП, ще остане, но ще бъде разсрочено, за да бъдат облекчени вероизповеданията. Дългът не е изискуем, всички неизпълнени производства от НАП се спират, същевременно задълженията са обезпечени напълно, обясни Цветанов. \"Ако тези пари бяха опростени по първоначално предложения начин, всички вероизповедания щяха да започнат на чисто и да могат да изплатят заплатите\", обясни Цветанов. Цветанов каза, че след като са преведени държавните субсидии на православната църква и мюфтийството, църквата е изплатила заплатите на свещениците, а имамите не са получили, тъй като парите от субсидиите са запорирани от НАП заради дългогодишните дългове. Разсрочването ще даде възможност да се плати и на имамите, обясни министърът на финансите Владислав Горанов. Задълженията остават дължими и се начислява лихва, а те са обезпечени с имущество, допълни той. Все още се уточнява за какъв период ще се разсрочат задълженията. В петък, 8 март, депутатите приеха на първо четене промени в Закона за вероизповеданията, с които еднократно се даваше възможност дълговете да бъдат опростени. Промените обаче провокираха недоволство както политическо, така и обществено недоволство. Днес Горанов обясни, че промяната в позицията на управляващата партия \"идва на база на обществените реакции и дебата, като крайната цел е законът да стане работещ\". Той добави, че решението за промяната е взето от Министерството на финансите и парламентарната група на ГЕРБ. От думите му се разбра, че в дебатите е участвал и премиерът Бойко Борисов като председател на партията. Цветанов напомни, че решението за финансиране на вероизповеданията от държавата е взето на заседание на Консултативния съвет по национална сигурност при президента, за да се ограничи влиянието на чужди държави в България с оглед на националната сигурност. Доволни сме от решението на ГЕРБ за отсрочване на дълговете на вероизповеданията, а не амнистирането им. Това беше правилният път, коментира депутатът от \"Обединени патриоти\" (ВМРО) Александър Сиди. \"От името на \"Обединени патриоти\" поздравяваме нашите партньори от ГЕРБ, за това че се вслушаха в разумните аргументи на хората, които казаха, че не е справедливо да бъде поощрявано едно вероизповедание за сметка на всички останали\", каза още Сиди. \"Така е правилно, честно и справедливо\", смята той. Миналата седмица  парламентът реши на първо четене , че регистрираните по закона вероизповедания се освобождават еднократно от плащане на неплатените към 31 декември 2018 г. публични вземания с главниците, лихвите и разноските по тях. \"За\" гласуваха депутатите от ГЕРБ и ДПС, колегите им от \"Обединени патриоти\" бяха \"против\", а повечето депутати от \"Воля\" се въздържаха. Народните представители от БСП не участват в заседанията на Народното събрание. Още за проекта четете  тук . Как мюфтийството натрупа такава голяма сума задължения четете  тук . Промяната, чиито вносители бяха Цветан Цветанов и Мустафа Карадайъ, целеше да освободи от дългове Главното мюфтийство, за да може то да започне да получава субсидията си от държавата. Според думите на говорителя на мюфтийство Джелал Фаик пред различни медии дълговете са около 8.1 млн. лева. Тази промяна на Закона за вероизповеданията беше коментирана от БСП, че  \"Борисов не е спирал да управлява с ДПС\" , а от лидерът на НФСБ Валери Симеонов видя  сделка с ДПС.  Премиерът Бойко Борисов твърдеше, че  няма договорка между двете партии , а само между българските християни и мюсюлмани в ГЕРБ.", "date": "2019.03.13", "title": "ГЕРБ няма да опрости дълга от 8 млн. лв. на мюфтийството, а ще го разсрочи (допълнена)"}
{"url": "https://www.dnevnik.bg/kultura/2019/03/13/3403808_maikul_boltun_idva_v_bulgariia_s_koncert_v_zala_1_na/", "text": "Майкъл Болтън идва в България на 18 юли тази година, за да изнесе концерт в зала 1 на НДК 10 години след предишния. Това обяви ръководството на двореца. Участието му ще бъде в зала 1, билетите ще са в продажба от този петък (15 март). Програмата на НДК до края на годината предвижда множество концерти и изяви, съобщи още ръководството. Председателят на Съвета на директорите Борислав Велков отбеляза, че Марио Бионди, италианският певец с най-отличителния и чувствен глас за соул музиката, пристига в София на 18 октомври в зала 1 на НДК. \"Много сме щастливи, че Бионди ни включи в програмата на турнето си. Радвам се, че съвместно с Фондация \"Аполония\" работихме, за да доведем в България този изпълнител\", допълни ръководителят на продуцентския център на НДК Иван Драндийски. Друго знаково събитие е отбелязването на 75-годишнината на  легендата на българския рок – Кирил Маричков , с концерт на \"Фондацията\". На 30 октомври почитателите на българския рок ще празнуват рождения ден на фронтмена на групата с емблематичните песни на \"Щурците\", \"ФСБ\", Дони, Б.Т.Р. и ТЕ. Днес се разбра и че НДК предвижда през топлите месеци да създаде пространство за култура в близост до сградата. \"София заслужава своята \"Аполония\" и ние ще се погрижим за такова открито пространство\", каза Борислав Велков във връзка с фестивалните и културни дейности през топлите месеци. \"Пространството ще е малко по-различно от амфитеатър, защото функционалността на културните събития варира и форматът на тяхното провеждане изисква различна систематизация. Целта е зелената част зад двореца да се обособи\", допълни Велков.", "date": "2019.03.13", "title": "Майкъл Болтън идва в България с концерт в зала 1 на НДК"}
{"url": "https://www.dnevnik.bg/gradska_sreda/2019/03/13/3403828_premahvaneto_na_ogranichitelite_na_grafa_shte_e_za/", "text": "Премахването на опасните ограничители , които предупреждаваха пешеходците, че излизат на трасето на трамваите на столичната улица \"Граф Игнатиев\", ще бъде са сметка на изпълнителите, каза днес кметът на София Йорданка Фандъкова, цитирана от \"Фокус\". Не е ясно обаче за сметка на кого ще е монтажът на новите препятствия. \"Трябва да видим, да се направят разчети\", беше коментарът на кмета. Фандъкова посочи, че вариантите за нови разделители ще бъда представени пред хората, преди да се избере вариант. Кметът посочи, че на нея първите ограничителите, който бяха сменени в края на миналата година, са били по-добър вариант. \"Но, както и да е, проектантите така предпочетоха\", уточни Фандъкова. В кметството не знаели за опити за засаждане на изкоренени дървета На въпрос дали е запозната със снимков материал, на който се показва, че строителни работници се опитват да засаждат изкоренени дървета, Фандъкова каза, че за такъв случай няма информация. Сигналът беше подаден от общински съветник Симеон Славчев, който получил снимки от граждани. Фотографиите са направени на ъгъла на улиците \"Граф Игнатиев\" и \"Мальовица\". На тях се вижда как строителните работници се опитват да засадят наново изкоренени дървета, които вероятно са им пречили, докато са работили. Фандъкова припомни, че миналата година на изпълнителя е била наложена санкция във връзка с наранявания на дървета. \"Тук сме безкомпромисни\", каза столичният кмет. Днес кметът на София обяви и  че внася за гласуване в общинския съвет  доклад с мерки, които да намалят недоволството сред работещите в градския транспорт Междувременно днес пред \"Нова телевизия\"  говорителят на главния прокурор Румяна Арнаудова каза , че предстои съвсем скоро да е готов обвинителният акт срещу бившия заместник- кмета на Столична община Евгени Крусев. В средата на ноември той получи обвинение за длъжностно престъпление, свързано с ремонта на релсовия път на ул. \"Граф Игнатиев\".", "date": "2019.03.13", "title": "Премахването на ограничителите на \"Графа\" ще е за сметка на изпълнителите"}
{"url": "https://www.dnevnik.bg/biznes/2019/03/13/3403861_sled_protestite_zakonut_za_gorivata_shte_se_promenia/", "text": "След като внесен от депутати проект за промени в Закона за горивата предизвика разделение между големите и малките фирми в бранша и доведе до поредица протести, занапред измененията на регулациите в сектора ще стават само след съгласуване с всички участници и институции и след оценка на въздействието им. В това увери министърът на икономиката Емил Караниколов на брифинг, цитиран от \"Фокус\". Повод за думите му са вчерашните заключения на Комисията за защита на конкуренцията (КЗК), според която новите нормативни разпоредби в Закона за горивата и съвкупният ефект от приложимите нормативни режими в сектора биха могли да доведат до извеждането от пазарите на част от участниците и да се превърнат в непреодолима бариера, за осъществяване на дейност. Конкретно КЗК предложи да се облекчат процедурите по лицензиране на данъчни складове за горива и оцени като проблемни новите касови бележки с разбивка на цената по елементи, които трябва да влязат в сила от 1 април. Друга идея на регулатора е да се допусне еднократна данъчна амнистия на работещите в сивия сектор на този пазар. Междувременно сдружението на дребните търговци обяви, че е готово със свой законопроект. Караниколов увери, че Консултативният съвет по Закона за горивата ще обсъди до дни предложенията на КЗК, а занапред това ще е органът, който ще регламентира и ще прави предложения за изменения на законодателството. Създаването на такъв колективен орган е залегнало във влезлите в сила през януари изменения на закона. Според текста членове на съвета са представители на министерства, на автомобилната и железопътната администрации, НАП и други институции, както и браншови организации от сектора. \"Уверявам ви, че в процеса на вземане на решение по евентуално изменение на законодателството ще включим в диалога и всички представители на бизнеса от този сектор\", каза министърът и добави, че след като Консултативният съвет е готов с измененията, те ще бъдат подложени на оценка на въздействието. \"Ще ги изпратим на КЗК предложенията за предварителен контрол, за да можем да създадем конкурентна среда. Всички права и ангажименти по закона да бъдат еднакви за всички\", заяви министърът. Той изрази надежда конкретните текстове да са готови до месец. Това е важно, защото наредбата към закона влиза в сила в края на юни и дотогава всички спорни текстове трябва да бъдат изчистени. Межувременно в началото на заседанието на Министерския съвет (в частта, достъпна за снимащите журналисти) премиерът Бойко Борисов обяви, че приходите в бюджета от горива са се увеличили със 7% без да уточни за какъв период. По думите му това означава, че мерките срещу контрабандата действат. ", "date": "2019.03.13", "title": "След протестите законът за горивата ще се променя съгласувано и след оценка"}
{"url": "https://www.dnevnik.bg/sport/2019/03/13/3403797_citat_na_denia_reabilitiraneto_na_rusiia_beshe_v_imeto/", "text": "Това заяви президентът на Световната антидопингова агенция (WADA) Крейг Рийди в сряда по време на годишния симпозиум на организацията. Той защити решението на WADA да възстанови правата на РУСАДА, което беше подложено на доста критики. \"Очевидно е, че това не беше лесно решение за изпълнителния комитет (на WADA). Напълно разбирам доводите срещу него. Но в светлината на събитията, които се случиха, откакто беше взето, се оказа най-правилното\", допълни той. Основната цел на WADA при реабилитирането на Русия беше да получи достъп до данните и пробите от лабораторията в Москва. Въпреки нежеланието на руските власти да изпълнят този ултиматум, това все пак се случи,  макар и след изтичането на обявения краен срок . WADA заяви миналата седмица, че е приключила процес по качване на повече от 1.5 милиона файлове с допинг данни, извлечени от московската лаборатория, и ще започне да оценява информацията, за да се увери, че тя е пълна и автентична. \"Безспорно е, че достъпът до лабораторните данни е голяма стъпка напред в тази сага\", каза още Рийди. По думите му WADA трябва да пресее 24 терабайта информация, еквивалент на повече от 400 000 часа музика. \"Данните, ако са автентични и пълни, ще променят цялата ситуация. Ще бъде изключително важно да се изградят силни дела срещу тези спортисти, които са мамили, и да бъдат реабилитирани други спортисти, заподозрени в участие в допинг схемата\", завърши президентът на WADA.", "date": "2019.03.13", "title": "Цитат на деня: Реабилитирането на Русия беше в името на чистия спорт"}
{"url": "https://www.dnevnik.bg/evropa/regioni/2019/03/13/3403115_kalendar_na_subitiiata_svurzani_s_regionalno_razvitie/", "text": "Март 2019  - На 27.03.2019 г. (сряда) от 10:00 часа в залата на Община Бойчиновци, Областен информационен център – Монтана организира информационна среща, на която експертите ще представят актуални процедури и мерки на програмите, финансирани от европейските структурни и инвестиционни фондове.  - На 26.03.2019 г. (вторник) от 10:00 часа в залата на Община Якимово, Областен информационен център – Монтана организира информационна среща, на която експертите ще представят актуални процедури и мерки на програмите, финансирани от европейските структурни и инвестиционни фондове.  - На 20.03.2019 г. (сряда) от 10:00 часа в залата на Народно читалище \"Рало 1891\" – град Вълчедръм, Областен информационен център – Монтана организира информационна среща, на която експертите ще представят актуални процедури и мерки на програмите, финансирани от европейските структурни и инвестиционни фондове.  - На 15 март 2019 г. (петък) от 16:00 часа, екипът на Областния информационен център (ОИЦ) ‒ Разград, ще проведе информационна среща на тема \"Добри практики от европроекти в област Разград\" с представители на широката общественост.  - На 14.03.2019 г. (четвъртък) от 10:00 часа в залата на Община Медковец, Областен информационен център – Монтана организира информационна среща, на която експертите ще представят актуални процедури и мерки на програмите, финансирани от европейските структурни и инвестиционни фондове. От 11:00 часа ще се проведе информационна среща в община Крумовград. Ще бъдат представени актуални процедури за кандидатстване по оперативните програми.", "date": "2019.03.13", "title": "Календар на събитията, свързани с регионално развитие"}
{"url": "https://www.dnevnik.bg/evropa/2019/03/13/3403817_sled_novoto_unizitelno_porajenie_za_brekzit_sudbata_na/", "text": "Съдбата на премиера Тереза Мей виси на косъм след новото унизително поражение, което тя  претърпя вчера в парламента заради Брекзит  - проблем, който я ангажира почти изцяло и помрачава нейния мандат още от идването й на власт. Преди още да стане ясен резултатът от гласуването на британските депутати, които за втори път за два месеца отхвърлиха сделката за развод, договорена от нея с Брюксел, бяха плъзнали слухове, че членове на кабинета й искали до лятото тя да се оттегли. Призивите за оставка може да зачестят. Британците впрочем отначало се поуспокоиха, когато шейсетгодишната жена без особена харизма, но с репутация на усърден труженик, оглави правителството им през юли 2016 г. - точно след референдума, насочил страната към излизане от ЕС. Близо три години по-късно обаче има опасност Обединеното кралство да напусне Европейския съюз, незащитено със споразумение за развод. Отговорността за това се хвърля върху консервативния ръководител, подценила според анализатори и медии разцеплението в своята партия и трудността на предстоящите й преговори с Брюксел. \"В началото тя изглеждаше като обединител, но в крайна сметка не показа особена смелост, въображение и талант, водейки преговорите за Брекзит\", отсъди тази седмица консервативното сп. \"Спектейтър\". През пролетта на 2017 г. тя изгуби мнозинството си в парламента след предсрочните избори, които сама бе свикала, убедена, че ще ги спечели с лекота. И загубата я затрудни допълнително. Липсата на политически нюх я принуди да се съюзи с ултраконсерваторите от малката северноирландска Демократическа юнионистка партия (ДЮП), която налага изисквания за Брекзит и подронва авторитета й. Оттогава нови кризи клатят позициите на Мей: оставки на ключови министри, два вота на недоверие - единият внесен от собствената й партия, и двукратно масово отхвърляне в парламента на сделката за Брекзит, сключена от нея с Брюксел. Досега тя всеки път се изправяше на крака, потвърждавайки своето постоянство и нагласата, че Брекзит е нейна мисия. Но \"авторитетът й вече се срина\", констатира във вторник след гласуването лидерът на либералните демократи Винс Кейбъл. Чувство за дълг Чувството за дълг е формирано още в детството й, прекарано в семейството на свещеник. \"Да бъдеш дъщеря на пастор, това носи известни отговорности\", обясни тя пред \"Дейли телеграф\" през 2012 г. Тереза Мей е родена през 1956 г. Единствена дъщеря, тя израства на село, сред живописните долини на Котсуолд, Югозападна Англия. Скромна, но вече и амбициозна, още от млада тя мечтае да се впусне в политиката, а после да стане и първата жена - министър-председател на кралството. В това отношение впрочем Маргарет Тачър я изпреварва, но Мей успява да стане първата жена - генерален секретар на Консервативната партия (2002-2003 г.). На този пост я запомнят с реч, в която приканва торите, поели навремето твърде десен курс, да се отърсят от имиджа на \"nasty party\" (\"партията на лошите\"). \"Консерваторка, която вярва в социалната справедливост\" - така я нарича Ник Тимъти, бивш неин близък съветник. Подкрепила Дейвид Камерън през 2005 г. в стремежа му да овладее партията, тя получава за награда портфейла на вътрешните работи, щом партийният лидер се нанася през 2010 г. на \"Даунинг стрийт\". Мей заема шест години този важен пост; прави впечатление твърдостта, с която урежда имиграционните въпроси. Но междувременно орязва бюджета на полицията, с което си навлича критики след серията атентати, извършени от джихадистката групировка \"Ислямска държава\" през пролетта на 2017 г., и имайки предвид нарасналия брой нападения с хладно оръжие. Сърдечен човек според нейните близки, Тереза Мей - с късо подстригана посивяла коса и издължен силует, оставя обаче впечатление за студенина по време на публичните си изяви и карикатуристите редовно я рисуват като робот. И единствената оригинална нотка в нейния образ: Мей обича да носи огромни огърлици и обувки с леопардов принт. Това е начин да покаже, че зад лъскавата фасада се крие жена, готова \"да поема риск\", казва бившият й пиар съветник Кейти Периър. /БТА", "date": "2019.03.13", "title": "След новото унизително поражение за Брекзит съдбата на Мей виси на косъм"}
{"url": "https://www.dnevnik.bg/sviat/2019/03/13/3403889_oon_direktivata_za_avtorskoto_pravo_zaplashva/", "text": "В настоящия си вид  Директивата за авторското право  е заплаха за свободата на словото. За това предупреди специалният рапортер на ООН Дейвид Кей в навечерието на гласуването, с което Европейският парламент трябва да одобри новия закон. \"Чл.  13 на предложената директива  изглежда сякаш ще тласне интернет платформите към мониторинг и ограничаване на създаваното от потребителите съдържание още в момента на качването му. Този мащабен натиск за филтриране преди публикуване не е нито необходим, нито пропорционален на нарушенията на авторското право онлайн\", пише Кей в свое изявление. Въпросният чл. 13  задължава сайтове и приложения , където потребителите могат да качват материали, да положат \"усилия\" предварително да купят лицензи за всичко, което потребителите биха могли да качат, и да предотвратят нарушенията на  авторското право  - макар да не са длъжни да въвеждат филтри, не е ясно по какъв друг начин те биха могли да се справят със задачата. Изключения ще има само за сайтове, които са създадени преди по-малко от три години, имат по-малко от 10 млн. евро оборот годишно и по-малко от 5 млн. уникални потребители месечно. \"В дългосрочен план това ще изложи на опасност бъдещето на информационното разнообразие и медийния плурализъм в Европа, защото само най-големите играчи ще могат да си позволят тези технологии\", пише Кей. Той сочи още, че няма специфични изисквания платформите да защитават свободата на изразяване и изобщо не е ясно как те ще разграничават  легитимната употреба на защитени с авторско право  произведения – например при цитиране, критика или пародия. \"Дори адвокати с опит се затрудняват да отграничат нарушенията на авторските права от изключенията\", добавя Кей. \"Липсата на ясен и прецизен език в директивата ще създаде още повече правна несигурност.\"", "date": "2019.03.13", "title": "ООН: Директивата за авторското право заплашва свободата на словото"}
{"url": "https://www.dnevnik.bg/sviat/2019/03/13/3403894_sudut_v_strasburg_osudi_turciia_za_zakrivaneto_na/", "text": "Турция трябва да плати 3500 евро обезщетение на собственика на  кюрдски вестник , закрит през 2016 г. Това постанови Европейският съд за правата на човека. Става въпрос за ежедневника \"Йозгюр Гюндем\", който според турския съд разпространявал пропаганда в полза на терористичната организация  Кюрдска работническа партия  (ПКК). От 2014 г. медията е била изправена пред десетки разследвания, глоби и арести на служители. Според Съда в Страсбург това е  систематично преследване , извършвано независимо от съдържанието на конкретно посочените статии във вестника, някои от които са съвсем незначителни съобщения от типа на честитене на Коледа на читателите. То е довело собственика Али Гюрбюз до това  да се самоцензурира  от страх, че ще бъде осъден, и той трябва да бъде обезщетен за това. Анкара има право да обжалва решението. ПКК е обявена за терористична организация в Турция, ЕС и САЩ. Над 40 хил. души са загинали в тридесетте години сблъсъци между нея и турските власти. След провала на  опита за преврат  Анкара хвърли в затвора повече от 77 хил. души, 150 хил. държавни служители бяха отстранени или уволнени.  150 медии бяха затворени , а 150 журналисти лежат в затвора.", "date": "2019.03.13", "title": "Съдът в Страсбург осъди Турция за закриването на кюрдски вестник"}
{"url": "https://www.dnevnik.bg/sviat/2019/03/13/3403898_standard_end_puurs_svetovniiat_dulg_e_po-goliam_i/", "text": "Световният дълг е по-голям и поражда повече опасности, отколкото през периода преди финансовата криза през 2008 година, но опасността от разпространение е по-слаба, сочи проучване на международната рейтингова агенция  \"Стандард енд Пуърс\"  (Standard & Poor's), цитирано от агенция \"Ройтерс\". Експертите й отправят предупреждение за опасността от влошаване на кредитния риск, по-слабата ликвидност на дълговите книжа и намалената защита на инвеститорите. \"Световният дълг се е увеличил с около 50 процента след голямата финансова криза и делът на световния дълг към световния БВП надхвърля 230 процента спрямо 208 процента през 2008 година\", отбелязва агенцията. \"Задлъжняването в света със сигурност е по-високо и по-рисково днес, отколкото преди десет години\", обобщава Тери Чан, кредитен анализатор в  \"Стандард енд Пуърс\"  и един от авторите на проучването. \"Въпреки че ново  свиване на кредитирането  изглежда неизбежно, не смятаме, че то ще бъде толкова силно, както през световната финансова криза от 2008-2009 година\", се казва в документа. Наблюдаваното увеличаване на дълга през последните десет години се дължи главно на напредналите икономики и на китайските компании. Държавите с развити икономики са увеличили дълговете си с 19.1 трилиона долара, от които 10.6 трилиона само Съединените щати, а 2.8 трилиона - страните от еврозоната. Задлъжняването на компаниите е нараснало най-вече в страните с нововоъзникваща пазарна икономика, по-специално Китай, където е скочило от две трети до 155 процента от БВП. Като цяло домакинствата по-скоро са намалили задълженията си, тъй като общата им задлъжнялост представлява 59 процента от  световния БВП  спрямо 65 на сто през 2008 година. Това намаление се наблюдава в САЩ и в еврозоната, но в Китай показателят се е увеличил. Анализаторите от \"Стандард енд Пуърс\" предупреждават също така, че опасността от дефолт, останала по-скоро слаба през последните години, може отново да започне да нараства под въздействието на поскъпването на финансирането и забавянето на световния растеж. Агенцията вече вижда възможност от 20 до 25 на сто за риск от рецесия в САЩ спрямо 15-20 на сто миналата година.", "date": "2019.03.13", "title": "\"Стандард енд Пуърс\": Световният дълг е по-голям и опасен, отколкото преди 2008 г."}
{"url": "https://www.dnevnik.bg/kultura/2019/03/13/3403766_100-godishninata_na_bauhaus_shte_bude_otbeliazana_v/", "text": "Тази година се навършват  100 години от основаването на движението \"Баухаус\" . И докато до момента събитията по този повод, организирани от \"Гьоте институт\" в България, бяха концентрирани в Пловдив и Варна, сега те се пренасят и в София. През следващите месеци предстоят редица лекции, турове, обиколки. Интересуващите се от историята на най-влиятелната немска школа през 20-и век ще могат да видят и мобилна изложба, съобщават от \"Гьоте институт\". Школата \"Баухаус\" е създадена във Ваймар, Германия, и цели да размие границите между изкуство, театър, танц, архитектура и дизайн. Водещи в нея са идеите за нова функционалност и нов поглед към света, а влиянието на движението може да се открие и до днес в съвременната архитектура и дизайн. И докато естетиката на \"Баухаус\" се простира в различни точки от целия свят, събитията, които \"Гьоте център\" предлага на публиката, са посветени и на влиянието на движението в България. На 20 март ще започне  . В пет лекции архитектите Любинка Стоилова и Анета Василева от България и Изабел Бауер от Германия, както и изкуствоведът Избел Вюнше (също от Германия) ще въведат всички желаещи в \"Баухаус\" и основните му аспекти и идеи. Тематиката ще е широка - от историята на школата преди и след Втората световна война, през влиянието в България и в изящните изкуства, до ролята на жените. Всички лекции ще се проведат в \"Гьоте институт\", ще са с вход свободен и ще бъдат или на български, или с осигурен превод на български. След този въвеждащ лекционен цикъл програмата \"100 години \"Баухаус\" ще продължи с   на \"Гьоте институт\". Мащабният изследователски проект е дело на Марион фон Остен и Грант Уотсън. Неговото начало е поставено през 2018 г., а той се занимава с \"Баухаус\" и връзката му с различни авангардни течения по цял свят, със занаятите, политиката, популярната култура. Изложбата представя хиляди документи, архивни материали и съвременни намеси и е разгърната в оригиналния си вид в Haus der Kulturen der Welt (\"Къщата на световните култури\") в Берлин. С помощта на \"Гьоте институт\" тя обикаля по цял свят в мобилен вариант, за да достигне до възможно най-много хора. София ще бъде нейна първа спирка в региона на Югоизточна Европа след премиерата на пътуващия формат на изложбата в Атина. \"Баухаус имагиниста\" ще бъде открита на 10 май в \"Гьоте институт\". Тя ще може да бъде видяна до края на месеца и ще бъде съпътствана от филмови прожекции, тематични турове и детски работилници. От март до края на годината в \"Гьоте институт\" ще може да бъде разгледана и специална колекция с книги за движението, предоставена от Франкфуртския панаир на книгата. Друга атракция ще бъде виртуалната разходка на сградата на \"Баухаус\" в Десау (градът, в който се намира школата от 1925 до 1932 г. - бел. ред.). До края на годината предстоят още събития в Русе и други градове в страната, както и детски работилници и издаване на детски \"Баухаус\" карти на София и Пловдив с партньорите от \"Детска архитектурна работилница\". 20.03., 18.30 часа - Въведение в \"Баухаус\", част 1 \"Баухаус\" и новият артистичен дух на Европа на ХХ век\" Лектор: Любинка Стоилова 27.03., 18.30 часа - Въведение в \"Баухаус\", част 2 How Bauhaus is Your House? \"Интернационализация и глобализация на модернизма през втората половина на ХХ век. Българската архитектура между глобалните влияния и идеологията.\" Лектор: Анета Василева 10.04., 18.30 часа - \"Баухаус\" и България Архитектурен модернизъм преди и след Втората световна война Регионалният прочит на едно глобално движение. Български архитектурни истории, проекти и реализации Лектори: Любинка Стоилова и Анета Василева 16.04., 18.30 часа - \"Баухаус\" и изкуствата Нови подходи в художественото образование и практика Лектор: Изабел Вюнше (Германия) 18.04., 18.30 часа - \"Баухаус\" и жените Студентки по архитектура в \"Баухаус\" - възможности и трудности на едно необикновено следване Лектор: Изабел Бауер (Германия)", "date": "2019.03.13", "title": "100-годишнината на \"Баухаус\" ще бъде отбелязана в София с поредица от събития"}
{"url": "https://www.dnevnik.bg/kultura/2019/03/13/3396466_balkanskata_svatba_vduhnoviava_spektakul_s_bulgarsko/", "text": "Из музикално-танцовата постановка на НФА \"Филип Кутев\" - \"Тракийска сватба\" - 1972 г. Традиционни сватбени обичаи от Балканите ще представят в общ спектакъл артистите от Национален фолклорен ансамбъл \"Филип Кутев\", Държавния ансамбъл на Сърбия \"Коло\" и гръцкия фолклорен ансамбъл от Ксанти \"Ликио Елинидон\". Ансамблите ще гостуват в София на 20 април в зала 1 на НДК след премиерното му представяне в Ксанти (Гърция) през февруари тази година. Музикално-танцовият спектакъл носи името \"Балканска сватба\" и ще запознае публиката с различните ритуали от традиционната сватба в България, Сърбия и Гърция. Трите състава ще представят специфичните за своя регион песни, танци и облекла, като ги обединят в общия образ на балканската сватба. Гостуващите състави ще пресъздадат ритуали, които са свързани с подготовката на младоженците. Танцът \"Калач\" на ансамбъл \"Коло\" например се развива около приготовленията на сватбената носия в дома на момичето, а обичаят на ансамбъл \"Ликио Елинидон\" \"Спервери\" показва как приятелките на булката украсяват брачното ложе. Ансамбъл \"Филип Кутев\" ще представи музикално-танцовата постановка \"Тракийска сватба\", създадена през 70-те години по музика на композитора Филип Кутев и хореография на Маргарита Дикова. Постановката не е излизала на сцена от почти 30 години. Отделните картини описват ритуалите и подготовката на сватбата от тракийския регион на България с характерните за нея обреди, обичаи, танци, игри, песни и музика. Ансамбъл \"Коло\" - Белград Ансамбъл \"Коло\" е създаден през май 1948 г. Негов основател, хореограф и директор е Олга Сковран. Първоначално носи името \"Национален фолклорен ансамбъл за народни песни и танци на Република Сърбия\", но през 1953 г. получава сегашното си име. Още от самото начало ансамбълът събира най-бележитите специалисти в областта на традиционните песни, танци и музика на Сърбия, които помагат в неговото развитие. Няколко месеца след създаването си \"Коло\" излиза с първата си премиера на сцената на Националния театър в Белград. Хореографът Олга Сковран дава нова посока на сценичното танцово изкуство, като превръща фолклорните танци в хореографски миниатюри. В творчеството си подражава на руската школа и пренася този стил в ансамбъла. Сковран работи в ансамбъла до 1965 г. и оставя след себе си 25 танца. Голяма част от нейното творчество присъства в репертоара му и до днес и служи за образец при изграждането на нови танцови композиции. В края на 80-те години съставът отваря нова глава в представянето на фолклора – освен миниатюрите хореографите започват да съсредоточават работата си върху тематично разработени фолклорни танци. Песните и костюмите също се променят в тази посока. Първата такава постановка е представена през 1986 г. и носи името \"Сън на момиче\" по хореографията на Ратомир Джурович. След първото си турне в Швейцария през 1950 г. ансамбълът обикаля страни като Китай, Индия, Египет, Мароко, Тунис, Индонезия, САЩ, Австралия, Япония. Пътувайки из целия свят, той изнася концерти в едни от най-известните концертни зали в света: \"Метрополитън опера\" и \"Карнеги хол\" в Ню Йорк, Операта в Сидни и \"Болшой театър\". През 2018 г. ансамбълът навърши 70 години. Фолклорен ансамбъл \"Ликио елинидон\" - Ксанти \"Ликио елинидон\" е създаден през 1976 г. Местните хора го наричат \"сърцето на Ксанти\". Тъй като е част от Беломорска Тракия, влиянието на региона оставя ярък отпечатък във фолклора на местното население. Основната цел на Лицея е запазването и поддържането на гръцките народни традиции, песни, танци и характерните за отделните райони на Гърция облекла. Всяка година през танцовия състав минават около 500 души – деца и възрастни. Така лицеят успява да запознае и предаде на бъдещите поколения хората и обичаите, типични за гръцкото население. \"Ликио елинидон\" притежава един от най-богатите гардероби в страната, където се съхраняват както автентични костюми, така и техни копия. Ансамбълът взима участие във важни за страната събития като присъединяването на Гърция към Европейския съюз през 1981 г. Също така се изявява на различни фестивали по света и печели много отличия. Национален фолклорен ансамбъл \"Филип Кутев\"  Националният фолклорен ансамбъл \"Филип Кутев\" е създаден през 1951 г. по образец на руските народни ансамбли. Негов основател е композиторът и диригент Филип Кутев. Заедно с него работят хореографът Маргарита Дикова, диригентът Иван Кавалджиев и фолклористът Мария Кутева. \"Филип Кутев\" представя на публиката българския фолклор чрез автентични, обработени или създадени на базата на фолклора песни, танци, инструментални пиеси, обреди и обичаи. От самото начало ансамбълът носи статут на професионален и се казва \"Държавен ансамбъл за народни песни и танци\". Първите му членове са от всички краища на България. Благодарение на това едни от първите произведения в репертоара му са от родните места на изпълнителите и носят спецификата на региона. Чрез обработките и авторските песни на Филип Кутев, както и хореографиите на Маргарита Дикова, се създава цяла нова школа, която е основата на изкуството на фолклорните ансамбли в България. За 68 години през състава минават много изпълнители, като част от тях са известните имена на народните певици Надка Караджова, Снежана Борисова и Верка Сидерова.  Кутев първи започва да прави обработки на песните за многогласен народен хор, като запазва автентичната мелодия. Така се появяват песните \"Полегнала е Тодора\", \"Прехвръкна птичка\", \"Димянинка\", \"Кажи, кажи, Ангьо\" и много други. Докато работи в ансамбъла, Маргарита Дикова оставя след себе си десетки танцови постановки, някои от които се изпълняват и до днес, като \"Еркечки танци\", \"Тракийска ръченица\", \"Момински пролетни игри\". Тя поставя началото на екзерсиса (упражнения за подготовка на тялото) в българските народни танци, изграждайки го на основата на класическия. Днес ансамбълът носи името на своя основател, а главен художествен ръководител е неговата дъщеря проф. Елена Кутева. Останалите членове от екипа са главният хореограф Ивайло Иванов, диригентите на хора и оркестъра - Георги Генов и Георги Андреев. От създаването му до днес артистите изнасят многобройни концерти както в България, така и в страни от Европа, Азия, Африка и Америка.", "date": "2019.03.13", "title": "Традиционни песни, танци и музика ще представят обичаите на балканската сватба"}
{"url": "https://www.dnevnik.bg/bulgaria/2019/03/13/3403922_borisov_prognozira_brekzit_bez_sdelka/", "text": "ЕС положи много усилия и време по сделката за излизане на Великобритания и си свърши работата. Сега трябва да сме готови на сценарий сделка да няма\" - това написа в профила си във \"Фейсбук\" премиерът Бойко Борисов. Коментарът му идва след като снощи депутатите в британския парламент отхвърлиха сделката на премиера Тереза Мей с ЕС. Споразумението, постигнато от премиера Мей беше подкрепено от 242-ма депутати,  а го отхвърлиха 391 . Датата за излизане на Великобритания от Евросъюза е 29 март.  Днес парламентът на страната ще гласува  дали да блокира варианта за излизане от ЕС без сделка. Ако Брекзит без сделка бъде отхвърлен, в четвъртък депутатите ще гласуват за  забавянето на Брекзит  чрез удължаване на чл. 50 от Лисабонския договор. Борисов разговаря по телефона с британската си колега на 7 март по нейна инициатива. В разговора той беше подчертал подкрепата си за осигуряването на плавно и регулирано напускане на Великобритания при запазване на доброто сътрудничество с ЕС и на двустранна основа.", "date": "2019.03.13", "title": "Борисов прогнозира Брекзит без сделка"}
{"url": "https://www.dnevnik.bg/bulgaria/2019/03/13/3403931_sofiia_shte_otpusne_bezlihven_zaem_na_firmite/", "text": "Столичната община ще прибегне до безлихвен заем, за да плати за ремонтите на централната ул. \"Граф Игнатиев\" и градинката пред бившия ресторант \"Кристал\", съобщи  \"Капитал\"  като се позовава на точка от дневния ред на утрешното заседание на общинския съвет.* Причината е, че проектът е с дълъг срок на изпълнение, по-голямата част на парите идват от еврофондовете, а верефикацията на сметките отнема продължително време. За да не се нарушава графикът на изпълнение, както и разплащането на извършените строително-монтажни работи е необходимо отпускане на средства от бюджета на Столичната община под формата на временен безлихвен заем. Възстановяването на сумата ще стане след верифициране и превеждане на средства от страна на Управляващия орган на оперативната програма\", се казва в доклада към предложената точка. Общата сума на проекта за двете зони плюс надзора е около 46 млн. лв - 41 млн. от европейските фондове плюс още около 5 млн. лв. съфинансиране от общината. До момента са платени 14 млн. лв. авансови разходи, които са минали верификация и са били преведени от Управляващия орган на европейската програма \"Региони в растеж\", допълва \"Капитал\".  От Столичната община са коментирали неофициално пред изданието, че това е стандартна практика при големи европейски проекти, свързани с чакане да се възстановят извършените разходи. \"Заемът не се отпуска на самите фирми, а е нещо като вътрешен заем, за да плащаме навреме фактурите от изпълнителите, в противен случай дължим лихви\", обясни пред \"Капитал\" зам.-кметът по финанси Дончо Барбалов. * ", "date": "2019.03.13", "title": "С безлихвен заем София ще ускори ремонтите в центъра (коригирана)"}
{"url": "https://www.dnevnik.bg/sport/2019/03/13/3403890_suvetut_na_igrachite_othvurli_kritikite_na_federer_i/", "text": "Съветът на играчите към Асоциацията на професионалните тенисисти (АТП) отхвърли обвиненията на Роджър Федерер и Рафаел Надал в липса на комуникация при взимането на  решението за освобождаването на президента на АТП Крис Кермоуд. Британецът ще напусне в края на сезона, когато ще изтече вторият му тригодишен мандат. Отказът да бъде подновен неговият договор  предизвика остри реакции и разногласия  между главните действащи лица в мъжкия тенис. Много от звездите в мъжкия тенис, сред които Федерер и Надал, се оплакаха от липсата на комуникация. Те разкритикуваха Съвета на играчите и неговия президент Новак Джокович, че решението е било взето, без да се допитат до мнението им по въпроса. Федерер заяви, че е искал да обсъди темата с Джокович, но не е получил отклик. \"Опитах да поговоря с Новак, но той не намери време за мен. Малко ми беше трудно да го разбера. Струваше ми се най-нормалното да поговорим\", оплака се швейцарецът. Надал пък допълни: \"Никой не дойде да ми обясни защо това се случва. Телефонът ми беше с мен, но никой не се обади или писа да ме попита какво мисля за това решение. Играчите, които са в съвета, представляват всички ни, а не само собственото си мнение и е добре да попитат всички ни какво мислим. Не за всяко малко решение, но за големи решения, а според мен това е такова.\" В сряда тримата представители на Съвета на играчите, които членуват в борда на директорите на АТП и които взеха крайното решение да не бъде продължен договорът на Кермоуд, излязоха с официално становище по въпроса. \"След последните коментари и спекулации решихме да изясним няколко въпроса. Макар че е малко изненадващо да видим толкова голямо отразяване, посветено на това вътрешно управленско решение, беше разочароващо да видим разделенията и подозренията, които бяха подбудени от това отразяване\", се казва в съобщението. \"Всички членове на Съвета на играчите, включително десетимата действащи тенисисти и тримата представители в борда на АТП, прекараха месеци в обсъждане и коментиране на заслугите на Крис и опасенията от евентуално подновяване на договора му. Не трябва да омаловажаваме отдадеността и жертвите на този съвет да работи за доброто на тура и на спорта, за който толкова много го е грижа. Не трябва да омаловажаваме времето и усилията им да подготвят срещи, да говорят с широка група играчи, да дебатират до късно през нощта само дни преди старта на някой голям турнир и постоянно да обсъждат всички въпроси чрез имейли и чатове.\" \"Също така решението беше взето след комуникация с всички замесени страни - играчите, представителите на турнирите, ръководството и служителите на АТП, изпълнителните директори и президентите на организациите на други спортове, както и с нашите колеги, членове на борда на АТП\", се казва още в изявлението. Представителите на играчите в борда на АТП призоваха Федерер и Надал да се върнат към политическите дебати в тениса. През годините двамата са били членове на Съвета на играчите, като швейцарецът беше и президент, но се оттеглиха. \"През последните дни чухме, че някои от най-големите ни икони се интересуват от повторното влизане в политическите разговори и имат желание да помогна на нас и на Съвета на играчите да ръководим следващата фаза на развитие на тениса. Това е фантастична новина и всички ние ги приветстваме.\" Представителите на играчите в борда на АТП все пак защитиха решението за Кермоуд, което  разбуни духовете в мъжкия тенис в последната седмица . \"Трябва да е ясно, че това не е решение, взето или водено от лични убеждения или желанията на отделни лица. Въпреки че световният тур имаше силни пет години, чувствахме, че е време да погледнем към нов лидер за бъдещето.\" \"Уверени сме, че един нов лидер ще увеличи още повече нашите силни страни, ще добави нови стойности и ще се справи с предизвикателствата, пред които сме изправени и ще се изправим в бъдеще\", допълниха те и заявиха, че на този етап няма да има повече коментари по тази тема. Членовете на Съвета на играчите са Новак Джокович, Кевин Андерсън, Робин Хаасе, Джон Иснър, Сам Куери, Йен Хсун Лу, Вашек Поспишил, Джейми Мъри, Бруно Соареш, Стефано Травиля, Колин Даудесуел и треньорът на Григор Димитров Даниел Валверду.", "date": "2019.03.13", "title": "Съветът на играчите отхвърли критиките на Федерер и Надал и ги призова да работят заедно"}
{"url": "https://www.dnevnik.bg/evropa/evropeiski_parlament/2019/03/13/3403939_evroparlamentut_posochi_rusiia_kato_osnoven_iztochnik/", "text": "Европейският парламент предупреди, че руските дезинформационни кампании са главният източник на дезинформация в Европа, заедно с тези от Китай, Иран и Северна Корея, предаде пресслужбата на институцията. Европарламентът осъди категорично все по-агресивните действия на Русия, Китай, Иран и Северна Корея, \"които целят да подкопаят основите и принципите на европейските демокрации, както и суверенитета на страните от \"Източно партньорство\". Взимайки предвид последните усилия на ЕС за противодействие на враждебната пропаганда от трети страни, евродепутатите призовават държавите членки да обмислят разработването на стабилна правна рамка както на ниво ЕС, така и на международно ниво, за противодействие на хибридните заплахи. Отношенията с Русия  В резолюцията, която беше приета с 489 гласа \"за\", срещу 148 гласа \"против\" и 30 \"въздържал се\", евродепутатите призоваха за \"повишаване на осведомеността за руските дезинформационни кампании, тъй като те представляват основен източник на дезинформация в Европа\". Призовава се ЕС да разшири правомощията на Оперативната група за стратегическа комуникация с \"Източно партньорство\", основана през 2015 г., в отделна структура към службата за външна дейност на ЕС за противодействие на враждебната пропаганда от страна на Русия. Привличане под отговорност  Евродепутатите призовават за регулирането със закон на онлайн медиите, доставчиците на услуги за текстови съобщения и доставчиците на интернет търсачки. Компаниите, които не премахват бързо системните фалшиви новини, трябва да бъдат подвеждани под отговорност. Освен това властите трябва да имат възможност да идентифицират и локализират авторите и спонсорите на представеното политическо съдържание. Защита на независимостта на изборния процес Евродепутатите категорично осъждат намеса на трети страни в избори и референдуми. Държавите членки са призовани да внесат изменения в изборните закони, които да им позволят проактивна борба със заплахите, които произтичат от кампаниите за дезинформация, кибератаките, киберпрестъпленията и нарушенията на свободата на изразяване при гласуване. Държавите членки трябва да подкрепят асоциираните към ЕС страни и Западните Балкани за осигуряване на солидна защита на изборния процес от злонамерени пропагандни дейности. Във вторник  европарламентът също така прие  законодателство за защита на европейските избори през май 2019 г. от злоупотреба с лични данни след констатациите за подобни действия по време на референдума за Брекзит в Обединеното кралство и скандала с \"Фейсбук\" и \"Кеймбридж аналитика\". Новите правила въвеждат финансови санкции за европейските политически партии и фондации, които умишлено злоупотребяват с лични данни по време на кампаниите за европейски избори.", "date": "2019.03.13", "title": "Европарламентът посочи Русия като основен източник на дезинформация"}
{"url": "https://www.dnevnik.bg/bulgaria/2019/03/13/3403945_prokuraturata_otkri_narusheniia_v_naredbi_za/", "text": "Върховната административна прокуратура откри нарушения в приети от общинските съвети наредби за отдаването под наем и продажбата на общински жилища, съобщи пресцентърът на институцията. Установени са случаи, в които се допуска в резервни общински жилища да се настаняват кметове, заместник-кметове и кметски наместници, в противоречие с текстовете от Закона за общинската собственост. В други подзаконови актове, в нарушение на закона, е признато право за кандидатстване за настаняване под наем в резервните общински жилища на бивши собственици, чиито имоти са отчуждени от общината, до предаване на отстъпения им в обезщетение жилищен имот. От ВАП са установени норми, с които от общинските съвети е поставено изискване за заплащане на допълнителна такса извън предвидената такава с чл.111 от Закона за местните данъци и такси под формата на режийни разноски при производство за настаняване под наем и продажба на общински жилища. Като цяло нарушения са установени в 175 подзаконови акта, сред които действащите наредби в общини София, Пловдив, Варна, Бургас, Велико Търново, Плевен, Добрич, Шумен, Монтана, Благоевград, Видин, Враца, Кърджали, Кюстендил, Ловеч, Пазарджик, Перник, Силистра, Сливен, Смолян, Търговище, Хасково, Ямбол, Поморие, Царево, Банско, Казанлък, Дупница, Нова Загора, Троян, Сандански, Балчик, Шабла, Велинград, Панагюрище, Севлиево и др. Във връзка с образуваните преписки са подадени 156 протеста до административните съдилища, като към настоящия момент от тях 22 са уважени, а по отношение на останалите не са приключили административните производства. Проверката на ВАП продължава.", "date": "2019.03.13", "title": "Прокуратурата откри нарушения в наредби за настаняване и продажба на общински жилища"}
{"url": "https://www.dnevnik.bg/sport/2019/03/13/3403930_video_bezmilostnata_skrita_kamera_v_koiato_deivid/", "text": "Дейвид Бекъм беше не просто футболна звезда, а и звезда от шоубизнеса, за което много важна роля изигра външният му вид. Но какво става, ако той изгуби чара си? Малка и удължена глава, необичайно дълги ръце и уголемени седалищни части... В такъв вид Бекъм видя своята \"статуя\", която трябваше да бъде представена в Лос Анджелис. За негова радост, всичко се оказа плод на скрита камера. Бившият английски национал беше въвлечен в сценарий, според който трябваше да се изправи лице в лице с \"творбата\" малко преди официалното ѝ представяне пред публика. Бекъм опита да запази спокойствие, но ясно показа неодобрението си. Заяви, че родителите му пристигат за събитието и че няма как това да е неговата статуя. \"Мисля, че децата ми ще се разплачат\". Накрая статуята беше \"неволно\" съборена и счупена от служител. Бекъм заяви: \"Вероятно ми направи услуга\". Действителната статуя  беше представена в началото на март . Бекъм стана първият футболист със статуя в САЩ.", "date": "2019.03.13", "title": "Видео: Безмилостната скрита камера, в която Дейвид Бекъм беше стреснат от... Дейвид Бекъм"}
{"url": "https://www.dnevnik.bg/bulgaria/2019/03/13/3403996_ochakvano_pravnata_komisiia_v_parlamenta_vurna_niskiia/", "text": "Очаквано правната комисия в парламента прие на първо четене промени в Изборния кодекс, с които се запазва ниският праг на валидност на преференциите за кандидати за депутати, евродепутати и общински съветници. За гласуваха девет депутати от ГЕРБ И ВМРО, против бяха двама от ДПС, а един от НФСБ се въздържа. Новите поправки в Изборния кодекс се правят седмица след отхвърлянето на ветото на президента Румен Радев върху последните промени. Така ще се изменят приетите по предложение на ДПС текстове, с които се обезсмисля преференцията, тъй като за валидност се въвежда изискване конкретният кандидат да е събрал толкова гласове, колкото са необходими за един мандат. Това значи, че да сработи преференцията, за евродепутат ще са нужни около 150 хил. гласа, а за депутат - между 9 и 15 хиляди. След три дни критики от страна на БСП и извънпарламентарни партии, един протест и намесата на премиера Бойко Борисов ГЕРБ обеща да върне ниския праг за валидност на преференциалното гласуване - от 5% от броя на гласувалите за съответната листа на евровота и от 7% от тези на парламентарните и местни избори. Тези прагове бяха одобрени от правната комисия днес и ще бъдат гледани на първо четене в пленарна зала в петък. Днес ДПС се опита да прокара отново промени за обезсмисляне на преференциите, за повече секции в чужбина и за повече машинно гласуване на изборите през май, но не получи подкрепа.", "date": "2019.03.13", "title": "Очаквано правната комисия в парламента върна ниския праг за преференциите"}
{"url": "https://www.dnevnik.bg/evropa/2019/03/13/3403747_kakvi_shte_budat_ikonomicheskite_posledici_ot_brekzit/", "text": "Срив на британската лира, скок на цените, оттегляне на големи международни компании:  Брекзит без споразумение  би могъл да се превърне в най-лошия сценарий за британската икономика с тежки последици, които будят страх у потребителите и компаниите. \"Франс прес\" се спира на възможните последици за  икономиката на Обединеното кралство : Растеж Икономистите очакват, че икономиката ще премине през сътресения, някои говорят дори за рецесия заради удара върху разходите на домакинствата и инвестициите на компаниите. Управителят на Банк ъв Ингланд (Bank of England) Марк Карни не изключи временно свиване на брутния вътрешен продукт. В най-лошия случай британската централна банка очаква главоломно покачване на инфлацията до 6.5 процента, на безработицата до 7.5 процента и на спад на цените на жилищата от 30 процента. Финансови пазари В най-мрачния си сценарий Банк ъв Ингланд предвижда срив на британската лира с 25 процента. Изправена пред риска от финансова криза, британската централна банка поиска от банките да увеличат средствата, които лесно могат да бъдат мобилизирани, чиято стойност вече превишава общата сума от 1 трилион лири. Мита Страната ще понесе последиците от връщане на митата и на административните процедури по границите с ЕС, като търговският обмен ще се регулира от правилата на Световната търговска организация (СТО). За да противодейства на всяко отрицателно икономическо въздействие, правителството планира  да намали значително и едностранно митата , които налага върху вноса. Остава страхът от образуването на  чудовищни опашки  в британските пристанища. Освен това съществува опасност по-стриктният контрол да създаде бъркотия на Лондонската гара \"Сейнт Пенкръс\" за пътуванията с \"Евростар\" (Eurostar). Потребление Цените на някои стоки се очаква да се повишат като следствие от въвеждането на мита и поскъпването на вноса заради обезценяването на лирата. Рафтовете на супермаркетите биха могли да не са толкова заредени заради трудността да се внасят продукти от континента, най-вече пресни плодове и зеленчуци. Транспортна индустрия Автомобилният сектор ще бъде най-засегнат от Брекзит без споразумение, което ще разстрои веригите за доставки и би могло да тласне големите автомобилостроители към напускане на страната. Японската компания \"Нисан\" (Nissan) вече обяви, че се отказва от производството на кросоувъра си в страната. Конкурентът й \"Хонда\" (Honda) взе радикалното решение да затвори през 2021 година британския си завод, въпреки че не посочи като причина за това Брекзит. \"Тойота\" (Toyota) също заплаши да напусне Обединеното кралство, докато европейският самолетостроител \"Еърбъс\" (Airbus) обяви, че трябва да вземе \"много болезнени решения\", които заплашват десетки хиляди работни места в сектора. /БТА", "date": "2019.03.13", "title": "Какви ще бъдат икономическите последици от Брекзит без споразумение"}
{"url": "https://www.dnevnik.bg/politika/2019/03/13/3404005_pregovorite_za_obshto_iaviavane_na_evropeiski_izbori/", "text": "Преговорите за общо явяване на европейските избори на партиите от коалицията \"Обединени патриоти\" - ВМРО, \"Атака\" и НФСБ, за пореден път не се осъществиха и за пореден път преминаха под формулата \"двама са малко, трима са много\". Днес лидерите на трите партии трябваше да се съберат в офиса на \"Атака\" в бившия Партиен дом по инициатива на Волен Сидеров, който до сега не е идвал на коалиционните съвети с такъв дневен ред. Този път на сбирката дойдоха Сидеров и лидерът на ВМРО – Красимир Каракачанов, но не и лидерът на НФСБ – Валери Симеонов. Сидеров напусна срещата след около час и на излизане каза, че ще говори Каракачанов. Междувременно Валери Симеонов припомни пред радио \"Фокус\", че партията му има непреодолими сериозни различия по външнополитически въпроси с \"Атака\", което правело невъзможно явяването им в трипартиен формат на евроизборите. \"Вече близо 2-3 месеца преговаряме с ВМРО да се явим в двупартиен формат на изборите. Сега изведнъж ВМРО приканват да се видим трите партии и да се явим в трипартиен формат. Всичко това според нас е един театър за пред медиите и нямаме намерение да ставаме участници в самодейни театрални постановки. Ако ВМРО имат желание да се явят заедно с нас, да заповядат за среща между ръководството на двете партии, както сме ги канили вече два пъти. Те нито отказват, нито се съгласяват, но не се явяват на такава среща. След като са се харесали с \"Атака\", бих им пожелал успех\", каза Симеонов. \"Не мога да ви кажа, как \"Обединени патриоти\" ще се явим на евроизборите, явно утрото е по-мъдро от вечерта. Най-добрият вариант е коалиция \"Обединени патриоти\"\", каза Красимир Каракачанов. \"Аз мисля, че ако има такива различия би било добре да дойде да каже. Всички сме заети, но намираме време в името на единството да седнем да говорим. Ако имаш някакви съображения, идваш и ги казваш. Това не ми харесва, това предлагам, колеги\", коментира Каракачанов думите на коалиционния си партньор Валери Симеонов. Според лидера на ВМРО \"няма драма\" трите партии да се явят и по отделно, но е важно \"да запазим един добър човешки тон помежду си\". И ВМРО и НФСБ вече водят подготовка за самостоятелно явяване на европейските избори. \"Но когато определиш среща, хубаво е да се явяваме, това мисля аз\", каза лидерът на ВМРО. \"Ние се готвим. Преговори, ако има – има, ако няма – няма\", каза Каракачанов. На въпрос на \"Дневник\" има ли преговори или няма Каракачанов отговори: \"Няма\".", "date": "2019.03.13", "title": "Преговорите за общо явяване на европейски избори на \"патриотите\" пак се провалиха"}
{"url": "https://www.dnevnik.bg/bulgaria/2019/03/13/3404028_semeistvo_arabadjievi_ostavat_v_aresta_niama/", "text": "Националният съд в Мадрид е оставил за постоянно в ареста Ветко и Маринела Арабаджиеви, съобщи Би Ти Ви, като се позова на националния представител на България в прокурорската мрежа \"Евроджъст\" Иванка Которова. Те не са поискали доброволно да бъдат върнати в България и остават в затвора, докато не се насрочи дата за разглеждане на искането за екстрадицията им у нас. При това положение Ветко и Маринела Арабаджиеви могат да се окажат в България чак след два-три месеца. До момента събитията се развиват както  при ареста на семейство Баневи в Ница . Ветко и Маринела Арабаджиеви бяха задържани на 7 март  в къщата на българина Георги Семерджиев, известен като Жоро Шопа, в курортно градче близо до Барселона. Домакинът им също беше арестуван, по искане на Швейцария, но впоследствие освободен. Вчера Семерджиев  отново беше задържан , но този път по искане на българските власти по обвинение за това, че е помогнал на Арабаджиеви да се укрият. В края на август българските власти обвиниха задочно съпрузите за участие в организирана престъпна група за данъчни престъпления, които включват укриване на данъци и пране на пари. По това време двамата бяха на почивка в чужбина.", "date": "2019.03.13", "title": "Семейство Арабаджиеви остават в ареста, няма доброволно да се върнат в страната"}
{"url": "https://www.dnevnik.bg/sport/2019/03/13/3403758_red_bul_razlikata_s_mercedes_i_ferari_predi_starta_na/", "text": "Директорът на \"Ред бул\" Кристиан Хорнър описа като малки шансовете на отбора му да бъде в битката с \"Ферари\" и \"Мерцедес\" в началото на новия сезон във Формула 1. Битката започва през уикенда с Гран при на Австралия, като състезанието там ще бъде и дебют за \"биковете\" със задвижващите системи на \"Хонда\". В предсезонните тестове \"Ред бул\" се представи добре, но според Хорнър изоставането от другите тимове за момента е видимо. \"Ние сме в началото на едно вълнуващо партньорство с \"Хонда\". Надявам се на положителен старт през уикенда, но нашите очаквания трябва да бъде реалистични. Към момента трудно ще се борим с \"Ферари\" и \"Мерцедес\", каза Хорнър. \"Разликата с другите тимове е голяма, но сме уверени, че можем да се доближим в течение на сезона\", допълни той. \"Ред бул\" ще разчита главно на Макс Верстапен, който започва третия си пълен сезон с тима. Холандецът, който е на 21 години, ще бъде първи пилот, а Пиер Гасли заема мястото на напусналия в посока \"Рено\" Даниел Рикардо. \"Чувството в болида беше отлично по време на тестовете. Надявам се да бъде такова и в Австралия, защото началото на сезона винаги е важно. Очакват ни вълнуващи времена с \"Хонда\", каза Верстапен.", "date": "2019.03.13", "title": "\"Ред бул\": Разликата с \"Мерцедес\" и \"Ферари\" преди старта на сезона е голяма"}
{"url": "https://www.dnevnik.bg/detski_dnevnik/2019/03/13/3404062_sustezanieto_po_pravopis_pazim_ezika_si_stava/", "text": "Образователното състезание по български език \"Пазим езика си\" вече ще бъде национално. То се организира от сдружението на Десислава Радева \"Живата вода на България\". Зад него застават всички университети в България, в които се изучава специалност \"Българска филология\". Партньор е и Българската академия на науките (БАН), а логистичен партньор на състезанието по български език е Министерството на образованието и науката. Посланици на каузата са общественици, които отправят призив за опазването на българския език. Сред тях са Михаил Билалов, Драгомир Симеонов, Маргарита Петкова, Веселина Седларска, Бойка Велкова, Дарин Маджаров от платформата уча.се и други. Целта на инициаторите е да се насърчи създаването на трайни умения в учениците за правоговор и правопис на книжовен език. \"Стремежът ни е чрез \"Пазим езика си\" да ангажираме учениците малко по-нестандартно да подобряват своите правописни и граматически познания. И да събудим у тях любовта към родния език, както и желанието да стават все по-добри в използването му. Състезанието е за всички, не само за отличници\", заяви председателят на управителния съвет на \"Живата вода на България\" г-жа Десислава Радева. Участниците в \"Пазим езика си\" тази година ще са разделени в две възрастови групи - V и VI клас. Те ще се състезават в два изпитни кръга - на 20 април и 11 май. Крайният срок за записване в училищата по места е 13 април. Първото издание на състезанието беше през миналата година и събуди голям интерес от страна на ученици, учители и родители. Предвиден е и награден фонд. Крайният срок за записване в училищата по места е  . Повече информация за конкурса и неговия регламент може да бъде намерена  тук .", "date": "2019.03.13", "title": "Състезанието по правопис \"Пазим езика си\" става национално"}
{"url": "https://www.dnevnik.bg/evropa/2019/03/13/3403900_spirane_na_pregovorite_es-turciia_edva_li_shte/", "text": "Европейският парламент призовава да бъдат прекратени преговорите за членство на Турция в ЕС, но не вярвам това да има някакъв ефект върху споразумението с Анкара, благодарение на която има контрол над миграционните потоци към Европа. Това заяви за \"Дневник\" евродепутатът Кати Пири, която е автор на доклада и  проекта за резолюция , в които с внушително мнозинство Комисията по външни работи на европарламента призовава вече замразените преговори с Турция да бъдат и прекратени. Такова действие означава и отнемане на Турция на статута на страна - кандидат за членство, но правомощия за взимането му има Съветът на ЕС, а не евродепутатите. Български евродепутати не са подкрепили на 20 февруари доклада и проекта за резолюция. В комисията Илхан Кючюк (АЛДЕ) и Асим Адемов (ЕНП) са се обявили против, а Владимир Уручев (ЕНП) се е въздържал. Ден преди вота против решението да се прекратят преговорите се обявиха пред български журналисти евродепутатите Сергей Станишев (СиД) и Андрей Ковачев (ЕНП). Според тях това затваряне на още една врата за диалог с Анкара не отговаря на българския национален интерес, а и не виждат смисъл ЕС да взема подобно решение, което би трябвало да дойде от Турция, ако тя не желае повече евроинтеграция. На дебата в пленарната зала Ангел Джамбазки призова за прекратяване на преговорите, защото Турция се месела в България в религиозния и политическия живот и от години влияела на изборите в страната. Не смятам, че има опаност Реджеп Таийп Ердоган \"да пусне\" мигрантите на запад като някакво средство в спора си с Европа, каза още Пири. Тя припомни, че в доклада специално се отделя внимание на сделката с ЕС за мигрантите, както и че противно на няколко прогнози тя се е оказала стабилна. В проекта за резолюция, който ще бъде гласуван тази вечер на пленарната сесия в Страсбург, се отбелязва \"важната роля, изиграна от Турция в отговор на породената от войната в Сирия миграционна криза\" от 2015 г. и че властите и населението са демонстрирали \"голямо гостоприемство, предлагайки подслон на над 3.5 млн. сирийски бежанци\". Призивът към страните от ЕС и евроинституциите е да спазват обещанията си за \"широкомащабно презаселване и да осигурят достатъчно финансови средства за дългосрочна подкрепа за сирийските бежанци в Турция\". На пресконференция днес Пири изрази съжаление, че през последните години – особено след опита за преврат от лятото на 2016 г. и най-вече след приемането през 2017 г. на поправките в Конституцията на Турция – отношенията отиват \"от лошо към по-лошо\". Това е четвъртият и последен за състава на този европарламент доклад и в него призоваваме да се прекрати подигравката с \"присъединяването на Турция към ЕС\", допълни тя. Според нея в Комисията по външна политика и в парламента като цяло има широка подкрепа за това да се признае най-после, че преговори, отваряне и затваряне на преговорни глави с Анакар и т.н. са невъзможни в сегашната ситуация и при управлението на президента Реджеп Тайип Ердоган. През ноември 2016 г. европарламентът призова Европейската комисия и страните - членки на ЕС, временно да замразят преговорите, а през юли 2017 г. - и официално да ги спрат, ако пакетът за конституционна реформа в Турция бъде приложен без промяна. По-добре е стотиците милиони евро, предвидени всяка година по предприсъединителните програми с Турция, да бъдат пренасочени към подкрепа на гражданския сектор, медиите и обмяната на граждани (например увеличаване на участниците по \"Еразъм+\"), каза Пири. Докато преговорите са замразени, тези средства продължават да отиват предимно при администрацията в Анкара, докато при официалното им прекратяване тези потоци спират. Става дума за около 700 млн. евро, които в бюджета за 2019 г. са намалени с почти 147 млн. евро. Тя критикува еврокомисията и съвета, че нямат никаква стратегия как да се справят с проблемните отношения с Турция, не използват инструментите на преговорния процес и Митническия съюз за натиск. Според нея редно е да има всяка година среща на върха между Турция и ЕС, на която Европа ясно да заявява изискванията и условията си, но такива срещи не е имало от години. Запитана от \"Дневник\" какви са критериите, по които би трябвало един ден да се поднови кандидатурата на Турция за ЕС (ако съветът последва парламента и прекрати преговорите), Пири посочи на първо място възстановяване върховенството на закона и независимостта на правораздавателната система. На второ място - значително трябва да се подобри свободата на медиите, тъй като в момента много над половината от тях са проправителствени. Третото условие е да бъдат освободени хиляди турски граждани, които са задържани месеци наред – най-вече в кампанията след опита за преврат - без да са им повдигнати обвинения. В резолюцията има и други призиви и предложения: - турското правителство да спре плановете си за изграждане на атомната електроцентрала \"Аккую\"; отправя искане към турското правителство да включи правителствата на съседните си държави като Гърция и Кипър във всяко по-нататъшно развитие на проекта \"Аккую\" или най-малко да проведе консултации с тях - изразява се съжаление относно предприеманите от турското правителство действия срещу турски граждани в трети държави, включително тормоз и отвличания и скрито наблюдение, както и практиката за поддържане на горещи линии, чрез които хората биват насърчавани да правят доноси до правителството за други граждани; - изказва се дълбока загриженост относно незаконното отвличане и екстрадиране на 101 турски граждани, извършено в 18 държави, което беше потвърдено в изявлението на турските органи от 16 юли 2018 г. - настоятелно призовава държавите – членки на ЕС, да обработват по прозрачен начин всички искания за екстрадиране от страна на Турция, при спазване на съдебните процедури в пълно съответствие с международните стандарти в областта на правата на човека; отново заявява, че заповедите за арест на Интерпол не могат да бъдат използвани неправомерно срещу турски дисиденти, защитници на правата на човека, журналисти и лица, критикуващи правителството, като например бившия финалист за наградата \"Сахаров\" Джан Дюндар - изразява дълбока загриженост във връзка със съобщенията за използването на Дирекцията по религиозните въпроси (Дианет) от турската разузнавателна агенция за целите на преследването на опозиционни лидери от движението \"Гюлен\" или на други опоненти, и настоятелно призовава институциите, отговарящи за сигурността на равнището на ЕС и на държавите членки, да разследват това сериозно нарушение на суверенитета и обществения ред.", "date": "2019.03.13", "title": "Спиране на преговорите ЕС - Турция едва ли ще повлияе на сделката за мигрантите"}
{"url": "https://www.dnevnik.bg/bulgaria/2019/03/13/3404052_vruzkata_mejdu_biznesa_i_vissheto_obrazovanie_se/", "text": "Осемнадесетото издание на форума \"Национални дни на кариерата\" започна в София. Студенти и специалисти ще имат възможност да се срещнат с представители на компании от различни професионални сектори. Форумът ще се проведе в 8 български града, а началото бе поставено в Националния дворец на културата вчера. Целта на кариерния форум е работодателите да се срещнат със своите потенциални бъдещи служители и стажанти, а започващите кариера млади специалисти да открият възможности за професионална реализация. Организаторите от JobTiger споделиха, че и тази година интересът към събитието е сериозен, като щандовете на участващите фирми са били посетени от около 5 хиляди човека. \"Младите студенти, очаквано се насочват предимно към компании от IT сектора. Голям брой от тях търсят също административни и аутсорсинг позиции, изискващи доброто владеене на чужди езици. Основните затруднения на кандидатите се изразяват предимно в презентационните умения. Много от тях се нуждаят от съвети за това как да структурират своята автобиография и как да се представят по време на първата им среща с работодателя\", уточняват организаторите. Според тях основната мисия на събитието е да направи връзката между бизнеса и висшето образование по-силна. \"През последните години се наблюдава тенденция университетите да започват да обръщат внимание все повече на практическото обучение, което в миналото беше мит. Фирмите от своя страна популяризират стажантските си програми и смятаме, че така се работи в правилна посока\", добавиха още представители на JobTiger. Участниците в събитието бяха както български, така и международни компании. Щандове с представители имаха организации, предлагащи работни позиции в секторите маркетинг, IT, аутсорсинг, телекомуникации, човешки ресурси, производство и други. Тяхната цел е да научат повече за амбициите, нагласите и качествата на студентите, провеждайки кратки разговори с тях. \"Определено събитието представлява интерес за голяма част от младите студенти. Всеки един от тях, който ни посети днес и вчера има различни способности и интереси. Целта на нашата компания е да открива най-добрите качества във всеки служител и да ги развива. Тази година едно от основните неща, които търсим в посетителите е владеенето на чужди езици. Впечатленията ни са, че българските студенти са на високо ниво по този показател. От разговорите, които проведох с посетителите смятам, че има и подобрение на връзката между работната среда и висшето образование в България\", коментира Петя Йорданова от Telus International. \"През последните два дни бяхме посетени както от студенти, така и от ученици, което ни изненада. Хората, с които се срещнахме имаха желание да разберат максимално много информация за стажантските програми. Основното качество, което търсим в кандидатите е отговорността не само към работата, но и към самите тях, към техните амбиции и цели. Можем да кажем, че на изданието на кариерния форум тази година намерихме няколко човека, с които се надяваме да започнем работа\", отбелязаха представителите на Gfk България. Те добавиха също, че връзката между професионалните сектори и висшите учебни заведения зависи от желанието на младите да работят върху своето усъвършенстване преди да започнат кариерното си развитие. Самите студенти разказаха, че все още университетите в България обръщат повече внимание на теорията отколкото на практиката. Те коментираха, че форуми като този са много полезни, защото дават на неопитните кандидати знания и съвети, които не се предоставят в учебните заведения. Зад тази позиция застана и Цветан Маринов, който е магистър по специалност \"Човешки ресурси\" в Университета по национално и световно стопанство. Според него висшето образование \"набляга на голямо количество теория, която е невъзможно да се възприеме от учащите за 4-5 години. Той добави още, че събития като \"Национални дни на кариерата\" са добър подход към преодоляването на този пропуск на българското образование. Студентите, насочили се към IT сектора, добавиха, че основните им цели са да реализират собствени проекти, но преди това искат да получат необходимите умения най-вече от международно представените компании. Те определиха България като подходяща среда за този процес от кариерното им израстване. Форумът продължават на 18-и март във Варна. Повече информация за програмата и компаниите участници може да намерите  тук.", "date": "2019.03.13", "title": "Връзката между бизнеса и висшето образование се подобрява, твърдят работодатели"}
{"url": "https://www.dnevnik.bg/sviat/2019/03/13/3404080_idvashtite_izbori_v_sasht_sa_neveroiatno_uiazvimi/", "text": "Предстоящите президентски избори в САЩ са \"невероятно уязвими\" за злонамерени хакери и чуждо влияние, предупреди председателят на комисията по разузнаването в Конгреса  Адам Шиф , цитиран от агенция \"Ройтерс\". По думите \"възможностите за злоупотреба са огромни\". Тази комисия разследва  предизборната кампания през 2016  г. и подозренията за  руската намеса  в нея. Кремъл и президентът Доналд Тръмп отричат да е имало такова нещо. Според Шиф атаките срещу  междините избори  миналата година са били малко на брой и са целели засегнатите да снабдят нападателите с паролите, но сега той очаква по-агресивна кампания и е на мнение, че Русия и други държави вече са способни да използват т.нар.  deep fake  технологии, които могат да създават фалшиви снимки, аудио и видеозаписи, които са почти неразличими от истинските. \"Дори да разкриеш фалшивото видео, да покажеш, че е измамно, негативното впечатление никога не може да бъде изтрито\", каза Шиф. Ефектът ще бъде влошен и от навика на Тръмп да отрича фактите. \"Един електорат, свикнал с мисълта, че всеки си има различна истина – това би направило демокрацията много уязвима\".", "date": "2019.03.13", "title": "Идващите избори в САЩ са невероятно уязвими, предупреди конгресмен"}
{"url": "https://www.dnevnik.bg/sviat/2019/03/13/3404084_ot_kanada_i_ciala_evropa_do_kitai_-_koi_durjavi/", "text": "Американският президент Доналд Тръмп нареди да бъдат приземени самолетите \"Боинг 737 Макс 8\" и \"Боинг 737 Макс 9\" след катастрофата в Етиопия, при която загинаха 157 души в неделя. Федералният регулатор предстои да обяви формално забраната, но малко след изявлението на Тръмп \"Боинг\" обяви, че сама ще я поиска в името на предпазливостта. Така Съединените щати, след призиви на сенатори от двете партии и  въпреки позицията на авиационните власти,  се присъединиха към няколко десетки държави решиха да забранят полети от и до летищата си или навлизане на самолети от серията \"Боинг 737 Макс\" във въздушното си пространство след катастрофата в Етиопия в неделя. Това е удар по американската компания \"Боинг\", която е най-големият самолетостроител в света, но с чиито нови модели вече се свързват две катастрофи за по-малко от пет месеца. Някои от забраните са временни - германската е за три месеца, а тази на Тайланд е за седмица. Аргументът е нуждата първо  да бъде изяснено случилото се , след като сравнения със скорошна катастрофа в Индонезия повдигнаха въпроса дали проблемът не е в техническа особеност на автопилота на тези модели. Повечето държави нямат самолети \"Боинг 737 Макс\" във флотилиите си. В списъка обаче са държави, на чиито летища кацат или през чието въздушно пространство преминават. Някои от тях скоро ще разполагат с такива самолети - базираната в Ирландия \"Райънер\" очаква 135 от серията тази пролет и 50 други до лятото на 2020 г. Норвежкият оператор \"Норуиджън еър\" обаче вече използва 18 самолета и поиска финансова компенсация, след като се наложи да отмени десетки полети на фона на тежкото си финансово състояние. Първото решение бе на  Китай , който е и най-големият пазар на \"Боинг\" за новите модели, тъй като 41 вече летят на територията на страната. Последваха няколко азиатски държави и Австралия, след това - и Европейски. Последва решение на Европейския съюз, а ден по-късно - и на Канада. Още преди нареждането на Тръмп редица компании в страната обаче обявиха, че няма да ползват тези самолети до изясняване на ситуацията. Все още не е известно как ситуацията ще засегне поръчките на \"Боинг\", доставила под 400 от 5000 поръчани самолета, но тя загуби милиарди от стойността си както след първите новини за забрани и приземявания, така и след решението на Тръмп.", "date": "2019.03.13", "title": "От САЩ и Канада до Европа и Китай - кои държави забраниха полети с \"Боинг 737 Макс\" (графика)"}
{"url": "https://www.dnevnik.bg/sport/2019/03/13/3404088_snimka_na_denia_vladimir_iliev_i_nai-velikiiat_moment/", "text": "Владимир Илиев сътвори    31-годишният състезател от Троян спечели сребърен медал от световното първенство в Йостерсунд. ", "date": "2019.03.13", "title": "Снимка на деня: Владимир Илиев и най-великият момент за българския мъжки биатлон"}
{"url": "https://www.dnevnik.bg/evropa/2019/03/13/3404087_velikobritaniia_se_podgotvia_za_evroizbori_koito_ne_e/", "text": "Властите във Великобритания усилено правят предварителна подготовка за провеждане на избори за Европейски парламент след само 10 седмици, на които не се предполагаше да има британско участие, тъй като трябва на 29 март страната да е напуснала ЕС. Но пред растящата вероятност този срок да бъде удължен неизвестно колко - може би дори отвъд евроизборите на 23-26 май - Лондон е започнал подготовка на структурите в страната за излор на евродепутати. Причината е, че по договора за членство в ЕС, който може да действа все още към този момент, Великобритания е длъжна да участва в евроизбори. Освен това при евентуална промяна във вече одобреното от Европарламента споразумение за напускането на ЕС, ще трябва евродепутатите да одобрят и коригиран вариант. Но те ще се разпуснат след последната сесия в средата на април и в новия състав, който вероятно ще се събере в края на лятото, няма да има британски депутати, макар страната все още да е в ЕС. Това създава сериозни правни проблеми пред законността на начина, по който Великобритания приключва целия процес. Официално от правителството в Лондон отричат да има такава подготовка, но пред \"Гардиън\" са потвърдили от Централната избирателна комисия, че вече се провеждат конферентни разоговори по въпроса и последният от тях е бил в понеделник. Източници на изданието казват още, че има дискусии между централата на Консервативната партия и евродепутатите ѝ какво да се прави, ако се наложи провеждане на избори за Европейски парламент. Консултациите с ЦИК, в които участват представители на правителствената администрация и на режионалните структури за организиране на избори имат за основна цел цялата система да е подготвена много бързо след евентуално решение за евроизбори да ги подготви и проведе достатъчно добре. В бюджета за 2019 г. за всеки случай бе предвидена и сума за организирането на евроизбори, но тя е символична и има за цел да покрие разходи но провеждане гласуването на граждани на други страни от ЕС на британска територия. Но британското законодателство създава известен проблем за партиите - те са длъжни да се отчетат за разходите си за предизборна кампания за 4 месеца назад. Но понеже такава кампания няма, те ще трябва да отчетат всеки разход от 23 януари насам.", "date": "2019.03.13", "title": "Великобритания се подготвя за евроизбори, които не е предвидила"}
{"url": "https://www.dnevnik.bg/sviat/2019/03/13/3404083_parlamentut_v_london_othvurli_brekzit_bez_sdelka_utre/", "text": "Британският парламент отхвърли възможността и за Брекзит без сделка във второто от три поредни гласувания, които трябва да решат какво ще се случи с планираното от почти три години напускане на Европейския съюз. Така те откриха пътя за гласуването за  забавяне на Брекзит  чрез удължаване на чл. 50 от Лисабонския договор – правния механизъм, чрез който Великобритания излиза от ЕС. Съюзът заяви, че ще се нуждае от \"надеждна обосновка\", преди да се съгласи с това. Какво предстои да се гласува утре четете  тук . Какво казва ЕС Британските депутати трябва да приемат споразумение за Брекзит с Брюксел, ако искат да елиминират риска от нерегулирано напускане на Европейския съюз, каза тази вечер говорител на ЕС в Брюксел, цитирана от ДПА. \"За да се изключи опцията за напускане без сделка не е достатъчно само да се гласува срещу Брекзит без споразумение\". \"Трябва да има договорено споразумение. Ние договорихме споразумение с (премиера) Тереза Мей и ЕС е готов да го подпише\", каза още тя. Европейският съюз е готов да обсъди отлагане на датата за Брекзит, ако Великобритания внесе мотивирано искане за това, заяви по-рано днес говорителят на Еврокомисията Мина Андреева, цитирана от \"Франс прес\". Евентуално отлагане ще бъде преценявано в зависимост от аргументите на Лондон и на поискания срок за него, добави говорителят. Тя напомни, че решение по този въпрос трябва да бъде взето единодушно от останалите 27 страни в ЕС. ЕК и председателят на Европейския съвет Доналд Туск подчертаха, че трябва да се засили подготовката за излизане на Великобритания от ЕС без споразумение, \"за да сме готови за такъв сценарий\", посочва \"Асошиейтед прес\". \"Удължаване на преговорите – за какво\", попита главният преговарящ Мишел Барние по време на реч в Европейския парламент днес. \"Приключи се\", допълни той. Барние подчерта, че каквото и да се случи, споразумението за напускането, което ЕС договори с премиера Тереза Мей, ще остане единствената възможна сделка. Той отхвърли възможността ЕС да предложи нови гаранции по спорния предпазен механизъм за ирландската граница, освен тези, които даде на Мей в понеделник, преди снощи британският парламент  да отхвърли сделката  (повече за тези отстъпки четете  тук ). \"Ако Великобритания все още иска да напусне ЕС по подреден начин, този договор е и ще остане единственият възможен договор\", допълни Барние. Вчера лидерът на опозиционната Лейбъристка партия Джеръми Корбин каза, че Мей трябва да свика извънредни избори. Той настоя вариантът без сделка да бъде изключен, но не спомена ангажимента на партията му да подкрепи нов референдум. Какво предстои при Брекзит без сделка,  четете тук .", "date": "2019.03.13", "title": "Парламентът в Лондон отхвърли Брекзит без сделка, утре ще гласува за отлагане"}
{"url": "https://www.dnevnik.bg/ot_vas/novini_ot_vas/2019/03/13/3403880_poliani_s_igliki_po_ulica_vishneva/", "text": "Игликини полянки по ул \"Вишнева\", така както пазим спомена от детството.", "date": "2019.03.13", "title": "Поляни с иглики по улица \"Вишнева\""}
{"url": "https://www.dnevnik.bg/photos/2019/03/13/3403626_fotogaleriia_svetovnite_snimki_na_denia_-_13_mart_2019/", "text": "Човек минава покрай стена с образа на активистката за правата на хомосексуалните и чернокожите Мариел Франко. Стената е близо до мястото, където тя беше застреляна на 14 март миналата година в Рио де Жанейро, Бразилия. След убийството ѝ тя е призната за вдъхновяващ пример за чернокожа жена, която е успяла да преодолее всички трудности и да си спечели място в доминирания предимно от бели хора градски съвет на Рио де Жанейро.", "date": "2019.03.13", "title": "Фотогалерия: Световните снимки на деня - 13 март 2019 г."}
{"url": "https://www.dnevnik.bg/evropa/2019/03/13/3404119_mei_shte_predloji_otlagane_na_brekzit_do_30_juni_ako/", "text": "Председателят на британския парламент заяви, че утре правителството ще предложи отлагане на Брекзит до 30 юни, ако парламентът одобри сделка за напускане на ЕС до 20 март, предаде \"Ройтерс\". Малко преди това депутатите одобриха отхвърляне при всякакви обстоятелства на варианта за Брекзит без сделка (повече четете  тук ). Утре депутатите ще гласуват за евентуално удължаване, а правителството ще заяви, че ако не бъде одобрено споразумение от парламента до 20 март, е малко вероятно ЕС да одобри каквото и да било удължаване на срещата на върха на 21-22 март без конкретна причина да го направи. Ако до 20 март бъде одобрена сделка, \"тогава правителството ще опита да се споразумее с ЕС за еднократно удължаване за период, приключващ на 30 юни 2019 г., за целите на приемането на необходимото законодателство за излизане от ЕС\", уточни Джон Бъркоу. Какво казва ЕС Европейският съюз е готов да обсъди отлагане на датата за Брекзит, ако Великобритания внесе мотивирано искане за това, каза по-рано днес говорителят на Еврокомисията Мина Андреева, цитирана от \"Франс прес\". Евентуално отлагане ще бъде преценявано в зависимост от аргументите на Лондон и на поискания срок за него, добави говорителят. Тя напомни, че решение по този въпрос трябва да бъде взето единодушно от останалите 27 страни в ЕС. ЕК и председателят на Европейския съвет Доналд Туск подчертаха, че трябва да се засили подготовката за излизане на Великобритания от ЕС без споразумение, \"за да сме готови за такъв сценарий\", посочва \"Асошиейтед прес\". \"Удължаване на преговорите – за какво\", попита главният преговарящ Мишел Барние по време на реч в Европейския парламент днес. \"Приключи се\", допълни той. Барние подчерта, че каквото и да се случи, споразумението за напускането, което ЕС договори с премиера Тереза Мей, ще остане единствената възможна сделка. Той отхвърли възможността ЕС да предложи нови гаранции по спорния предпазен механизъм за ирландската граница, освен тези, които даде на Мей в понеделник, преди снощи британският парламент  да отхвърли сделката  (повече за тези отстъпки четете  тук ). \"Ако Великобритания все още иска да напусне ЕС по подреден начин, този договор е и ще остане единственият възможен договор\", допълни Барние.", "date": "2019.03.13", "title": "Мей ще предложи отлагане на Брекзит до 30 юни, ако до 20 март парламентът одобри сделка"}
{"url": "https://www.dnevnik.bg/sviat/2019/03/13/3404129_potrebiteli_ot_cial_sviat_imat_problemi_s_produktite/", "text": "Няколко от продуктите на \"Фейсбук\" не работят на различни места по целия свят - засега има данни за проблеми с \"Месинджър\", \"Инстаграм\" и \"Уотсап\". Компанията разпространи изявление, че знае за проблема и работи по него. Няма публично обявена информация за причините, но според \"Фейсбук\" не става въпрос за атака тип DDOS. Мониторинговото приложение DownDetector показва, че проблемът е глобален и е започнал около 19:00 българско време.", "date": "2019.03.13", "title": "Потребители от цял свят имат проблеми с продуктите на \"Фейсбук\""}
{"url": "https://www.dnevnik.bg/bulgaria/2019/03/13/3404130_doklad_na_amerikanskite_vlasti_otchete_podobrenie_pri/", "text": "Българските власти са предприели стъпки за съдебно преследване и наказване на длъжностни лица, извършили посегателства върху човешките права, но правителствените действия са недостатъчни и безнаказаността е проблем. Това посочва в частта за България най-новият, 43-ти годишен доклад на Държавния департамент на САЩ за състоянието на човешките права по света, съобщава БТА. В резюмето на 33-те страници, посветени на България в доклада, се посочва, че основните проблеми във връзка с човешките права в страната включват физическото малтретиране на арестанти и затворници от страна на длъжностни лица; тежките условия в затворите и местата за задържане; корупцията, неефикасността и липсата на отчетност в съдебната система; лошо отношение към мигрантите и хората, търсещи убежище; корупцията във всички правителствени подразделения и насилието срещу етнически малцинства. Макар правителството да разполага с механизми да разследва и наказва злоупотребите и корупцията, използването им е било неадекватно, а безнаказаността е представлявала проблем, отбелязва докладът. Законът гарантира свободата на словото, включително на печата, и правителството като цяло спазва това право. При все това се запазва безпокойството, че корпоративен и политически натиск, съчетан със засилващо се и непрозрачно съсредоточаване на медийна собственост и разпространителски мрежи, както и правителствено регулиране на ресурсите и подкрепата за медиите, е нанесло сериозни вреди на медийния плурализъм, подчертава текстът. Индексът за устойчивост на медиите на IREX за 2018 г. отчита \"стабилно увеличаващ се политически натиск върху медиите\", както и всекидневен \"тормоз и натиск срещу журналисти и собственици на медии. Индексът отбелязва съществуването на дълбоко разделение на \"воюващи лагери\" в медиите, който водят до клеветнически кампании и засилващата се \"агресивна пропаганда\". Продължава да има данните за сплашване и насилие срещу журналисти. Като цяло медиите бяха активни и изразяваха широко разнообразие от позиции. Законите за ограничаване на \"езика на омразата\" се прилагаше и за печатните медии. Според доклада от юли на организацията \"Репортери без граници\" за разследващата журналистика, разследващи журналисти и медии са били \"преследвани, сплашвани, разубеждавани чрез клеветнически кампании и определяни като \"враг на държавата\", посочва докладът. В частта за изборите документът отбелязва, че не е имало значителни нарушения на предсрочните избори през март 2017 г. и според повечето участници в тях те са били свободни и честни. Според \"Амнести интернешънъл България\", случаите на сплашване на избиратели и други форми на нередно влияние са се увеличили, докато купуването на гласове е намаляло в сравнение с предишни избори.", "date": "2019.03.13", "title": "Доклад на американските власти отчете подобрение при опазването на човешките права в България"}
