{"url": "https://www.dnevnik.bg/sport/2019/02/01/3384274_snimka_na_denia_deniat_v_koito_katar_stana_futbolna/", "text": "Катар изживя футболна приказка, като изненадващо, но изключително убедително спечели Купата на Азия. Във финала  . Алмоес Али спечели наградата за най-полезен играч. 22-годишният нападател отбеляза девет гола и подобри рекорда за най-много попадения в рамките на един шампионат.", "date": "2019.02.01", "title": "Снимка на деня: Вечерта, в която Катар стана футболна сила"}
{"url": "https://www.dnevnik.bg/razvlechenie/2019/02/01/3384127_banknoti_na_banksi_vlizat_v_britanskiia_muzei/", "text": "Британският музей e придобил първата си творба на Банкси. Културната институция притежава една от неговите имитации на британската банкнота от 10 паунда, която обаче вместо лика на кралица Елизабет II е с образа на покойната принцеса Даяна, съобщава изданието The Art Newspaper. Банкси прави банкнотата през 2004 г. - седем години след смъртта на принцесата, като намерението му е да я пусне в обращение. Анонимният уличен художник твърди, че е отпечатал тираж от 100 хил. копия, които хвърлил от сграда. В момента банкнотите се продават в eBay на цени от 1.99 до 750 паунда, макар повечето да са репродукции, а не автентичните имитации на Банкси. Екземплярът, който сега е във владение на Британския музей, е бил дарен от Pest Control - организация, която функционира като официален представител на Банкси. Подаръкът обаче ще бъде включен в колекцията от монети и медали на музея, а не в тази с картини и рисунки. Приликата на творбата с истинска банкнота от 10 паунда повдига и въпроса дали излагането или създаването на нейни репродукции няма технически да представляват извършване на криминално деяние, макар сега едно от копията да е собственост на финансирания от британското правителство национален музей. Истинската банкнота, на чиято основа Банкси прави своята версия, е изтеглена от употреба през март 2018 г., но все още може да се подменя в Банката на Англия. Говорител на Британския музей обяви, че засега не възнамеряват да излагат новата си придобивка. Преди повече от десетилетие обаче самият Банкси сам излага своя творба в музея. През 2005 г. по своя инициатива и без позволение от управата той инсталира на стените му имитация на пещерна рисунка с образа на човек от Каменната ера, който бута пазарска количка. Творбата му остана там в продължение на три дни, без да бъде забелязана. В момента Банкси е сред най-популярните британски артисти в света. Славата му се увеличи още повече, след като миналия октомври  почти унищожи собствената си творба \"Момичето с балона\"  малко след като тя беше продадена на търг в \"Сотбис\" в Лондон. Въпреки това негови произведения все още не са част от нито една от британските обществени колекции, поне според онлайн базата данни на Art UK. Сред малкото институции, които притежават произведения от Банкси, са музеят \"Виктория и Албърт\" (шест принта и стикери), както и Музеят и арт галерията на Бристъл (две скулптури, картина върху метал и постер). Дори \"Тейт\", където се помещава националната колекция от британско изкуство, все още няма творба на Банкси. На въпроса защо това е така говорител на музея за модерно изкуство отговаря: \"Не коментираме творби и артисти, които не са част от колекцията.\"", "date": "2019.02.01", "title": "Банкнота на Банкси влиза в Британския музей"}
{"url": "https://www.dnevnik.bg/bulgaria/2019/02/01/3384159_ministerstvoto_na_otbranata_shte_tursi_voinici_v_29/", "text": "Министерството на отбраната продължава националната информационна кампания за популяризиране на военната професия. Тя минава под надслов \"Бъди войник\" и ще обиколи 29 града в цялата страна, съобщиха от пресцентъра на министерството. Кампанията започна през октомври 2018 г. в София. През тази година началото се поставя на 7 февруари в Стара Загора, а финалът е в края на октомври във Велико Търново. Основната цел на кампанията е да бъдат привлечени кандидати за военна служба, като се запознаят предварително с условията за кандидатстване, социалния статут на военнослужещия, както и с възможностите за личностно и професионално развитие във въоръжените сили. С военна техника, духов оркестър и хор В градовете, в които ще се проведат събитията от кампанията, ще бъдат организирани информационни борси, за да могат хората, които проявяват интерес към военната служба, да получат подробна информация не само за условията на кандидатстване за войнишки длъжности, но също и за професиите в Сухопътните войски, Военновъздушните и Военноморските сили, Силите за специални операции, Националната гвардейска част и Служба \"Военна полиция\". Освен информационни борси във всеки град ще се показват образци оръжие, военна техника и оборудване. Планират се и изпълнения на Гвардейския представителен духов оркестър и Представителния ансамбъл на въоръжените сили. По данни от средата на миналата година в армията не достигат около 3000 души. Между 30 и 40% от кандидатите за войници отпадат на военните комисии и по специално на психотестовете.", "date": "2019.02.01", "title": "Министерството на отбраната ще търси войници в 29 града"}
{"url": "https://www.dnevnik.bg/sport/2019/02/01/3384114_ot_vtora_liga_kum_budeshteto_zashto_futbolniiat_pirin/", "text": "\"ОФК \"Пирин\" влиза във вашите смартфони\". С това кратко съобщение изпадналият в тежко положение \"Пирин\" обяви в сайта си  създаването на мобилно приложение . Намиращият се във Втора лига клуб поглежда към новите технологии и бъдещето в опита си да намери голям инвеститор, обясни административният директор в \"Пирин\" Велислав Елезов пред \"Дневник\". \"Трябва да сме отворени за всичко, което би искал един рекламодател. Искаме да сме благонадежден партньор за един потенциален инвеститор, като направим една основа, с която им покажем, че може да се рекламират по всякакъв начин и че имаме стабилна фенска база и сме апетитни за инвестиции\", каза Елезов. В последните години футболният тим има финансови трудности заради липсата на спонсори, като отборът се издържа от община Благоевград. Елезов каза, че приложението е направено безвъзмездно и не е част от партньорство с някоя компания. \"Не ни струва нищо и не са вложени никакви средства. Информационното обслужване е направено от наш привърженик, който го прави без пари. А1 ни го дават като платформа и единствено плащаме минимална такса на месец към таксите, които имаме като телефон и интернет.\" Според административния директор бъдещето на \"Пирин\" е добро заради вложенията на общината в спортната инфраструктура в последните години и е \"немислимо да допусне нов фалит на клуба\". По думите му тренировъчните бази на школата и първия отбор са сред петте най-добри в страната. Елезов твърди, че отборът има здрава финансова почва, като 1% от бюджета на града отива за футболния тим. Според него това е достатъчно за съществуването на клуба при оставането му във Втора лига и използването на местни играчи. \"Имаме гаранция за един приличен бюджет, който вече е гласуван, с евентуално прегласуване за повече пари през юни, тоест, ако не намерим инвеститор, да успеем да задържим нивото към момента\", посочи той. \"Гласуваният бюджет, който влиза в сила скоро, е 500 хиляди лева, като при обсъждането на проектобюджета беше обяснено, че тази сума може да бъде такава на момента, защото искаме да намерим външно финансиране. Ако обаче не се намери такова и при евентуално запазване на ситуацията, ще се увеличи с още 280 хиляди лева, което е 1% от целия бюджет на община Благоевград за годината\", каза Елезов. Той допълни, че клубът се надява участието на общината в издръжката да мотивира спонсорите да са по-смели и да инвестират повече в отбора. \"Приложението е прекрасна възможност за настоящите и бъдещи партньори на клуба да рекламират своят фирмената дейност. Платформата е все още в процес на попълване и разработка, но вече е активна\", пише в сайта на клуба. Пред \"Дневник\" Елезов добави, че \"Пирин\" има претенции и амбиции да играе роля във футбола. \"От исторически план ги имаме заложбите. Въпросът е да задържаме повече футболистите ни в Благоевград и евентуално да не е нужно нашите футболисти да ходят в други отбори в България. Ако са достатъчно добри, ние да си ги трансферираме в чужбина\", добави той. \"Пирин\" е 14-и във Втора лига. След 17 мача тимът има 16 точки, като е на една от зоната на изпадащите. ", "date": "2019.02.01", "title": "От Втора лига към бъдещето: защо футболният \"Пирин\" пусна мобилно приложение"}
{"url": "https://www.dnevnik.bg/bulgaria/2019/02/01/3384158_gora_krai_arapia_popadna_v_obrchen_krug_nikoi_ne_nosel/", "text": "Изсичането на дървета над къмпинг \"Арапя\" за строителството на вилно селище не е в компетенциите нито на Районната инспекция по опазване на околната среда в Бургас, нито на териториално поделение на Югоизточно Държавно предприятие към Министерство на земеделието и храните. За това съобщиха от Регионалната инспекция по околната среда и водите в Бургас. Според разпространената информация, освен че не попада в зона по \"Натура\" или друга защитена територия, на терена нямало регистрирани вековни забележителни дървета по Закона за биологичното разнообразие. По тази причина поддържането на зелената система и премахването на растителност край \"Арапя\" било в правомощията на община Царево, на чиято територия се намира теренът. В съобщението на бургаската екоинспекция се казва още, че тя се е произнесла за одобряване на Подробен устройствен план - План за застрояване, отреден за ваканционно селище, още през 2007 г., като е спазила изцяло екологичното законодателство. През миналата година районната екоинспекция в Бургас е разгледала инвестиционно предложение за изграждане на 23 двуетажни вили и обслужваща инфраструктура, като подложила предложението на процедура по оценка за въздействие върху околната среда. По време на процедурата обаче е било представено становище от териториалното поделение на Югоизточното държавно предприятие към Министерство на земеделието и храните, според което след направена на терен проверка станало ясно, че той не попада в горска територия. По тази причина началникът на екоинспекцията в Бургас издал заповед, с която необходимостта от извършване и оценка за въздействие върху околната среда отпаднала. Така се стига до изсичането на неизвестен брой дървета, с което е трябвало да бъде освободен терен за изграждането на вилно селище. Контролът по извършената сеч трябвало да бъде извършен от местната администрация, но дали това се е случило не е известно. По-рано днес бяха обявени и  резултатите от проверката , която началникът на Дирекцията за национален строителен контрол извърши по повод на сигналите за строителство в непосредствена близост до морския бряг в района на Алепу и къмпинг \"Арапя\". Проверката на пътя, който сега се изгражда до вилното селище в изсечената борова гора край \"Арапя\", показала, че за това не е издадено разрешение. Информацията, излъчена в утринния блок на Би Ти Ви, показва, че е била установена липсата и на друг документ - становище от Регионалната инспекция по околната среда и водите в Бургас колко точно дървета е трябвало да бъдат отсечени за разчистването на строителната площадка. Според националния строителен контрол този документ е бил необходим, тъй като през 2007 г. е било издадено строително разрешение само за една сграда, а не за 23 къщички, каквито са намеренията на инвеститора сега. От екоинспекцията обаче отричат да имат отношение към изсичането на дърветата и прехвърлят отговорността за това на общинската администрация в Царево. Само преди дни обаче по повод започналите строежи край къмпинг \"Арапя\" и местността Алепу  кметовете на общините Царево и Созопол Георги Лапчев и Панайот Рейзи увериха, че законът е спазен . Позицията им бе, че те нямат последната дума при издаването на разрешенията за строеж, а освен това те са били одобрени от редица институции, преди да стигнат до администрациите им.", "date": "2019.02.01", "title": "Гората край \"Арапя\" попадна в обрeчен кръг, никой не носел отговорност за изсичането й"}
{"url": "https://www.dnevnik.bg/sport/2019/02/01/3384142_s_vduhnovena_igra_i_zrelishtni_golove_katar_specheli/", "text": "С вдъхновена игра и зрелищни голове Катар победи рекордьора по титли Япония с 3:1 и за пръв път в своята история спечели Купата на Азия. Домакинът на следващото световно първенство по футбол стигна до трофея след седем победи в седем мач, 19 отбелязани гола и едва един допуснат. Катар спечели континенталния шампионат, след като досега дори не беше стигал до полуфинал. Най-доброто постижение на отбора е пето място от 1984 и 1988 г. Тогава обаче директните елиминации включват само полуфинали и финал, а класирането след четвърто място се прави на базата на резултатите от груповата фаза. Откакто през 1996 г. бяха въведени четвъртфинали, Катар само два пъти прескочи групите - през 2000 г. и 2011 г. Катарските футболисти се представиха впечатляващо през целия турнир в Обединените арабски емирства и станаха най-убедителният шампион в историята на Купата на Азия. Те преминаха ударно през груповата фаза след победи срещу Северна Корея (4:0), Ливан (2:0) и трикратния носител на трофея Саудитска Арабия (2:0). Последваха победи срещу шампиона от 2017 г. Ирак (1:0) и двукратния първенец на Азия Южна Корея (1:0), а в полуфиналите бяха разгромени домакините от ОАЕ (4:0). Мачът започна отлично за Катар. В 12-ата минута Акрам Афиф проби отляво и подаде към Алмоес Али, който овладя технично топката и със задна ножица я изпрати в мрежата. Али отбеляза деветия си гол в турнира и подобри рекорда за най-много попадения в рамките на един шампионат. 22-годишният нападател спечели наградата за най-полезен играч. В 27-ата минута катарците отбелязаха второ красиво попадение. Афиф подаде към Абдулазис Хатем, който си нагласи топката на левия крак и със страхотен изстрел извън наказателното поле намери горния десен ъгъл на вратаря Шуичи Гонда. В 69-ата минута Япония успя да се върне в мача с първия си и оказал се единствен точен удар. Такуми Минамино се разписа след асистенция на Юя Осако и прекъсна серията на Катар от над 600 минути без допуснат гол. Катарците обаче бързо убиха надеждите на Япония за обрат. В 82-ата минута Мая Йошида игра с ръка в наказателното поле и главният съдия Рашван Ирматов отсъди дузпа. Афиф беше безкомпромисен от бялата точка, за да увенчае отличната си игра с гол и да оформи крайния резултат. Той завърши турнира с един гол и десет асистенции, като беше замесен директно в 11 от 19-те попадения на Катар в надпреварата. Катар е деветият различен шампион в Купата на Азия след Япония (1992, 2000, 2004, 2011 г.), Саудитска Арабия (1984, 1988, 1996 г.), Иран (1968, 1972, 1996 г.), Южна Корея (1956, 1960 г.), Израел (1964 г.), Кувейт (1980 г.), Австралия (2015 г.) и Ирак (2017 г.).", "date": "2019.02.01", "title": "С вдъхновена игра и зрелищни голове Катар спечели за пръв път Купата на Азия"}
{"url": "https://www.dnevnik.bg/photos/2019/02/01/3384166_fotogaleriia_petuci_za_budeshte_ili_zashto_protestirat/", "text": "Променете системата, не климата\" - това пише на плакат на протестиращи германски ученици в Берлин. Младежки шествия се провеждат вече няколко седмици в Германия, Белгия, Швейцария, Франция и Австралия с искане държавите да се борят по-усилено с климатичните промени. Ученици се организираха в социалните мрежи с хаштаг #FridaysForFuture (\"Петъци за бъдеще\").", "date": "2019.02.01", "title": "Фотогалерия: Петъци за бъдеще, или защо протестират учениците"}
{"url": "https://www.dnevnik.bg/sviat/2019/02/01/3384070_v_surbiia_tri_vestnika_sa_publikuvali_730_luji_za/", "text": "От седмици насам десетки хиляди сърби излизат по улиците да протестират срещу всемогъщия президент Александър Вучич. Демонстрират всякакви хора - освен сръбски и руски знамена се веят и знамена с цветовете на дъгата. Хората протестират срещу потискането на свободата на пресата, изборните манипулации и шуробаджанащината. Това е най-голямото дотук предизвикателство за Вучич, който от седем години вече управлява страната с желязна ръка. Бившият националистически \"ястреб\" днес работи за присъединяването на Сърбия към ЕС. Мнозина дори вярват, че той ще сложи край на конфликта с бившата сръбска провинция Косово, която Белград все още не признава за независима държава. Мнозина в Сърбия предполагат, че с отстъпките си спрямо Косово Вучич си е \"купил\" мълчанието на ЕС относно вътрешното положение в страната. Вучич елиминира и разедини политическата си конкуренция, като за целта овладя медиите: освен една кабелна телевизия и няколко седмичника с малък тираж всички медии в страната се прехласват по сръбския президент и хулят неговите критици. Език на омразата В повечето белградски вестници няма да откриете нищо за сегашните протести. Те почти не споменават за масовото недоволство на хората. Верните на правителството булевардни издания пишат за \"тълпа, изпълнена с омраза\". Според тях демонстрантите били купени от опозицията, за да подкопаят възходящото развитие на страната. Актуални данни потвърждават отчайващото състояние на сръбския медиен ландшафт. Журналистическо разследване на независимия медиен блог Raskrikavanje показва, че само през миналата година три вестника - Informer, Srpski telegraf и Alo - са публикували на заглавните си страници 730 лъжи. Общо 265 войни или конфликти са избухвали, а руският президент Путин бил готов \"да защитава Косово, както би защитавал руска територия\". Друго внушение гласи, че косовските албанци и хърватите дебнели и само умелите действия на сръбския президент запазвали мира. \"В Сърбия булевардните вестници не шумят толкова около шоубизнеса и известните имена, а по-скоро са издания, насаждащи омраза и взели на прицел опозицията\", казва редакторката на Raskrikavanje Весна Радойевич. На голяма популярност се радват информациите за уж планираните атентати срещу Вучич, за които ДВ информира през юли 2018 година. Веднъж пред дома му го чакали 8 килъри, друг път ЦРУ, МИ6, сръбската опозиция или хървати готвели атентат срещу президента. С това пресата пресъздава библейския сюжет за битката на Давид срещу Голиат, казва социологът Йово Бакич от Философския факултет на Белградския университет. \"Вучич е представян като сравнително по-слабия, който обаче притежава достатъчно смелост и кураж, за да победи всички заговорници\", посочва той. Предаността се изплаща Макар правосъдието също да е под силното влияние на правителството, от време на време и на близките до режима медии им се налага да плащат обезщетения. Така например вестник Informer беше осъден да плати 1500 евро на председателя на една опозиционна партия заради тиражирана от него лъжа, че политикът бил прахосвал огромни суми в луксозни хърватски курорти. Подобни дела обаче се точат много дълго, а паричните глоби са незначителни в сравнение с печалбите на изданията. Защото за лоялността се плаща щедро, твърди Весна Радойевич. Това означава не само пари за медийни проекти от държавния бюджет, а и достатъчно реклами от държавни фирми, например от сръбския телеком. \"Тоест насаждането на омраза се финансира с пари на данъкоплатеца\", казва Радойевич за ДВ. Лицемерието на партньорите През декември близкият до партията на Вучич медиен магнат Срджан Миливойевич купи един от най-големите медийни концерни в Сърбия за 180 млн. евро. Пикантната подробност в тази история е, че няколко седмици преди това той продаде малък телекомуникационен оператор на държавния телеком за 190 млн. евро. Според експерти тази сума надвишава четирикратно реалната стойност на оператора. Прогресивната партия на Вучич отхвърля категорично всички обвинения в манипулация - ставало въпрос за частна икономика и свободни медии. Включването на Вучич в дискусията \"Медийната свобода в криза\" на икономическия форум в Давос породи много подигравки сред критиците му у дома. Там Вучич заяви, че не бил особено горд със състоянието на медиите в Сърбия, но давал най-доброто от себе си. Човек дори би могъл да си помисли, че не говорим за същия човек, който у дома ругае и унижава критичните журналисти, които публично обявява за \"чужди агенти\". Затова и едно от основните искания на демонстрантите в Белград е насочено към обществено-правната телевизия RTS: те настояват тя да започне да отразява антиправителствените протести - да отделя поне по 5 минути ефирно време за тях. Досега и RTS или напълно игнорираше протестите, или им посвещаваше оскъдни информации. А демонстрантите не могат да бъдат винени, че са незабележими - всяка събота протестна колона от десетки хиляди сърби преминава под прозорците на телевизията.", "date": "2019.02.01", "title": "В Сърбия три вестника са публикували 730 лъжи за година"}
{"url": "https://www.dnevnik.bg/bulgaria/2019/02/01/3384173_sudut_ostavi_nikolai_banev_v_aresta/", "text": "Специализираният съд остави в ареста бизнесмена Николай Банев, след като защитниците му поискаха той да получи по-лека мярка, съобщи БНТ. Според съда може да се направи предположение, че Банев, съпругата му и майка му са извършвали заедно престъпления, за които има доказателства. Прокурорите припомниха, че в килията му е намерен мобилен телефон, чрез който е разменял съобщения със съпругата и майка си. Телефонът на Евгения Банева все още не е открит. Прокуратурата твърди, че съпрузите се уговаряли помежду си за хода на делото и как да започнат медийна атака. Съветвали и децата си да заминат за Русия и да получат руско гражданство. След екстрадирането им от Франция през декември на Николай и Евгения Баневи беше наложена най­-тежката мярка за неотклонение заради опасността да се укрият. Те са обвинени за пет отделни престъпления - участие в престъпна група; длъжностно присвояване/източване на пари и вещи от четири предприятия, сред които и \"Полимери\" АД; укриване на данъци; пране на над 1 млрд. лв. и държане на огнестрелни оръжия и боеприпаси.", "date": "2019.02.01", "title": "Съдът остави Николай Банев в ареста"}
{"url": "https://www.dnevnik.bg/sport/2019/02/01/3384186_lindzi_von_obiavi_krai_na_sustezatelnata_si_kariera/", "text": "Звездата на алпийските ски Линдзи Вон обяви, че прекратява преждевременно състезателната си кариера. 34-годишната американка планираше да се оттегли след края на сезона, но ще го направи още след световното първенство в Оре (4-17 февруари). \"Последните две седмици бяха сред най-емоционалните в моя живот. След много безсънни нощи най-накрая приех, че няма да мога да се състезавам повече\", обяви Вон в социалните мрежи. \"Следващата седмица ще участвам в спускането и супергигантския слалом на световното. Това ще бъдат последните стартове в моята кариера\", допълни олимпийската и двукратна световна шампионка.", "date": "2019.02.01", "title": "Линдзи Вон обяви край на състезателната си кариера"}
{"url": "https://www.dnevnik.bg/sport/2019/02/01/3384195_leki_golove_dadoha_povod_za_razmisul_v_ludogorec_pri/", "text": "Лудогорец\" записа втора победа в предпоследния мач от предсезонната си подготовка в Турция, като се наложи с 4:3 срещу \"Ахмат\" (Грозни). Шампионите се развихриха с четири гола още през първата част, но след почивката допуснаха леки попадения, което донесе поводи за размисъл за треньора Антони Здравков. Младият Доминик Янков вкара първия си гол за отбора. Другите попадения бяха дело на Абел Анисе, Натанаел и Димо Бакалов. \"Бих разделил мача на две части - до 65-ата минута и след това. До тогава смятам, че отборът показа добро лице, имаше атаки, голове. След това направихме някои смени, не оправдаха влизането си в игра. Допуснахме леки голове. От това не съм доволен\", каза Здравков пред \"Диема спорт\". Според него леките допуснати голове се дължат на индивидуални грешки. Треньорът смята, че е работа на самите играчи да направят така, че да не бъркат. \"Лудогорец\" игра силно през първото полувреме. В 11-ата минута след ъглов удар топката беше изчистена, но попадна в Анисе, който стреля от воле и даде преднина на отбора си. \"Ахмат\" изравни Бързо, като в 17-ата минута Беким Балай съумя да вкара. Шампионите бързо върнаха преднината си и след четири минути Натанаел изпълни много добре пряк свободен удар и преодоля вратаря Евгени Городов. Малко по-късно дойде и времето за гола на Янков, който преодоля двама защитници, а след това и вратаря и с точен удар от малък ъгъл вкара за 3:1. В 41-ата минута Лукоки проби и подаде към непокрития Рибейро, чийто удар беше спасен. Бакалов обаче се възползва и вкара. През второто полувреме \"Ахмат\" създаде добри възможности. В 59-ата минута руският отбор получи дузпа и Бернанрд Бериша вкара. В игра за първи път с екипа на \"Лудогорец\" се появи новопривлеченият Серкан Юсеин. В 71-ата минута Хорхе Броун спаси силен удар на играч на съперника. В последните секунди аржентинският вратар сгреши, след като Бериша се пребори с Георги Терзиев, но в опита си да изчисти, Броун изрита топката в тялото на Бериша и тя влезе във вратата му. В събота \"Лудогорец\" среща \"Цървена звезда\".  Хорхе Брун, Натанаел, Георги Терзиев, Драгош Григоре (65 - Рафаел Форстър), Лукас Саша, Светослав Дяков (46 - Яцек Горалски), Абел Анисе (46 - Серкан Юсеин), Доминик Янков (57 - Мей Махлангу), Рибейро (65 - Жоао Пауло), Димо Бакалов, Джоди Лукоки (65 - Адриан Попа)", "date": "2019.02.01", "title": "Леки голове дадоха повод за размисъл в \"Лудогорец\" при резултатна победа"}
{"url": "https://www.dnevnik.bg/tehnologii/2019/02/01/3384202_google_zapochva_da_trie_profili_i_snimki_ot_google/", "text": "След като през миналата година \"Гугъл\" обяви, че върви постепенно към спирането на платформата си \"Гугъл плюс\" (Google+) от днес вече потребителите, които имат профили в нея са предупредени със съобщение, че започва изтриването им. Това ще става поетапно от 2 април като в съобщението се посочва, че е възможно част от публикуваната информация да продължи да се вижда и известно време след този период. От началото на февруари пък няма да могат да се създават нови профили. Компанията предупреждава, че всеки, който е качвал снимки и видеа в \"Гугъл плюс\" трябва да се погрижи да съхрани файловете си. Изтриването няма да засегне снимки и видеоклипове с резервни копия в Google Снимки. Компанията е публикувала указания за администраторите на общности за това как да съхранят данни за тях.  Подробни указания може да се прочетат при влизане в профила на потребителите в \"Гугъл плюс\".", "date": "2019.02.01", "title": "Google започва да трие профили и снимки от Google+"}
{"url": "https://www.dnevnik.bg/sviat/2019/02/01/3384073_maduro_gubi_poslednoto_si_biju/", "text": "Дълги години правителството в Каракас разчиташе на тази проста схема: суровият петрол от Венецуела пристигаше с кораби в САЩ, обработваше се в рафинериите на Citgo - дъщерна фирма на държавния петролен концерн на Венецуела PDVSA (\"Петролеос де Венесуела\"), бензинът се продаваше чрез бензиностанциите на Citgo, а доларите от продажбите се връщаха в Каракас. Възникналото напрежение между САЩ и Венецуела след идването на Уго Чавес на власт през 1999 година не промени нищо в това отношение: Citgo продължаваше да продава, а доларите все така продължаваха да си валят в Каракас. Точно на това сега администрацията на Тръмп иска да сложи край: Венецуела ще продължи да продава в САЩ, но постъпленията ще отиват в запорирани банкови сметки. Американското правителство иска да даде достъп до тях на самопровъзгласилия се за временен президент Хуан Гуайдо. Венецуелският политолог от университета в Мюнстер Иво Ернандес смята това за историческа стъпка. \"САЩ бяха единственият редовен източник на валута за Венецуела. В средносрочна перспектива промяната ще бъде тежък удар за Мадуро\", казва той. Гюнтер Майхолд от фондацията \"Наука и политика\" е по-сдържан в оценката си: \"Всичко зависи от това какви алтернативни източници на валута ще намери още Венецуела\", казва той. Президентът Мадуро реагира видимо ядосан на решението на САЩ. \"Те искат да ни откраднат Citgo\", заяви той в телевизионно обръщение и обеща Венецуела да си потърси правата в американските съдилища. Упадъкът на венецуелската петролна индустрия Citgo е фирма на повече от 100 години, която през 80-те години се нареди сред най-големите петролни компании в САЩ. През 1986 година държавният петролен концерн PDVSA купи половината от компанията, а през 1990 година я придоби и цялата. Десетилетия наред PDVSA действаше самостоятелно, правеше огромни печалби и осъществи експанзия в чужбина. Президентът Уго Чавес се опита да финансира своите социални програми с приходите от PDVSA. Работниците и служителите от фирмата стачкуваха в продължение на месеци, но в крайна сметка спечели Чавес, който през 2003 година обяви почти 18 хил. стачкуващи работници за \"държавни врагове\", след което ги уволни. Именно пълното одържавяване на PDVSA критиците смятат за началото на упадъка на венецуелския петролен сектор. Систематично социалистите се освобождаваха от чуждите участия в концерна - през 2010 дяловете на фирмата Ruhr Oel GmbH, притежаваща четири рафинерии в Германия, бяха придобити от \"Роснефт\". За десетина години добивът на петрол във Венецуела спадна от 3,5 милиона барела дневно през 1998 година на няма и два милиона барела през 2017. По данни на ОПЕК през миналата година добивът е спаднал още повече заради икономическата криза - на 1,2 милиона барела суров петрол на ден. Citgo - последната касичка на Мадуро От Citgo уверяват, че в американските си рафинерии могат да обработват по 750 хил. барела суров петрол дневно. Политологът Иво Ернандес предполага, че останалите количества суров петрол заминават за Русия или Китай, но без да носят приходи, а за погасяването на взети заеми. Без подкрепата на Китай, Турция, Иран и Русия Мадуро отдавна щеше да е капитулирал. Според някои публикации само Китай е отпуснал кредити на Венецуела в размер между 50 и 60 милиарда долара. Тези кредити сега се погасяват с петролни доставки. Агенция \"Блумбърг\" пък съобщава, че от януари до ноември 2018 г. Китай е внасял дневно по 340 хил. барела суров петрол от Венецуела. Над 90 процента от валутните приходи на Венецуела са от износа на петрол, а Citgo е последният източник на валутни постъпления за Мадуро от бизнеса в чужбина. Но също и Citgo не е това, което беше: от някогашните ѝ 14 000 бензиностанции днес са останали около 5000, а от осемте ѝ рафинерии - само три. И понеже режимът на Мадуро страда от хронична липса на средства, Венецуела заложи 49,9 процента от Citgo като гаранция в \"Роснефт\". Според някои изчисления Русия вече е отпуснала на Венецуела общо 17 милиарда долара. Включително заради това Москва е твърдо на страната на Венецуела и остро критикува американските санкции. Венецуела няма алтернативи Гюнтер Майхолд не смята действията на САЩ за правно обосновани: \"Не може просто да се злоупотребява с правото на собственост. Това противоречи на световната и на американската икономика\", казва той. Съветникът на Доналд Тръмп по въпросите на националната сигурност Джон Болтън настоява за незабавното замразяване на активи в размер на 7 милиарда долара, като до края на годината могат да се съберат още 11 милиарда долара от продължаващите петролни сделки. Ако САЩ продължат по този път, Венецуела ще трябва да спре доставките си на суров петрол за Citgo. Колко бързо може Венецуела да намери нови източници на доходи? Всичко зависи от това дали съюзниците ѝ в чужбина ще останат на страната на Мадуро. Финансовите пазари във всеки случай са скептично настроени, а повечето анализатори смятат, че Мадуро няма да се задържи още дълго на власт. По данни на \"Файненшъл таймс\" цената на венецуелските държавни облигации и акциите на PDVSA са се покачили. Инвеститорите очакват скорошна смяна на властта и инвестират във венецуелски държавни облигации и акции. Те се надяват на добри печалби след възстановяването на петролния сектор.", "date": "2019.02.01", "title": "Мадуро губи последното си бижу"}
{"url": "https://www.dnevnik.bg/biznes/2019/02/01/3384203_otnovo_e_uduljen_srokut_v_koito_se_priemat_oferti_za/", "text": "До 3 април се удължава срокът, в който Министерството на транспорта ще получава оферти от кандидати да поемат концесията на летището в София, съобщава ведомството. Това е петото удължаване на срока като настоящият е до 5 февруари включително. Съобщение за удължаването на срока ще бъде публикуване в Официалния вестник на Европейския съюз. Крайният срок за подаване на заявления и оферти е 3 април 2019 г., 16:30 часа българско време. Заявленията ще бъдат отворени на 4 април 2019 г. в 9:30 часа българско време, ако не последва ново удължаване. Ще бъде удължен и срокът за поискване на разяснения или допълнителна информация, за което ще бъде съответно изменена документацията за концесията. От ведомството обясняват поредното удължаване с искания от страна на кандидати за удължаване на срока за подаване на заявления и оферти. С това се е съгласил и консултантът на министерството по сделката – Международната финансова корпорация, част от Групата на Световната банка. Концесията е за срок от 35 години с възможност за удължаване. Бъдещият концесионер трябва да изгради нов трети терминал на летището, да разшири втория и евентуално да построи нова писта за срока на концесията. Трябва да бъдат инвестирани най-малко 1.17 млрд. лв. (600 млн. евро). Авансовото концесионно плащане е минимум 550 млн. лв. без ДДС.", "date": "2019.02.01", "title": "Отново е удължен срокът, в който се приемат оферти за концесия на летище \"София\""}
{"url": "https://www.dnevnik.bg/sviat/2019/02/01/3383744_sasht_rusiia_i_drugi_strani_da_ne_uchastvat_v/", "text": "САЩ заплащиха в четвъртък венецуелския президент Николас Мадуро и обкръжението му със сериозни последици за \"бецпрецедентните\" действия за сплашване на противници и предупредиха Русия и друг идържави да прекратят \"разграбването в последния момент\" на петрол и злато от Венецуела. Хуан Гуардо - председателят на парламента, който се самообяви за временен президент, съобщи днес, че в негово отсъствие домът му е бил посетен от служители на спецслужбите на Мадуро, където са питали за жена му. \"Участващите в подобни действия ще бъдат държани отговорни и смятам, че те изпускат уникална възможност да продължат напред\" към бъдещето на страната, казва високопоставен представител на американската администрация в конферентен разговор с журналисти. Той призова също така военните да приемат предложението на Гуайдо за амнистия. Вашингтон предупреди също Мадуро, Русия и други държави да не сключват сделки за венецуелски суровини като злато и петрол. Тази седмица в Каракас пристигна руски самолет, което предизвика твърдения - отхвърлени от Москва - че от страната се изнасят тонове злато. Същият източник допълва, че златни резерви на централната банка ще бъдат продадени в следващите дни на Обединените арабски емирства срещу евро в брой с цел да бъде подкрепена националната валута боливар. \"Ройтерс\" съобщи в ексклузивен репортаж, че вече е имало прехвърляне на 3 тона на 26 януари. Износът - предимно на необработено злато за 900 млн. долара - е започнал в края на миналата година към Турция. Планът е до началото на февруари да бъдат продадени 29 тона злато, съхранявани в трезорите в Каракас. В края на ноември по данни на централната банка страната е разполагала с общо 132 тона, разпределени между Каракас и централната банка на Великобритания в Лондон. Днес сенаторът републиканец Марко Рубио написа в \"Туитър\" до посолството на ОАЕ във Вашингтон, че който транспортира венецуелско злато в момента ще попадне под санкции на САЩ. Централната банка на Каракас и посолството на ОАЕ в Колубмия, което отговаря за Венецуела, не са коментирали твърденията. САЩ обмислят и допълнителни икономически санкции, освен тези, наложени на държавния петролно-газов монополист PDVSA и американското ѝ поделение за горива и бензиностанции Citgo. \"Искаме Citgo да продължи да работи и да остане жизнена компания, но и да сме сигурни, че Мадуро и кликата му няма да могат да я ограмет така, както я грабеха години наред\", обяснява представителят на САЩ, пожелал анонимност.", "date": "2019.02.01", "title": "САЩ: Русия и други страни да не участват в \"последното разграбване\" на злато и петрол от Венецуела"}
{"url": "https://www.dnevnik.bg/sport/2019/02/01/3383746_real_dopulni_polufinalite_za_kupata_na_kralia_s_vtora/", "text": "Реал\" (Мадрид) допълни полуфиналите за Купата на краля след втора победа срещу \"Жирона\". След като преди седмица  спечелиха с 4:2 в зрелищен първи мач  на \"Сантяго Бернабеу\", тази вечер белите се наложиха с 3:1 реванша в Каталуня. Другите три отбора, които продължават напред за Купата на краля, са носителят на трофея \"Барселона\", \"Валенсия\" и \"Бетис\". Жребият за полуфиналите ще бъде изтеглен в петък. Карим Бензема осигури спокоен реванш за \"Реал\" с два гола през първото полувреме. Френският нападател откри резултата в 27-ата минута. Той стартира отдясно на наказателното поле, размени страхотно двойно подаване с Карвахал, който му върна технично с пета, и с левия крак насочи топката в далечния ъгъл. Две минути преди почивката Бензема увеличи преднината на европейския клубен шампион. Винисиус проби по левия фланг, нахлу в наказателното поле и върна назад към французина, който със страхотен шут с десния крак намери долния десен ъгъл на вратата. Бензема вече има 209 гола с екипа на \"Реал\". Той се изкачи на пето място във вечната класация на най-добрите голмайстори на отбора. Повече попадения от французина имат само Ференц Пушкаш (242), Карлос Сантиляна (290), Алфредо ди Стефано (308), Раул Гонсалес (323) и Кристиано Роналдо (451). Педро Поро върна едно попадение за \"Жирона\" в 71-ата минута, но само пет по-късно Маркос Йоренте възстанови аванса на гостите. Добрата преднина от първия мач позволи на старши треньора Сантяго Солари да даде почивка на някои основни играчи. Носителят на \"Златната топка\" Лука Модрич не попадна в групата, а Тибо Куртоа, Каземиро и Гарет Бейл останаха на пейката. Солари все пак пусна силен стартов състав, в който бяха Кейлор Навас, Марсело, Серхио Рамос, Рафаел Варан, Дани Карвахал, Дани Себайос, Маркос Йоренте, Тони Кроос, Лукас Васке, Винисиус и Бензема.", "date": "2019.02.01", "title": "\"Реал\" допълни полуфиналите за Купата на краля с втора победа на \"Жирона\""}
{"url": "https://www.dnevnik.bg/sport/2019/02/01/3383751_lacio_nadvi_inter_sled_drama_s_duzpi_i_stigna/", "text": "Лацио\" спечели драматична победа с дузпи при гостуването си на \"Интер\" и допълни полуфиналите за Купата на Италия. Двата отбора не успяха да си отбележат гол в редовното време, но изиграха инфарктни продължения, в които разминаха по едно попадение. \"Интер\" пропиля изключителна възможност да поведе в 94-ата минута, а \"Лацио\" откри резултата с гол на Чиро Имобиле в 108-ата минута. Нападателят се пребори за първа топка, след което размени няколко двойни подавания с Кайседо и от трудна позиция, притиснат от двама защитници, намери близкия ъгъл. \"Интер\" все пак успя да се добере до дузпи в заключителните секунди. Домакините получиха наказателен удар и капитанът Мауро Икарди изравни в 125-ата минута. Играчите на \"Лацио\" все пак се справиха с разочарованието от късното изравняване и се наложиха с 4:3 при дузпите. Mарчело Брозович и Чиро Имобиле дадоха успешен старт на двата отбора при надлъгването от бялата точка. Лаутаро Мартинес направи първия пропуск, но Самир Ханданович запази равенството с отлично спасяване срещу Риза Дурмиши. Последваха точни попадения на Икарди, Марко Пароло, Седрик Соареш и Франческо Ачерби, преди вратарят на \"Лацио\" Томас Стракоша да отрази изстрел на Раджа Наингола. Лукас Лейва получи шанс да класира \"римските орли\" напред и го направи с безапелационно изпълнение. \"Лацио\" достигна полуфиналите за купата за трета поредна година. В спор за място във финала тимът от Рим ще се изправу срещу другия гранд от Милано - \"Милан\", който във вторник отстрани \"Наполи\" след домакинска победа с 2:0. Другият полуфинал противопоставя \"Аталанта\" и \"Фиорентина\", които  сътвориха сензация в четвъртфиналите . Тимът от Бергамо детронира по безапелационен начин носителя на трофея \"Ювентус\" след успех с 3:0, а тимът от Флоренция разгроми \"Рома\" със 7:1. Полуфиналите за купата се играят в два мача на разменено гостуване. Първите срещи са на 27 февруари в, а реваншите - на 24 април. Финалът на турнира е на 15 май на олимпийския стадион в Рим.", "date": "2019.02.01", "title": "\"Лацио\" надви \"Интер\" след драма с дузпи и стигна финалната четворка за купата"}
{"url": "https://www.dnevnik.bg/bulgaria/2019/02/01/3379291_curkvata_pochita_sveti_muchenik_trifon_dnes/", "text": "Православната църква почита днес паметта на свети мъченик Трифон. Денят, известен в народната традиция като Трифон Зарезан, дълги години е отбелязван по стар стил на 14 февруари и е свързан със зарязването на лозята преди идването на пролетта. \"Преместването\" му две седмици по-рано се дължи на преминаването към Григорианския календар през 1968 г. Понастоящем на 14 февруари православните християни почитат успението на св. Кирил. Св. мъченик Трифон е роден около 225 г. в село Комсада, в областта Фригия, Мала Азия, в семейство, което отрано разпалва у него любов и преданост към Бога. Живее праведно и загива мъченически заради вярата си в Иисус Христос. По време на гоненията срещу християните, когато римският императорски престол е зает от Траян Деций (249-251 г.), Трифон е арестуван, подложен на мъчения и обезглавен. Според народните традиции свети Трифон е покровител на лозарите, винарите и кръчмарите. На този ден се извършва ритуално зарязване на лозята. Според етнографи в основата на празника се крие древният култ към Дионисий - бога, когото в древността почитали като покровител на виното, веселието и лозята. Вярвало се, че там, където той мине, хората се научават да отглеждат лозя и да правят вино. В негова чест се празнували т.нар. дионисиади, характерни с буйните си игри и веселие сред природата. Трифоновден е включен към цикъл от три последователни дена, наречени Трифунци. На 1 февруари се празнува Трифоновден, на 2 февруари - Сретение Господне, а на 3 февруари - свети Симеон. В България днес по данни на Националния статистически институт празнуват над 6 хиляди души.  Трифон, Трифона, Трифко, Трифо, Трифул, Трифа, Трифка, Трифула, Тричко, Тричо, Тричка, Фуне, Фунчо, Радка, Рачо.", "date": "2019.02.01", "title": "Църквата почита свети мъченик Трифон днес"}
{"url": "https://www.dnevnik.bg/evropa/2019/02/01/3383215_es_i_iaponiia_dnes_suzdavat_nai-goliamata_zona_za/", "text": "Две ключови споразумения между Европейския съюз и Япония влизат в сила днес – за икономическо и за стратегическо партньорство. Икономическото споразумение е най-мащабната търговска сделка, сключвана някога от ЕС от гледна точка на размер на пазара, и ще създаде най-голямата зона за свободна търговия в света, обхващаща 635 милиона души. То драстично намалява митата между ЕС и Япония, отваряйки пътя към по-бърза и опростена търговия между двете и увеличаване на размера й. Стратегическото партньорство е свързано със сътрудничество в сигурността по въпроси като международния тероризъм и организираната престъпност, енергийната, климатичната и киберсигурността и други. Тези нови споразумения контрастират с решението на президента на САЩ Доналд Тръмп да въведе принципа \"Америка на първо място\" в търговската политика, отбелязва сайтът theconversation.com. Откакто бе избран за президент, Тръмп наблегна на двустранните сделки, издигна търговски бариери и подкопа международни институции като Световната търговска организация. Именно очакването за националистките политики на Тръмп и особено оттеглянето му от Транстихоокеанското партньорство даде тласък на преговорите между ЕС и Япония по двете споразумения. Големите търговски договорки отнемат дълго време, а разговорите между ЕС и Япония започнаха през 2013 г.  Отваряне на търговията Икономическото споразумение между ЕС и Япония премахва митата за 97% от стоките, внасяни от ЕС, и за 99% от стоките, внасяни от Япония. След преходен период ЕС ще отмени митата върху японските автомобили, камиони и битова електроника. Очаква се компаниите в ЕС да спестяват 1 милиард евро на година от митата, които в момента плащат за износа в Япония. Споразумението ще отвори японския пазар за 127 милиона потребители на селскостопански продукти от ЕС и ще увеличи възможностите за износ на ЕС в много други сектори, например финансовите услуги. Тъй като Япония ще премахне митата за 84% от селскостопанските и рибни продукти, европейците ще печелят повече от износ на стоки като сирена, свинско месо и вина. Основният интерес на Япония в търговската сделка с Европа бе да увеличи износа си в областта на автомобилната индустрия. ЕС досега налагаше 10% мита за японските коли. Заедно икономиките на ЕС и Япония представляват около една трета от световния брутен вътрешен продукт. След като споразумението започне да се прилага изцяло, годишният търговски обмен между ЕС и Япония би могъл да нарасне с близо 36 милиарда евро. Ключови моменти  Сделката: - ще премахне японските мита за много сирена, като например гауда и чедър (които сега се облагат с 29.8 %), както и върху износа на вино (в момента средно 15%); - ще даде възможност на ЕС значително да увеличи износа си на говеждо месо за Япония, а за свинското месо ще бъде въведена безмитна търговия за преработеното месо и почти безмитна - за прясното месо; - ще гарантира закрилата в Япония на над 200 висококачествени европейски селскостопански продукта, носители на т.нар. географски означения, и също така ще осигури закрилата на избрани японски географски означения в ЕС. - урежда специфични чувствителни за ЕС въпроси, например в автомобилния сектор, като въвежда преходни периоди с продължителност до седем години до премахването на митата; - отваря пазарите за услуги, особено за финансови услуги, електронна търговия, телекомуникации и транспорт; - осигурява на дружествата от ЕС достъп до големите пазари на обществени поръчки в 54 големи града в Япония и премахва пречките пред обществените поръчки в железопътния сектор. Японският износ за ЕС се състои преди всичко от машинни части, превозни средства, оптични и медицински инструменти, както и химикали. Износът на ЕС за Япония е доминиран от превозни средства, машинни части, оптични и медицински инструменти, както и фармацевтични продукти. На 23 януари тази година ЕС и Япония приеха решения, с които да се позволи свободно и безопасно движение на лични данни между двете партниращи си по споразумението страни. Те се договориха да признаят взаимно системите си за защита на данните за \"еквивалентни\", с което ще се създаде най-голямото пространство в света с безопасно движение на данни, отбелязва пресслужбата на Европейската комисия. Какво значи това за България? Япония е 18-ият по големина търговски партньор за България извън ЕС. Българският износ за Япония е на стойност 40 милиона евро, а вносът от азиатската страна се равнява на 105 милиона евро. Общо 257 български компании изнасят за Япония. Повече за търговията между двете страни можете да намерите  тук .", "date": "2019.02.01", "title": "ЕС и Япония днес създават най-голямата зона за свободна търговия"}
{"url": "https://www.dnevnik.bg/sviat/2019/02/01/3383571_v_bosna_edno_obajdane_i_1250_evro_nosiat_diploma_za/", "text": "Плащаш 1250 евро и провеждаш един кратък телефонен разговор - това е всичко, което трябва да направи човек, за да се сдобие с диплома за медицинска сестра в Босна и Херцеговина. Това става ясно от разследване на босненските журналисти Азра Омерович и Авдо Авдич. Омерович се свързала с посредник, на когото разкала, че си е намерила работа в Германия и спешно ѝ трябва свидетелство за завършено образование за медицинска сестра - още до средата на януари. Само след 17 дни тя получила документа, удостоверяващ, че тя е завършила 2-годишен курс за медицинска сестра и то с отличен успех. Дипломата ѝ съдържала всички необходими официални подписи и печати. И всичко това без да е стъпвала в класната стая. В Германия работят много медицински сестри от Босна Това разследване на Омерович и нейния колега Авдо Авдич от онлайн списанието Zurnal.info разтърси Босна и Херцеговина и предизвика силен отзвук в Западна Европа. В Германия, смятана от босненците за една от най-атрактивните страни за работа, разследването може да има много сериозни последици за истинските медицински кадри. Според данни на Германската федерална служба за миграцията и бежанците (BAMF) през 2016 и 2017 година в страната са пристигнали повече от 50 000 босненци. Много от тях са заети в области, в които традиционно има остър дефицит на кадри. Сред тях е и медицинското обслужване. За да работят в Германия, тези кадри трябва да представят диплома и други документи за завършена професионална квалификация, които да бъдат признати от съответния орган - в случая Централната служба за чуждите дипломи (ZAB). Оттам съобщават, че са запознати със случая с фалшивите дипломи от Босна и Херцеговина, но същевременно посочват и следното обстоятелство: обикновено те са издадени от истински босненски учебни заведения, признати от властите в Германия. \"Дипломата, с която се сдобихме ние, изглежда напълно истинска. Тя удостоверява, че Азра Омерович е завършила пълния 2-годишен курс на обучение за медицинска сестра\", казва за ДВ нейният колега Авдо Авдич. Разследващият журналист уверява, че въпросната диплома изглежда съвсем като истинска, въпреки че е фалшива. Сега Сараево проверява дипломите на хората в парламента По време на войната в Босна от 1992 до 1995 година изчезват много лични документи, в това число и дипломи за висше образование. По-късно в страната търговията с фалшиви свидетелства за завършено образование процъфтява. Публична тайна е, че много хора успяват да си възстановят дипломите, но по нелегален път. Босненският парламент вече реагира на скандала, като реши да провери отново дипломите на парламентарните служители, съобщи \"Дойчландфунк\". Според Авдич разплитането на казуса трябва да започне с проверки на учебните заведения, чиито печати носят фалшивите свидетелства. \"Ако имахме малко повече време и средства на разположение, можехме да си извадим също и фашива диплома за юристи - без да сме посетили нито една лекция или да сме взели нито един изпит по право\", уверява разследващият журналист. Разкритата схема за издаване на фалшиви свидетелства разтърси из основи съдебната система в Босна и Херцеговина, където по информация на Zurnal.info немалко хора работели именно с фалшиви дипломи.", "date": "2019.02.01", "title": "В Босна едно обаждане и 1250 евро носят диплома за медицинска сестра"}
{"url": "https://www.dnevnik.bg/sport/2019/02/01/3383531_putiat_kum_madrid_kupa_deivis_zapochva_nova_era_s/", "text": "Един от най-старите тенис турнири в света - купа \"Дейвис\" - започва днес нова ера в своята история. Световната отборна надпревара за мъже, която се провежда за пръв път през 1900 г., претърпя коренна промяна в опит да възвърне част от изгубения си блясък. Турнирът на практика ще се превърне в едноседмично световно първенство, което ще се провежда в рамките на една седмица в един град след края на сезона.  Домакин на първите две издания  ще бъде комплексът \"Каха магика\" в Мадрид. Шест от участниците в тазгодишните финали вече са известни, начело с  носителя на трофея Хърватия  и домакина Испания. Останалите дванадесет отбора ще бъдат излъчени след квалификации, които ще се изиграят на 1 и 2 февруари. Зараждането Идеята за промяна беше предложена през 2017 г.  от инвеститорската група \"Космос\", чийто основател и президент е футболистът на \"Барселона\" Жерар Пике. Той представи своите планове още през май 2017 г., като срещна одобрението на всички водещи тенисисти. Предложението дойде в момент, в който Международната федерация по тенис (ITF) получаваше доста критики и обвинения, че е твърде закостеняла и не прави нищо, за да направи единственото мъжко състезание за национални отбори по-атрактивно за зрителите, телевизиите, спонсорите и най-вече играчите. През февруари 2018 г. ръководството ITF одобри единодушно плановете за промяна и сключи 25-годишен договор за партньорство с \"Космос\". Стойността на контракта е 3 милиарда долара. Инвестицията на \"Космос\" ще включва драстично увеличение на наградните фондове за играчите и държавите, които са членки в международната федерация. Освен това се планира финансиране на проекти на местно ниво и други програми за развитие на тениса. Форматът Досегашният формат на купа \"Дейвис\" включваше мачове в рамките на три дни, разположени в четири уикенда - през февруари, април, септември и ноември. Тази продължителност водеше до оттегляне на най-големите имена в спорта, тъй като календарът на АТП е много натоварен. Новият формат предвижда шампионат с 18 отбора. Шест от участниците вече са ясни - полуфиналистите от 2018 г. Хърватия, Франция, Испания и САЩ, както и Великобритания и Аржентина, които получиха \"уайлд кард\". Останалите 12 места ще бъдат запълнени чрез квалификации, в които ще участват 24 отбора. Двубоите са Бразилия срещу Белгия, Узбекистан срещу Сърбия, Австралия срещу Босна и Херцеговина, Индия срещу Италия, Германия срещу Унгария, Швейцария срещу Русия, Казахстан срещу Португалия, Чехия срещу Холандия, Колумбия срещу Швеция, Австрия срещу Чили, Словакия срещу Канада и Китай срещу Япония. Квалификациите ще се изиграят в рамките на два дни. Днес ще има два мача поединично, а в събота - мач на двойки и още два индивидуални двубоя. В същото време броят на необходимите за спечелването на дадена среща сетове е намален от три на два, или максимално три на мач. Критиките Въпреки че в началото срещна подкрепата на звезди като Рафаел Надал, Новак Джокович и Анди Мъри, идеята на Пике получи и доста критики. Една от основните е, че квалификациите тази седмица са единственият шанс отборите да играят в типичната за турнира атмосфера пред родна публика. \"Да играем финалите на едно място е нелепо. Двете неща, които отличаваха турнира, бяха мачовете като домакин и гост, както и форматът три от пет сета. Ако погледнем връхната точка в нашия спорт - турнирите от Големия шлем, там се играе в три от пет сета\", заяви капитанът на Австралия Лейтън Хюит преди домакинството срещу Босна и Херцеговина. \"Водени сме от един испански футболисти. Това е все едно аз да изляза и да почна да правя промени в Шампионската лига. Нелепо е. Той не разбира нищо от тенис\", допълни носителят на две титли от Големия шлем и двукратен шампион в купа \"Дейвис\". Другата основна критика е свързана с датите. Турнирът отново рискува да остане без най-добрите играчи в света, защото финалите ще започнат веднага след заключителния мастърс на АТП. \"Аз няма да участвам в купа \"Дейвис\" през ноември. Ще играя през февруари във Франкфурт, когато са квалификациите. Но купа \"Дейвис\" трябва сериозно да се замисли за доста неща\", заяви шампионът от финалите на АТП Александър Зверев  през ноември. \"Едно от тях са датите. Това е нещо много важно. Мисля, че нито един от топ играчите няма да играе с изключение на Рафа (Надал), защото финалите ще са в Испания. Сигурен съм, че голяма част от водещите тенисисти няма да играят\", каза още германецът. Президентът на ITF Дейвид Хагърти обаче защити новия формат. Според него провеждането на турнира като едноседмично световно първенство в един град ще отвори спорта към нови пазари, нови фенове и ще генерира повече приходи от телевизионни права. Конкуренцията Дълги години купа \"Дейвис\" беше единствената отборна надпревара за мъже. Скоро обаче могат да станат цели три, което ще е сериозен удар по амбициите за връщане на блясъка на най-старата от тях. Тази година предстои третото издание на демонстративния турнир купа \"Лейвър\". Надпреварата, която беше създадена от Роджър Федерер и бразилския бизнесмен Хорхе Паоло Леман с подкрепата на австралийската федерация по тенис, се провежда в края на септември. Турнирът е на сходен принцип с \"Райдър къп\" в голфа - шестима от най-добрите европейски играчи се състезават с отбор от шестима от най-добрите от останалия свят. Състезанието включва 12 мача - девет на сингъл и три на двойки, и се играе в рамките на три дни. Купа \"Лейвър\" беше приета отлично от водещите играчи. Те се обединиха около мнението, че турнирът не може да бъде сравнена като атмосфера и изживяване с нито едно друго тенис събитие в света. Една от главните причини е, че надпреварата внася отборен дух в един строго индивидуален спорт. Дългогодишни съперници стават съотборници на корта. Играчи, които винаги са се конкурирали един с друг, се подкрепят и окуражават в името на отборната победа. Имаше и остри критики, насочени към Федерер. Французинът Жюлиен Бенето обвини рекордьора по титли от Големия шлем, че в търсене на финансова изгода подкопава стойността на купа \"Дейвис\". \"Турнирът на Федерер е демонстративен. Купа \"Лейвър\" няма спортна легитимност. Няма спортен критерий при селекцията. Не се дават точки за световната ранглиста. Просто пари. Понеже той дава 750 хиляди долара на Ник Кириос да иде и да играе мачове, които нямат значение, момчетата са ок\", заяви Бенето. Междувременно в края на миналата година беше обявено създаването на нов турнир за национални отбори - АТП къп. Първото издание на надпреварата ще е през януари 2020 г., като с нея ще бъде даден старт на новия тенис сезон. Състезанието ще се провежда в рамките на десет дни в три австралийски града. В АТП къп ще участват 24 отбора, а наградният фонд ще е 15 милиона долара. В турнира ще се раздават точки за световната ранглиста, като даден играч може да спечели максимум 750 точки. Двадесет и четирите отбора, които ще участват в АТП къп, ще бъдат разделени в шест групи. Осем от тях ще продължат към четвъртфиналите, с които ще започнат директните елиминации. Всеки отбор ще включва до петима играчи, а двубоите ще включват два мача поединично и един на двойки. \"Това ново събитие пасва перфектно на нашата стратегия за иновации и поглед в бъдещето. От обширните ни дискусии с играчите разбрахме, че АТП къп ще е отличен начин за тях да започнат сезона. Тенисистите искат да играят в първата седмица на сезона и затова получихме толкова голяма подкрепа от тях\", каза президентът на АТП Крис Кермоуд. Новият турнир се явява наследник на Световната отборна купа на АТП, която се провеждаше от 1978 до 2012 г. в Дюселдорф.", "date": "2019.02.01", "title": "Пътят към Мадрид: Купа \"Дейвис\" започва нова ера с амбиции да върне блясъка си"}
{"url": "https://www.dnevnik.bg/sviat/2019/02/01/3383541_steisi_eibrams_-_chernata_jena_koiato_demokratite/", "text": "Стейси Ейбрамс ще направи повече от това да опровергае президента Тръмп другата седмица. Като първата чернокожа жена, която ще произнесе отговора на демократите на обръщението \" За състоянието на съюза\" , тя ще представлява това, което мнозина нейни съпартийци виждат като свое политическо бъдеще. Избирайки Ейбрамс, родена в щата Джорджия, загубила с много малка разлика при опита си да стане първата афроамериканка губернатор, лидерът на сенатското малцинство Чък Шумър дава израз на надеждата на партията да спечели бъдещи избори, като се обърне към  жените и цветнокожите . Той също така сигнализира желанието на партията да направи пробив в многообразните югоизточни и югозападни щати след разочароващи загуби там на междинните избори миналата година. 45-годишната  Ейбрамс  представя нарастващото политическо влияние на чернокожите жени. Това е нещо, от което Шумър иска да се възползва, като я привлече да участва в надпреварата в Джорджия за Сената догодина - решение, което за демократите може да има въздействие в национален мащаб, ако тя спечели мястото и междувременно изведе до урните достатъчно гласоподаватели, така че щатът в дълбокия юг да стане конкурентен на равнище президентски избори. Шумър и други \"разбират властта, мъжеството и приноса на чернокожите жени и изборът на Стейси Ейбрамс е физическо въплъщение на това признаване\", каза стратегът на демократите Саймън Сандърс. Речта дава на Ейбрамс стартова площадка под светлината на прожекторите към предизборната кампания за Сената. Макар тя да не е решила дали ще се кандидатира, Шумър прекара последните няколко седмици в увещаване на Ейбрамс да се изправи срещу сенатора републиканец първи мандат Дейвид Пардю. Тя се срещна и със сенаторката от Невада Катрин Кортез Масто, председателка на предизборния щаб на демократите за Сената през 2020 г., с председателката на Камарата на представителите  Нанси Пелоси  и с  Камала Харис  - претендентка за номинацията на демократите за президентските избори - която в момента е единствената чернокожа сенаторка. На практика няма път към мнозинство на демократите в Сената, без да бъде победен Пардю, който в сряда, на събитие за набиране на средства, повиши вероятността да хвърли ръкавица на Ейбрамс. Но отвъд математиката за Сената някои демократи се надяват, че кандидатура на Ейбрамс би могла да им помогне на президентските избори да спечелят 16-те електорални гласа на Джорджия. С все по-голямо многообразие и урбанизация, на Джорджия се гледа като на един от следващите оспорвани щати. Представянето на Ейбрамс през 2018 г. изненада наблюдателите, които предполагаха, че чак след няколко вота Джорджия ще стане колебаещ се щат. Нейните 1.92 милиона гласа бяха с около 85 000 повече от тези, които демократката Хилари Клинтън получи на президентските избори две години по-рано, когато избирателната активност бе по-висока. Въпреки загубата на Ейбрамс нейното присъствие на челно място в листата помогна на други. Демократката конгресменка Луси Макбат взе с лекота място в Конгреса от предградията на Атланта, което беше заемано от републиканците от десетилетия. Съседен район в предградията беше спечелен на косъм от дотогавашния титуляр републиканец и остава най-важна цел за демократите през 2020 г. Демократите взеха също поне 12 места в щатски законодателни органи в предградията на Северна Атланта, което отразява тенденциите в градските райони в цялата страна. Мощното завръщане на Ейбрамс в обществения живот я издига поне засега над съпартийците й кандидати през 2018 г., които привлякоха национално внимание, но загубиха: номинираният за Сената от Тексас  Бето О'Рурк  и  Андрю Гилъм , бившият кмет на Талахаси, който се кандидатира да стане първият чернокож губернатор на Флорида. О'Рурк обмисля да се включи в надпреварата за президентска номинация, но остана на заден план докато популярни сенатори официално започнаха кампаниите си. Гилъм наскоро избра да стане политически коментатор на Си Ен Ен. Въпреки умението на Ейбрамс да завладява аудиторията нейното съпоставяне с Тръмп може да извади на показ проблемите на демократите да спечелят белите гласоподаватели извън градските райони, откъдето Тръмп черпи най-силната си подкрепа. По време на своята кампания за губернатор Ейбрамс наблегна на значението на разпространението на федералната и щатска програма за субсидирана медицинска помощ в болниците в селскостопанските райони на Джорджия, като се опитваше да достигне и до белите гласоподаватели от малките градове и до значителното чернокожо население в Централна и Южна Джорджия. Въпреки това резултатите показаха, че тя губи в сравнение с представянето на демократите през 2014 и 2016 г. в селскостопанските окръзи. Ако Ейбрамс беше повторила изцяло процентите на демократите от 2014 г. в провинциална Джорджия успоредно със силата си в градовете и предградията, тя вероятно щеше да е губернатор. Бившият председател на Демократическата партия в Джорджия Дюбоуз Портър, дългогодишен наставник и верен приятел на Ейбрамс, е бял демократ от малък град, който изтъква, че посланието на Ейбрамс има широк отзвук. \"Тя ще говори за проблемите, които наистина са от значение за работещите американци и семейства, за които Стейси Ейбрамс говори повече от всеки друг, когото познавам\", каза Портър. Докато се готви за най-голямата политическа реч в живота си, Ейбрамс ще трябва да реши какъв тон да държи. Тя рядко споменаваше Тръмп пряко, освен ако не я попитат, докато бе кандидат-губернатор, като се придържаше най-вече към свързани с щата проблеми. Ейбрамс обаче няма да може да си позволи този лукс в излъчвано по националната телевизия обръщение. Тя си спечели репутацията на досадно педантичен, но оптимистичен политик, който подкрепя един визионерски и прагматичен либерализъм. Нейната последна публична реч, когато завърши опита си да стане губернатор без традиционно признаване на поражение, обаче бе безмилостно стегната. Тогава тя обвини избрания за губернатор Брайън Кемп, че е използвал последната си длъжност като държавен секретар на Джорджия, за да откаже на хиляди граждани на щата достъп до урните, като така на практика е осигурил своето избиране. \"Така че нека да е ясно\", каза Ейбрамс. \"Това не е реч за признаване на поражение, защото отстъпването означава да се признае, че едно действие е редно, правилно или уместно. Като жена със съвест и вяра не мога да отстъпя пред това\". Портър каза, че очаква Ейбрамс да бъде \"внимателна\" в своя подход. \"Тя говори от позицията на алтернатива на това, което имахме във Вашингтон през последните две години\", заяви Портър. \"Не става дума за нея. Става дума за нещо по-добро за всички\". /БТА", "date": "2019.02.01", "title": "Стейси Ейбрамс - черната жена, която демократите избраха да опонира на Тръмп"}
{"url": "https://www.dnevnik.bg/sviat/2019/02/01/3383495_shte_se_spravi_li_poroshenko_s_voinata_i_korupciiata/", "text": "Прозападният украински президент Петро Порошенко може да се похвали, че е обвързал Украйна с Европейския съюз. Като кандидат за втори мандат, той обаче ще трябва да намери отговор на недоволството от войната, която продължава да тлее в проруски настроените източни части на страната, както и на корупцията, която подкопава страната. Наричан \"Шоколадовия крал\", защото натрупва състояние в сладкарския бизнес, бившият 53-годишен милиардер беше избран за президент през май 2014 г., на мястото на Виктор Янукович, който бе свален след три месеца на масови протести в Киев. Те бяха предизвикани от решението му да анулира подписването на споразумение за асоцииране с ЕС, за да се обърне към Москва. Последваха открита криза в отношенията с Русия, анексията на Крим и въоръжен конфликт в проруските източни части на страната. Дошъл на власт в критичен за Украйна момент, този човек с внушителна осанка и дълга политическа кариера обещаваше да сложи край на повсеместната корупция, да приеме ключови реформи и да сложи край на конфликта с проруските сепаратисти в Изтока \"до няколко дни\". Пет години по-късно мирният процес на изток е в мъртва точка и засилването на връзките на бившата съветска република с ЕС изглежда основното му постижение. Прагматичен преговарящ и добър оратор, говорещ няколко езика, няколко седмици след встъпването си в длъжност той подписа споразумението за асоцииране с ЕС, анулирано от неговия предшественик. Порошенко постигна и въвеждането на безвизов режим за украинските граждани. Петро Порошенко започна да реформира украинската армия, която досега беше в жалко състояние, с цел Украйна да се присъедини към НАТО. Той настоява, че страната трябва да подаде официална кандидатура за присъединяване към ЕС към 2024 година. Пропусна шанса си След икономическия срив през 2014 и 2015 г. Украйна се връща към растеж, макар и прекалено слаб, за да ѝ попречи да стане през 2018 г. най-бедната страна в Европа, що се отнася до БВП на глава от населението. Данните са на Международния валутен фонд, чиято финансова подкрепа е от ключово значение за Киев. Поощряван от Европа, Порошенко започна големи реформи в енергийния и банковия сектор, насочени към системата за обществени поръчки, образованието и здравеопазването. Президентът обаче успя да довърши малко от тях. Особено трудни се оказаха модернизирането на правосъдието и борбата с корупцията, която разяжда страната. \"По отношение на реформите Украйна със сигурност не е там, където всички бихме искали да я видим, но през тези последни четири години беше постигнат по-голям напредък, отколкото през предишните 23\", подчертава Лена Кошарни от инвестиционния фонд \"Хърайзън Капитал\" (Horizon Capital). Въпреки че бяха създадени нови структури за борба с корупцията, няма осъдени високопоставени чиновници, което дразни Запада и бави финансовата помощ оттам. \"Петро Порошенко пропусна шанса си да промени страната и да изкорени корупцията\", обвинява го младият депутат Серхий Лешченко, бивш разследващ журналист. Загуба на състояние Специалист по международни икономически отношения, родом от югозападния украински регион Болград, Петро Порошенко започва бизнеса си с продажба на какао. След това той купува няколко сладкарски цеха, които обединява в групата \"Рошен\". Въпреки че обеща да продаде компанията, след като бъде избран за президент, Порошенко все още не е изпълнил това, като твърди, че няма купувачи. Той е женен от 30 години за кардиоложка и е баща на четири деца. Порошенко освен това е собственик на телевизия \"Канал 5\". Той казва, че е продал няколко други компании след своето идване на власт. При избирането си Порошенко беше един от най-богатите хора в страната, като през 2014 г. сп. \"Форбс\" изчисли състоянието му на 1.3 млрд. долара. Днес по оценки на украинските медии той притежава 500 милиона долара. Замесването на приближени на президента в корупционни скандали, разкрити при международното разследване на \"Панамските документи\", също хвърли петно върху неговия мандат. Учредяването наскоро в Украйна на православна църква,  независима от религиозната опека  на Москва, повиши леко неговата популярност. Преизбирането му обаче далеч не е гарантирано. Според последните проучвания на общественото мнение Порошенко изостава след бившата премиерка с популистки уклон  Юлия Тимошенко . При това един неочакван съперник, популярният комик Володимир Зеленски, го следва по петите. /БТА", "date": "2019.02.01", "title": "Ще се справи ли Порошенко с войната и корупцията"}
{"url": "https://www.dnevnik.bg/razvlechenie/2019/02/01/3383753_bionse_i_djei_zi_predlagat_bezplatni_bileti_dojivot/", "text": "Американските звезди Бионсе и Джей Зи предлагат на американските си фенов шанса да спечелят безплатни билети за техните концерти в следващите 30 години, ако в заманя успеят да преминат на веган диета за месец. Изпълнителката обяви възможността в \"Инстаграм\" профила си, където има над 123 млн. последователи. В сряда тя публикува информация за проекта \"Грийнпойнт\", който окуражава хората да намалят своето вредно влияние върху околната среда чрез преминаването към хранене, което се състои изцяло от растения. Според  условията на съревнованието , един от феновете ще получи комплект билети за един концерт от всяко едно официално турне на Бионсе и/или Джей Зи в следващите 30 години. В тази връзка Бионсе се зарича, че за месец ще яде само растителни закуски и ще премахне месото изцяло, докато Джей Зи обещава, че две от яденията му на ден ще са изцяло на растителна основа. Проектът е дело на личния треньор на Бионсе Марко Боргес, който през декември публикува книгата си The Greenprint, в която обяснява своята изцяло растителна диета и режим на упражнения. Предговорът в книгата е писан от певицата и съпруга ѝ. Миналият юни проучване, публикувано в журнала \"Наука\", заключи, че избягването на месо и млечни продукти ще бъде най-силното средство за намаляване на вредното влияние върху планетата заради ефекта, който това ще има чрез намалените нива на поливане на земеделски земи, емисиите на животните, обработката на храната и транспорта.", "date": "2019.02.01", "title": "Бионсе и Джей Зи предлагат безплатни билети доживот, ако станеш веган"}
{"url": "https://www.dnevnik.bg/detski_dnevnik/2019/02/01/3382838_koi_sa_zashtotkovcite_i_zashto_e_vajno_da_gi_ima/", "text": "Знаете ли кои са \"Защотковците\"? Ако сте родител на дете между 4 и 5-годишна възраст бързо ще се досетите. Непрестанният въпрос \"защо\", който в нито един момент не намира задоволителен отговор, често кара родителите да извъртат очи: \"Защото така!\". Това обаче започва да убива естественото любопитство, а децата спират да питат, затваряйки се в себе си. Дори има проучвания, според които апатичните, негативни и агресивни възрастни са всъщност игнорирани някога \"Защотковци\". В момент от живота си всеки е бил \"Защотко\", някои дори остават за цял живот. За Крум и Симона Крумови е важно да развиват любопитството на детето си още от най-ранна възраст. Решението да разкажат и покажат на други родители как това може да стане забавно и без много усилие идва естествено. Така създават  образователния проект Carrot , който има за цел чрез игри и специализирани материали да помогне на децата да развиват различни умения. Психолог и педагог = 100% съвместимост Семейство Крумови са заедно от 8 години. Той е психолог и психотерапевт, а тя - филолог и педагог. Казват, че професиите им се съчетават добре, защото се допълват и взаимно си помагат. Преди години заминават на бригада в САЩ и им предлагат да останат. Те отказват и решават да се върнат, за да се развиват в България. \"Знаехме, че нашият път ще е да се занимаваме с деца\", казва Крумов и го определя като естествено продължение на дългогодишния им опит в работата с тях. Преди малко повече от три години се ражда синът им. Когато стават родители, решават да започнат да създават обучителни материали, които да помагат в домашни условя за ранното детско развитие. Образователният проект Carrot се ражда през март миналата година. До момента Крумови са консултирали безплатно над 700 семейства, а образователните им материали стигат до хиляди деца. \"Щастливи сме. Вярваме, че ако всеки прави това, в което се чувства уверен и полага старание, светът ще стане по-добро място. Много е лесно да се дават съвети какво трябва и какво не трябва да се прави. Вместо това ние решихме да дадем от себе си\", казва Симона Крумова. Естественото любопитство и игрите Материалите са изцяло авторски, но стъпват на основата на школи като \"Монтесори\" и \"Валдорф\" - методи за възпитание и образование. Целта на семейство Крумови е колкото се може по-рано да се даде възможност на децата да изследват света с помощта на естественото любопитство. Засега родителите могат да избират между девет комплекта материали на различни теми. Картите, които запознават децата със заобикалящия ги свят са с изображения на зеленчуци, плодове и животни; картите с жизнените цикли ги учат, че всяко нещо в света има място и отнема време; опесъчените цифри и букви развиват сетивата и моторната памет, фината моторика и речниковия запас. Те са особено подходящи за деца с намалено зрение и могат да им помогнат по-бързо да опознаят света. Опитваме се да обясняваме на родителите, че е добре да играят с децата си - така ще им помогнат да се развиват правилно. Направихме материалите универсални и с тях могат да учат всички. Няма значение дали са на 10-месечна възраст, 12-годишни, деца със специални образователни потребности или проблеми в развитието, обяснява Симона. Консултацията, която правят с родителите не е еднократна. Тя е в продължителен период от време, а Крум и Симона им дават насоки как да направят игрите по-интересни и още по-любопитни. Стараем се да организираме различни събития и да обясняваме колко е важно да полагат усилия за развитието на тяхното дете, казва Крум и добавя, че на такъв тип срещи хората откриват съмишленици - \"В Бургас създадоха миниобщество и първия родителски кооператив там. Радваме се, че това се случи на наше събитие. Така отново се убедихме, че всичко, което правим, има смисъл\". Семейството получава много въпроси от типа \"Защо не правите материалите за чужбина - ще спечелите много повече пари?\". \"Искаме да помагаме на българските деца, искаме да сме полезни тук. Имаме стремежа да продължаваме да показваме на родителите колко е важно да общуват с децата си и да развиват естествено тяхното вродено любопитство\", отговарят двамата.", "date": "2019.02.01", "title": "Кои са \"Защотковците\" и защо е важно да ги има"}
{"url": "https://www.dnevnik.bg/evropa/2019/02/02/3383197_gradut_kudeto_niama_bezdomni_hora_po_ulicite/", "text": "Излизайки от гарата в Хелзинки в студена вечер, не отнема много време, преди да се забележи нещо необичайно. Няма спящи на улицата хора и никой не проси. Контрастът с някои големи британски градове, където бездомниците, увити в одеяла и спални чували, са обичайна гледка, е поразителен, разказва Би Би Си. \"Спомням си, че когато бях дете, имаше стотици, дори хиляди хора, спящи по парковете и в горите\", казва зам.-кметът на финландската столица Сана Весиканса. \"Беше видимо, но вече няма. Бездомничеството не съществува в Хелзинки\", допълва тя. През последните 30 години справянето с проблема бе във фокуса на поредица от правителства във Финландия. През 1987 г. там имаше над 18 хил. бездомни хора. Според последните данни от края на 2017 г. около 6600 души са били без дом. Мнозинството живеят с приятели или със семейството си или са във временни институции за настаняване. Много малко са тези, които действително спят по улиците. От 2007 г. тяхното правителство изготви политика за бездомничеството на принципа \"Първо жилището\". Казано просто, тя осигурява на бездомниците стабилен и постоянен собствен дом възможно най-бързо, а след това им оказва подкрепата, от която се нуждаят - за отказване от зависимост, за придобиване на нови умения, за започване на обучение, образование или работа. Един от възползвалите се от подкрепата е Томас Салми. Той останал без дом на 18 години, когато трябвало да напусне сиропиталището, в което живеел. В продължение на три години живял по улиците на Хелзинки, където минималните температури през февруари са около -7C. \"Когато загубите всичко, наистина няма значение. Мислите за самоубийство Студено е, особено в средата на зимата. Ако спите навън, можете да умрете\", казва той. От две години Томас има собствен апартамент в голям комплекс, управляван от Helsinki Deaconess Institute (HDI), една от няколкото организации, които осигуряват жилища за бездомни финландци. Животът на 24-годишния Томас, който, докато живеел на улицата, пиел много, се преобърнал. При системата \"Първо жилището\" няма условия за предлагането на дом. Дори и някой да продължава да взима наркотици или да злоупотребява с алкохол, може да остане в дадените му къща или апартамент, стига да сътрудничи с подкрепящите служители. Наемът може да се плаща с държавна помощ за жилище и хората дори могат да останат там до края на живота си. \"Когато имам стабилен дом, мога да опитам да изградя всичко останало около него като работа, учене, семейство, приятели. Когато обаче си на улицата, нямаш нищо от това\", казва Томас. HDI има 403 апартамента в Хелзинки и в съседния град Еспоо. Наемателите се събират в общи кухни, за да приготвят обяд и да общуват помежду си. Подкрепящите работници са винаги наблизо. Настаняването на хора по този начин не е евтино. Финландия е похарчила около 300 милиона евро през последните 10 години, осигурявайки 3500 нови жилища за бездомните хора и над 300 помощници, които да им оказват подкрепа. По думите на зам.-кмета Весиканса справянето с бездомничеството е не само морално задължение, но може и да спести пари в дългосрочен план. \"Ние знаем, че това се изплаща обратно, защото имаме разходи и ако хората са бездомни. Те имат по-сериозни здравословни проблеми, които след това се пренасят в спешните центрове и болниците. Бездомничеството е нещо, което ние просто не можем да имаме в нашите градове, хора да умират по улиците. Това не е видът общество или град, в които искаме да живеем.\"", "date": "2019.02.01", "title": "Градът, където няма бездомни хора по улиците"}
{"url": "https://www.dnevnik.bg/evropa/2019/02/01/3383788_dvamata_zadurjani_vuv_venecuela_frenski_jurnalisti/", "text": "Двамата френски журналисти, които бяха задържани от венецуелските власти, вчера бяха освободени след два дни в ареста, съобщиха в \"Туитър\" работодателят им и френският посланик във Венецуела, предадоха \"Франс прес\" и БТА. Пиер Кайе и Батист де Мотие са в добро здраве и до няколко часа ще напуснат Венецуела, заяви посланикът Ромен Надал. Журналистите  бяха арестувани във вторник  докато снимали президентския дворец в Каракас. В страната бяха задържани и трима техни колеги от испанската агенция ЕФЕ. Двама чилийски журналисти пък бяха експулсирани, след като бяха арестувани по-рано тази седмица. Вчера  за освобождаването на журналистите призоваха  Европейският парламент и върховният представител на ЕС за външната политика и сигурността Федерика Могерини.", "date": "2019.02.01", "title": "Двамата задържани във Венецуела френски журналисти бяха освободени"}
{"url": "https://www.dnevnik.bg/na_put/2019/02/01/3383437_otkus_ot_razhodkata_na_baba_geitud/", "text": "След поредица от вълнуващи срещи, опасни терени и неравни битки със стихиите през септември 1955 г. тя се изправя на връх Катадин в щата Мейн, където заявява: \"Казах, че ще го направя, и го направих\". За първи път разбра за пътеката в един лекарски кабинет в родния й град , беше в стар брой на \"Нешънъл Джиографик\" от август 1949 г., и материалът в 19 страници, изпълнени с цветни снимки, бе прозорец към едно различно място. Снимките показваха малко мече, прегърнало едно дърво с туристическа маркировка; голи до кръста мъже, които се катерят по обрасли с лишеи скали над линията на дърветата; млади планинари, качили се на скали при пролома Шербърн във Вермонт; туристка, която преодолява пукнатина близо до планината Беър в щата Ню Йорк. Прочете, че турист в \"Грейт Смоуки Маунтинс\" погледнал в дълбините на един каньон и видял мъж да прекопава царевична нива. От стръмните урви падината изглеждала непрестъпна, затова туристът извикал: \"Как слезе там долу?\". \"Не знам – чул отговор – тук съм си роден\". Прочете, че \"ободряващата и предизвикателна за изминаване пътека\" е широка колкото голям камион, храната се намира лесно, а крайпътните подслони са в изобилие, разположени на един ден пеша. \"Пътеката на Апалачите\" позната като П.А., е обществен път от ранга на седемте чудеса на природния свят – възторгваше се статията. – По нея може да преминете от връх Катадин, откъдето се вижда Канада, до планината Огълторп, която се издига над далечните светлини на Атланта.\" Старицата остана запленена. \"Създадена за радост на всеки в добро здраве - продължаваше статията – П.А. не изисква специални умения или опит в катеренето.\" През 1949 г., когато статията беше публикувана, по официални данни само един човек – 29-годишен войник на име Ърл В. Шафър, бе прекосявал цялата пътека без прекъсване. През седемте години след славния му поход само още петима бяха повторили постижението. И всички те бяха мъже. Ема възнамеряваше да промени положението. \"Мислех си, че макар и да съм на 66 години – щеше да напише по-късно в дневника си – ще опитам.\" Не каза на никого за плановете си и събра каквото тя смяташе за жизненонеобходимо, а не каквото се предполагаше, че човек трябва да вземе на 3300-километров поход. Предшествениците й бяха тръгнали по пътеката със специално поръчани туристически раници, спални чували, палатки и туристическа посуда. Не и Ема. Малката й чанта тежеше около осем килограма. Докато се подготвяше за петмесечното пътешествие, бе станало юли, затова бе решила да тръгне от север и да върви на юг. Хвана автобуса в 6:15 ч. от Грейхаунд в окръг Галия до Питсбърг, оттам се качи на \"Ню Йорк Експрес\" до Манхатън, а после на още един автобус до Огъста Мейн, и пристигна рано на следващата сутрин. Качи се на поредния автобус от Огъста до Бангор и се регистрира в хотел \"Пенобскот\", където пренощува и плати на рецепциониста 4,50 долара.  На следващата сутрин, 10 юли, си взе такси до лагера \"Питман\" и пристигна към 10:30 ч., а послеизкачи връх Катадин – северната начална точка на пътеката. След три часа и половина вече беше слязла, тъкмо преди да се смрачи. Една млада двойка я почерпи с варени кренвирши, печен грах с меласа и солено свинско. После разстла одеалото си и се унесе в сън под подслона при къмпинга край катадинските водопади, където потоците пеят през нощта. На следващата сутрин, преди слънцето да надникне над долината, тя остави куфара си при един парков надзирател, даде му един долар и го помоли да го върне обратно в Охайо. А после се отправи към лагера \"Йорк\" – спортна хижа на западния бряг на река Пенобскот. След няколко километра си даде сметка, че е взела твърде много дрехи, затова изпразни чантата си, напъха излишното в една кутия и помоли хората от лагера \"Йорк\" да я изпратят обратно в Охайо. Оттам вървя около 20 километра до езерото Рейнбоу, където едно мило семейство в къмпинга я почерпи с печено говеждо и пай. Тя реши на следващия ден да си почине и остана за още една нощ. На другата сутрин тръгна рано. Щом стигна до един изгнил от климатичните условия знак, пое грешната посока. Не знаеше, че Пътеката на Апалачите е маркирана с бели ивици, и в крайна сметка доста се откони от курса. Малко преди обяд излезе от гората, озова се на обрасла с орлова папрат поляна и осъзна, че е изгубила пътя. Час и половина търси из пущинака, но не успя да открие пътеката. Качи се на една открита могила, накладе си огън и легна на земята. Засвирука си и лекичко запя, а после загриза стафидите и фъстъците , които беше взела. \"Не ме интересува дали това ще е краят ми – написа в дневника си. – Не е по-лош край от който и да било друг.\" Повече информация за книгата \"Разходката на баба Гейтуд\",  издателство \"Вакон\" . ", "date": "2019.02.01", "title": "Откъс от \"Разходката на баба Гейтуд\""}
{"url": "https://www.dnevnik.bg/evropa/2019/02/01/3383791_velikobritaniia_franciia_i_germaniia_suzdadoha_sistema/", "text": "Германия, Франция и Великобритания поставиха началото на финансов механизъм в помощ на европейски компании със законен бизнес в Иран да избягнат санкциите на САЩ срещу Техеран, обяви в Букурещ германският външен министър Хайко Маас, цитиран от ДПА. Регистрираното във Франция  дружество със специално предназначение под името ИНСТЕКС  - Инструмент в подкрепа на търговския обмен (INSTEX - Instrument In Support Of Trade Exchanges) - се оглавява от германски банков директор, а надзорът е осигурен от висш британски дипломат. Целта му е да дава възможност за търговия в области, които не са обект на американските санкции. Лансирането му бе отложено с няколко месеца, тъй като страните се стремяха да сведат до минимум рискове от санкции. Европейските страни работиха усилено за съхраняването на иранското ядрено споразумение след обявеното от президента на САЩ Доналд Тръмп оттегляне на Вашингтон и възстановяване на санкциите срещу Техеран. Новият европейски търговски механизъм бе замислен като начин да се помогне за съчетаване на износа на ирански петрол и газ срещу покупки на европейски стоки. ЕС подготвя системата от месеци, но все още има малка вероятност тя да заработи през идните няколко месеца. Иран заяви вчера, че новият европейски механизъм, който улеснява бездоларовата търговия със страната, е първата стъпка на ЕС към изпълнение на ангажиментите на съюза по ядреното споразумение между Техеран и великите сили. Германската промишлена асоциация (BDI) приветства създаването на финансовия механизъм, но изрази някои резерви, тъй като системата се основава на подложените на санкции ирански и газов и петролен бизнес, което създава значителен риск за трайните търговски отношения. В комюнике на асоциацията се изтъква, че \"екстратериториалните санкции на САЩ все така препятстват легални бизнес отношения и договорното прилагане на ядреното споразумение с Иран. /БТА", "date": "2019.02.01", "title": "Великобритания, Франция и Германия създадоха система за търговия с Иран"}
{"url": "https://www.dnevnik.bg/evropa/2019/02/01/3383793_krainata_desnica_v_ispaniia_beleji_rust_v_reitinga/", "text": "Подкрепата за испанската крайнодясна партия \" Вокс \" нарасна за месец, сочи ново изследване на общественото мнение, цитирано от \"Ройтерс\". Анкетата на Центъра за социологически изследвания показва, че ако сега има избори \"Вокс\",  макар и сравнително нова партия , би получила 6.5 процента от гласовете, докато през декември тя имаше подкрепа от 3.7 на сто, което я поставя на пето място сред партиите, обхванати от изследването. Социалистите биха спечелили с 29.9 процента от вота - с един пункт повече в сравнение с проучване на същия Център отпреди месец. Останалите партии са десноцентристката \"Сиудаданос\" със 17.7 процента, крайнолявата \"Подемос\" с 15.4 и консервативната Народна партия с 14.9 процента (съответно 17.9 , 14.9 и 19.1 на сто през декември). В проучването от 1 до 13 януари в цяла Испания са участвали 3 хил. души. /БТА", "date": "2019.02.01", "title": "Крайната десница в Испания бележи ръст в рейтинга"}
{"url": "https://www.dnevnik.bg/evropa/2019/02/01/3383795_evrokomisiiata_obvini_osem_banki_v_kartelno/", "text": "Европейската комисия обвини вчера осем големи банки в картелно споразумение на пазара на облигации в еврозоната през различни периоди между 2007 и 2012 година, предадоха световните агенции. Разследването се стреми да установи дали търговци от тези банки са разменяли незаконно чувствителна информация за европейски държавни облигации чрез онлайн чат, посочва Еврокомисията. Според Брюксел те са координирали стратегията се за покупка и продажба на суверенни облигации в евро, издадени от правителства на страни - членки на еврозоната. В комюникето си комисията не посочва нито едно име на банка. На 20 декември, когато Европейската комисия обяви разследване за картелно споразумение на пазара на облигации, се прокраднаха имената на четири банки според различни източници: Crеdit Suisse, Crеdit agricole, Deutsche Bank и Bank of America Merrill Lynch. Комисията е изпратила съобщение за предупреждение, което съответства на европейски жаргон на обвинителен акт. /БТА", "date": "2019.02.01", "title": "Еврокомисията обвини осем банки в картелно споразумение"}
{"url": "https://www.dnevnik.bg/bulgaria/2019/02/01/3383803_zashtiteniiat_svidetel_e_angelov_vkaran_sum_v_kapan/", "text": "Защитеният свидетел, с когото Елена Йончева прави интервю, всъщност е самият Ангел Ангелов. Извършва се манипулация, гавра и заблуждаване на цялото общество от хора във властта. Освен това гласът ми в представените записи е манипулиран. Това заяви министърът на културата Боил Банов в ефира на Би Ти Ви. \"Този мръсник  Ангел Ангелов  (директор на дирекция \"Европейски програми и проекти\" в министерството, който бил уволнен от тогавашния титуляр Вежди Рашидов - бел. ред.) заблуждава цялото общество и органите на реда ще проверят дали е заблуда, това е малка организирана престъпна група от бандити и изнудвачи\", каза той. Освен това по думите му  записите са манипулирани, въпреки че гласът е негов . \"При мен той не е идвал директно, не е заплашвал. Заплахите започнаха, след като беше уволнен, през хора. Държеше се странно и нагло\", добави Банов. Министърът на културата заяви, че е защитавал държавния интерес при действията си при работата на Ларгото. \"Обектът започна със забавяне, фирмата е избрана по времето на Орешарски. Не мога да коментирам дали са спазени изискванията на обекта, защото не съм приемателна комисия. Работил съм само за три месеца по него, докато министър Рашидов беше в болничен\", каза Банов и акцентира, че строителството не е неговата експертиза, а по-скоро задълженията са му били свързани с организацията на работа на обекта, а забавянето на исковата молба с 10 месеца е в законово установения срок. Банов, неволно или не, обърка името на Елена Йончева с Цола Драгойчева и акцентира, че преди да влезе в политиката, си е давал сметка, че е \"кал и мръсотия\". На 30 януари депутатът от БСП и журналист Елена Йончева  представи записи от негови разговори  от март 2016 г., когато е зам.-министър на културата във втория кабинет \"Борисов\". Според Йончева и нейни колеги от БСП записите доказват, че Банов ощетява държавата с поне 700 хил. лв., като опрощава неустойка на фирмата - строител на Ларгото, и дава указания как да се фалшифицират документи.", "date": "2019.02.01", "title": "Защитеният свидетел е Ангелов, вкаран съм в капан, заяви Банов"}
{"url": "https://www.dnevnik.bg/evropa/2019/02/01/3383801_germaniia_iska_es_da_prerazgleda_standartite_si_za/", "text": "В писмо до еврокомисаря по транспорта Виолета Булц министърът на транспорта и цифровата инфраструктура на Германия Андреас Шойер заяви, че ЕС трябва да преразгледа стандартите си за опазване на здравето и замърсяването от превозните средства, що се отнася до емисиите на азотен оксид, на фона на дебата за вредните емисии и въпроса колко добре се контролират те, предаде ДПА. Според сегашните стандарти страните не трябва да допускат изпускането на повече от средното ниво от 40 микрограма азотен оксид на кубичен метър. За Германия се оказва доста трудно да изпълни тези стандарти, тъй като по-голяма част от автомобилната индустрия в страната разчита на продажбите на дизелови автомобили, които произвеждат минимално количество въглероден диоксид, но много азотен оксид. Безпокойствата за емисиите станаха причина някои германски общини  да забранят дизеловите превозни средства,  особено на фона на опасенията за влиянието им върху здравето от вдишването на твърде голямо количество азотен оксид. Тази стъпка предизвика неочаквано враждебна реакция от група германски пулмолози, които твърдят, че създадените системи за мониторинг са проектирани да надхвърлят стойностите на отчетените емисии. Те отбелязват също така, че последните проучвания за нивата на азотния оксид са били разработени слабо и понякога резултатите са били интерпретирани неточно. Шойер заяви, че ще поиска темата да бъде обсъдена на неофициалната среща на транспортните министри на 26-27 март или най-късно на срещата на министрите на 6 юни. Публикувани вчера данни на Германската агенция за околната среда сочат, че емисиите от дизеловото гориво продължават да са по-високи от позволеното, а нивата на азотния оксид покриват стандартите на ЕС в 35 града. /БТА", "date": "2019.02.01", "title": "Германия иска ЕС да преразгледа стандартите си за вредни емисии"}
{"url": "https://www.dnevnik.bg/sport/2019/02/01/3383797_lebron_djeims_se_zavurna_sus_silen_mach_i_pobeda_v/", "text": "Звездата на \"Лос Анджелис лейкърс\" Леброн Джеймс направи страхотно завръщане след контузия и изведе своя отбор до драматична победа в градското дерби с \"Лос Анджелис клипърс\". \"Езерняците\" спечелиха със 123:120 след продължение, а Джеймс завърши с 24 точки, 14 борби и 9 асистенции. Заради разтежение в слабините той пропусна 17 поредни мача, в които \"Лейкърс\" допусна 11 поражения. Това беше най-дългото отсъствие в кариерата на 34-годишния играч, който кара 16-ия си сезон в Националната баскетболна асоциация (НБА). След равностойно първо полувреме, което премина през няколко равенства и осем смени на водачеството, \"Лейкърс\" отвори двуцифрена разлика след почивката. \"Езерняците\" започнаха последната четвърт с комфортен аванс от 14 точки, но не съумяха да го задържат. В последните 3:17 минути гостите не отбелязаха нито един кош от игра и след тройка на Тоби Харис \"Клипърс\" изравни при 112:112. В оставащите 40 секунди от редовното време двата отбора направиха по няколко пропуска, с които равенството се запази. Продължението също беше много оспорвано. \"Лейкърс\" отвори разлика от четири точки, но \"Клипърс\" изравни при 118:118. 75 секунди преди края Джеймс изведе гостите напред, а кош с фаул на Ланс Стивънсън им донесе аванс от пет точки. Лу Уилямс и Ейвъри Брадли пропуснаха няколко възможности да върнат домакините в мача, преди късно попадение на Патрик Бевърли да фиксира крайния резултат. Шестима играчи на \"Лейкърс\" завършиха с двуцифрен точков актив. Джеймс беше най-резултатен с 24, а Стивънсън добави 20 след рекордните в кариерата си пет тройки от осем опита. Брандън Инграм записа 19 точи, Раджон Рондо се отличи с 14 точки, 13 борби и 7 асистенции, а Джавел Макгий и Кайл Кузма се отчетоха съответно с 11 и 10 точки. За \"Клипърс\" над всички беше Уилямс с 24 точки. Бевърли завърши със 17, Монтрезъл Харел - с 15, а Ейвъри Брадли - с 13. \"Лейкърс\" постигна 27-ата си победа от 52 мача през сезона. \"Езерняците\" са девети в Западната конференция, като изостават с един успех от градския си съперник, който затваря зоната на плейофите с 28 победи и 24 загуби. Начело в конференцията е шампионът \"Голдън стейт уориърс\" с 36 победи и 15 загуби. \"Денвър нъгетс\" е втори със същия брой поражения, но с един успех по-малко. \"Оклахома сити тъндър\" (32-18) е четвърти, следван от \"Портланд трейл блейзърс\" (32-20), \"Сан Антонио спърс\" (31-22), \"Хюстън рокетс\" (29-21) и \"Юта джаз\" (29-23). \"Милуоки бъкс\" е лидер в Източната конференция с най-добрите показатели в лигата - 37 победи и 13 загуби. \"Торонто раптърс\" е втори със същия брой спечелени мачове, но с три поражения повече. \"Филаделфия 76\" заема третата позиция с 34 победи и 18 загуби, а зоната на плейофите се допълва от \"Индиана пейсърс\" (32-19), \"Бостън селтикс\" (32-19), \"Бруклин нетс\" (28-25), \"Маями хийт\" (24-25) и \"Шарлот хорнетс\" (24-26).", "date": "2019.02.01", "title": "Леброн Джеймс се завърна със силен мач и победа в дербито на Ел Ей"}
{"url": "https://www.dnevnik.bg/sport/2019/02/01/3383816_nfl_planira_provejdane_na_mach_v_kitai_oshte_prez_2019/", "text": "Комисионерът на  Националната футболна лига (НФЛ)  Роджър Гудъл коментира възможността лигата по американски футбол да се насочи към Китай. Пазарът в Далечния изток отдавна е коментиран в НФЛ, но няколко пъти възможността мачове да се провеждат там пропадна. По думите на Годъл Китай е \"приоритетен пазар\" за Лигата. Страната има население 1.3 милиарда души и китайците имат все по-голям интерес към американските спортове. Големите европейски футболни отбори редовно провеждат тренировъчни лагери в Китай и региона. Другите две големи лиги от САЩ - Националната баскетболна асоциация (НБА) и Националната хокейна лига (НХЛ), вече имаха мачове в страната. НФЛ два пъти обсъждаше провеждането на среща от редовния сезон, но тя не успя да се осъществи през 2007 и 2009 г. Според Sports Business Journal Китай е потенциална дестинация за 2019 г. През следващия сезон НФЛ ще отбележи 100 години от своето създаване. \"Очаквам в следващите няколко месеца да имаме някои наистина вълнуващи новини. Китай е приоритетен пазар за НФЛ. Вярваме, че нашата игра има огромен потенциал за разрастване и привличане на нови фенове. Гледайки данните, които ни се предоставят, ръстът на интереса към НФЛ в Китай за последната година е двуцифрен\", коментира Годъл. Националната футболна лига вече обяви, че  четири мача до края на годината ще се проведат в Лондон . Традиционно английската столица приема поне по една среща от редовния сезон, но сега ще постави рекорд. Два от мачовете ще са на \"Уембли\" и два на новия стадион на \"Тотнъм\".", "date": "2019.02.01", "title": "НФЛ планира провеждане на мач в Китай още през 2019 г."}
{"url": "https://www.dnevnik.bg/evropa/2019/02/01/3383811_iskame_da_promenim_tazi_evropa_jultite_jiletki/", "text": "Френското движение на \"жълтите жилетки\" обяви втора листа с кандидати за изборите за Европейски парламент през май едва няколко дена след като ключови фигури напуснаха предходната кампания на групата, предаде \"Политико\". \"Имаме около 40 души с различен опит в листата\", заяви говорителят на групата Фредерик Ибанес, добавяйки, че кандидатите идват от \"цяла Франция\". \"Опитваме се да останем аполитични в листата\", допълни той. Ибанес не спомена имена на кандидати, но подчерта, че протестната група, която няма определени лидери, иска да \"промени тази Европа\". \"Има много неща, които трябва да се обсъдят, затова сме тук\", посочи още говорителят, като обясни, че движението има пет теми, които се надява \"да отговарят на случилото се в сърцето на демонстрациите\" във Франция – покупателна способност, пенсии, имиграция, социална и данъчна справедливост и суверенитет. Движението на \"жълтите жилетки\" се появи през ноември в знак на протест срещу поскъпването на горивата, но оттогава прерасна в по-широко антиправителствено движение. Миналата седмица \"жълтите жилетки\"  обявиха първи списък с кандидати , но един от тях и ръководителят на кампанията им  се оттеглиха . Междувременно водеща фигура от движението  заяви, че създава политическа партия , но не възнамерява да участва в изборите за Европейски парламент през май.", "date": "2019.02.01", "title": "\"Искаме да променим тази Европа\": \"Жълтите жилетки\" обявиха втора листа за евроизборите"}
{"url": "https://www.dnevnik.bg/evropa/2019/02/01/3383819_gurciia_ot_dnes_vdiga_minimalnata_zaplata/", "text": "Увеличението с 11 процента на минималната заплата в Гърция и премахването на т.нар. \"подминимално заплащане\" за млади служители, които бяха обявени от премиера Алексис Ципрас по време на заседание на кабинета по-рано тази седмица, влизат в сила от днес, съобщава в. \"Катимерини\". \"Днес започва нова ера за младите служители в страната. Ера с повече права, повече достойнство\", заяви министърът на труда Ефи Ахциоглу пред агенция АНА-МПА. \"С увеличението на минималната заплата и отмяната на подминималната заплата ние възстановяваме част от това, което бе отнето на служителите по време на мерките за икономии. И това е акт на справедливост\", изтъкна тя. Увеличението, което е първа подобна стъпка в страната от близо десетилетие, предвижда нарастване на минималната заплата от 586 на 650 евро. Мярката  обаче предизвика безпокойство сред част от кредиторите на Гърция по време на неотдавнашно посещение на тяхна делегация в страната за оценка на ситуацията след излизането от последната спасителна програма през август. /БТА", "date": "2019.02.01", "title": "Гърция от днес вдига минималната заплата"}
{"url": "https://www.dnevnik.bg/zdrave/2019/02/01/3383827_okonchatelno_bolnica_lozenec_stava_turgovsko_drujestvo/", "text": "Парламентът реши окончателно да преобразува болница \"Лозенец\" в търговско дружество – еднолично акционерно дружество, сто процента собственост на държавата. Принципал ще е Министерството на здравеопазването. Сега на ход е ръководството и академичния съвет на  Софийския университет \"Св. Климент Охридски\" да влезе в преговори с ведомството и  евентуално да се стигне до договор, с които университетът ще поеме управлението на болницата. С измененията, приети днес от депутатите на второ четене в закона за лечебните заведения, се разписват подробни правила и условия, на които ще трябва да отговарят и да изпълняват университетите, които ще сключат договори за управление на болници. \"Гарантираме със закон държавната собственост с ясни правила и изисквания към университетите. Създаваме ясен регламент, с договор, гарантиращ прозрачното управление, взимане на решението и управлението на държавната собственост\", отбеляза ръководителят на парламентарната здравна комисия Даниела Дариткова. Допълни, че има интерес и от други университети, които искат да управляват университетските си болници, и затова трябва да има ясни законови правила. Вчера след заседанието на здравната комисия, на което бяха приети новите правила, ректорът на Софийския университет Анастас Герджиков изказа сериозни притеснения от новите изисквания, прокарани между първо и второ четене на промените. Допълни, че остава с впечатлението, че те са писани специално за университета, но и целят всеки с интерес да управлява болница да бъде отказан. Попита защо се бърза толкова и са дадени толкова кратки срокове за предложения и за приемането им. Герджиков даде да се разбере, че при така поставените условия не е ясно дали университетът ще се съгласи да подпише договор за управление на болницата със здравното министерство. За момента имали сериозни притеснения. Според Герджиков въпреки задълженията на болницата от няколко десетки милиона, които тя има, и въпреки че ще спре държавната субсидия за лечебното заведение, то може да се самоиздържа. Това обаче можело да стане, при условие че здравната каса се съгласи да увеличи лимитите и да покрива това, което болницата отчете като дейност и свършена работа. В противен случай действително можело да се стигне до фалит и евентуално разпродаване на част от активите. Първоначалната идея за болница \"Лозенец\" беше тя да спре да е специализираното лечебно заведение на властта и да стане първата многопрофилна болница за комплексно лечение на деца. Тогава от Софийския университет  възразиха остро  и заявиха, че това ще попречи на студентите им да се обучават в болницата, както и ще отнеме акредитацията на Медицинския факултет на университета. Заради критиките премиерът Бойко Борисов  отмени стъпката, но поиска \"Лозенец\" да не е към Министерския съвет . Беше обявено, че тя няма да бъде преструктурирана в детска, а ще стане търговско дружество, което ще бъде дадено за управление на университета. Освен това Борисов обяви, че правителството ще погаси дългове на болница \"Лозенец\" за 23 млн. лева. Преди това здравният министър Кирил Ананиев съобщи, че задълженията на  болницата са над 30 млн. лв.  и ще има проверка на държавната финансова инспекция. А ако скоро \"Лозенец\" не бъде трансформирана, \"може да е късно\". По време на дискусиите около съдбата на болницата от Софийския университет неколкократно изразиха готовност и желание да управляват \"Лозенец\". Вчера обаче ректорът на университета Анастас Герджиков заяви, че тези заявки са били направени по принуда, а сега вече имали сериозни притеснения. От думите на финансовия министър Владислав Горанов днес пък се разбра, че за момента правителството не вижда причина да поеме още от дълговете на болницата, извън вече покритите 23 милиона. \"Ако въпросът е дали правителството ще доразплати натрупани от някой просрочени задължения, първо трябва да направим анализ защо и как функционира това лечебно заведение, на какви основания се предоставя допълнителна субсидия и след това ще преценяваме. Ако няма устойчив модел на финансиране на тази болница, тя трудно ще продължи да съществува в сегашния си вид\", заяви той. По думите му въпросът кой ще плаща натрупаните задължения за стари договори трябва да бъде зададен на \"този, който го е сключвал\". Здравният министър Кирил Ананиев пък се оказа, че не се плаши от болници със задължения. \"Аз имам над 60 болници, от които поне половината имат дългове и си ги разсрочват, разплащат и така нататък. Въпрос на добро управление и добър мениджмънт\", коментира Ананиев в петък в парламента.", "date": "2019.02.01", "title": "Окончателно болница \"Лозенец\" става търговско дружество и няма да е \"правителствена\" (допълнена)"}
{"url": "https://www.dnevnik.bg/sviat/2019/02/01/3383695_fernando_herbasi_bivsh_venecuelski_diplomat_maduro_e/", "text": "Живее в Мадрид от март 2014 г., след като бяга от Венецуела заради обвинение, че е подстрекател на тогавашните протести срещу управлението на Мадуро.  - Тази мобилизация я свика президентът Гуайдо, за да даде поддръжка на ЕС за предстоящото признаване (на Гуайдо за президент - бел. ред.). Разбирам, че по цял свят венецуелците - близо 4 млн. души в 90 страни - се организираме. В Испания ще сме в 19 ч. (20 ч. българско време - бел. ред.) в Мадрид, на централния площад \"Пласа дел сол\", но и във Валенсия, Барселона, Виго, Билбао и другаде. Тук живеят 330 хил. венецуелци. Отдадени сме на венецуелската демокрация. - Случва се нещо много важно. На първо място има подкрепа, безусловно, за Гуайдо в международен план. И то не само в нашия регион - днес Европарламентът трябва да се произнесе (разговорът започна минути преди гласуването - бел. ред.) за признаването на президента Гуайдо. Очакваме и страните от ЕС да го направят. Говори се много и за ролята на Русия. Венецуела беше много важна за Русия от геополитическа гледна точка. Москва я използва в кримската криза, изпращаше  самолети  за военни учения, за да каже на САЩ: Вие сте близо да брега ни, но и ние сме близо до вашия. Не смятам обаче, че при сегашните обстоятелства Русия ще има важна роля в падането или защитата на Мадуро. Мисля, че Мадуро е на последния етап от управлението си, защото 90% от населението на Венецуела го отхвърлят. Венецуелската армия, поне ръководството ѝ, може да стои до Мадуро, но надолу в йерархията страданията заради кризата са същите като за нормалните венецуелци - глад, липса на храни, проблеми със здравето заради липса на лекарства. Този процес ще се развие бързо и ще има промяна, защото военните осъзнават какво се случва в страната. Затова не мисля, че те масово биха вдигнали оръжията срещу народа ни, включително в събота, когато много хора ще се включат. - От сегашна точка няма връщане назад. Наистина е катастрофално - в края на 2018 г. спадът в БВП бе 113% спрямо този отпреди четири години. Нито в САЩ в кризата от 1929 г., нито в Германия през Втората световна война имаше подобен срив. Но причината да няма връщане е, че народът масово подкрепя парламента, който е единствената легитимна власт - в тези избори участваха 14 млн. венецуелци. Народът признава опозицията със 112 (от 167 - бел. ред.) места за легитимна и заради нея излиза на улицата. - Фундаментално решение. Политици от различни семейства се събраха, за да одобрят това - включително европейските социалисти. - Не мога да отрека значението на САЩ - дългогодишен хегемон с историческа връзка с Венецуела, особено чрез продажбата на петрол. Разбира се, и сегашното правителство получаваше пари, като продаваше петрол предимно на САЩ. Но ЕС е изключително важен по много причини - 28 страни, които действат обединено, с обща външна политика и тесни връзки с Латинска Америка, чрез срещи и контакти с парламентите си. В тези страни някои са пазили и особени исторически връзки с Венецуела - Испания, Италия, Португалия. След Втората световна война много от гражданите им емигрираха при нас - достигнаха 1 млн. души по онова време; а страната бе тогава с население 6-7 млн. Това даде много на икономиката и социалното развитие. Днес поддръжката на Европа не е само политическа - приносът към изхода от хуманитарната криза и възстановяването на социалната тъкан ще е решаващ. - Разбирам, че от 2003 г. европейската външна политика се базира на консенсуса и е единна, трябва да представлява всички. Гърция например може да има идеологически съмнения, но може да не се противопостави и да допусне, че другите са прави. - Или ще го признаят всички, или никой няма да го направи. Но съм убеден, че ще се случи. - Много интересна бележка. Няма нищо случайно. Това бе и целта ѝ - да изплаши със способността да бъдат изпратени 5000 войници. Но не вярвам, че ще има американска намеса. Вярвам в способността на венецуелския народ да реши въпроса. Всички венецуелски партии са в парламента. Гуайдо като лидер представя съставената управленска програма, която е и програмата за управление в прехода, която ще се приложи веднага щом Мадуро напусне властта. Нека ви напомня - пътната карта на парламента е много проста: Мадуро си тръгва; създава се преходно правителство; свикват се демократични и свободни избори. Разбира се, в резолюцията на Европарламента не само се признава Гуайдо, но се поддържа и пътната карта, приета от парламента и изложена от Гуайдо, когато се закле. - Не. Това бе процес, в който мнозина в опозицията - останали във Венецуела или отишли в изгнание - допринесоха, но той стана с помощта и на други страни от групата от Лима (група на латиноамерикански държави, търсещи решение на кризата във Венецуела - бел. ред.). САЩ не са част от групата. Резолюцията на групата от 4 януари тази година каза ясно: Мадуро трябва да остави властта на 10 януари, защото мандатът му свършва, защото изборите бяха нечестни и нов мандат би бил измама. Така Мадуро трябва да даде властта на Националното събрание, а още не се знаеше кой ще е той - властта бе предадена на 5 януари. Хуан Гуайдо, на 35 години, инженер, учил във Венецуела и САЩ, и с опит като депутат, бе неизвестен и за венецуелците, не само за света. Узнахме за него през 2017 г., когато бе ранен от полицията (по време на  протестите  срещу Мадуро - бел. ред.). Но младостта и фактът, че е ново лице, не отнемат от способностите му, напротив - той събужда надеждата, че венецуелският талант ще намери решение. - Венецуела е в условия на пълен срив заради Мадуро. На власт са група гангстери. Ако някой от тях не участва в наркотрафик, е корумпиран или може да бъде държан отговорен за престъпления срещу човечеството. Ако не се отървем от тази система на Николас Мадуро, не можем да се оправим със ситуацията в страната. Затова, ако трябва да се стигне до амнистия за Мадуро, ще се стигне. Важното е да се отървем от него. Мадуро вече е без значение от политическа гледна точка. Камък по пътя, по който минаваме, за да възстановим демокрацията, човешките права и живота във Венецуела. - Въпрос на дни е. Събитията ще станат бурни, особено когато Европейският съюз признае Хуан Гуайдо за временен президент (очаква се това да стане в понеделник - бел. ред.). - Китай очевидно има икономически интереси с Венецуела, но такива има и с други държави в Латинска Америка. Имаме голям дълг към Китай, а сме получили заеми в размер на 65 млрд. долара заради политиката на (бившия президент Уго) Чавес и Мадуро. Новото демократично правителство на Венецуела ще се разбере с правителството на Китай, защото президентът Гуайдо каза, че няма да се рушат връзки нито с Китай, нито с Русия. Те ще се преориентират, за да има полза от тях и да носят взаимна изгода. Виждам положителни връзки с Китай - всички знаем, че той е много важна икономика и след много малко години ще е най-важната. - Първо е хуманитарната ситуация. Вече има депутат, натоварен с координацията на хуманитарната помощ. САЩ вече предложиха 20 млн. долара, но го направиха и Колумбия и Бразилия. Може да се стигне още по-далеч. Испанският певец Алехандро Санс каза днес по радиото, че се готви организация на изпълнители за хуманитарна помощ за Венецуела. Важно е и друго: ситуацията във Венецуела да не се сравнява с тази в други страни. Вие като българин не можете да гледате на Венецуела сякаш гледате към България. Много хора казват, че Венецуела е богата. Да, тя беше богата, но сега е бедна. Произвеждахме 3.2 млн. барела петрол, а днес едва се стига до милион. Моля да разберете това - как кошмарни публични политики водят една страна към ситуацията, през която минава Венецуела.", "date": "2019.02.01", "title": "Фернандо Хербаси, бивш венецуелски дипломат: Мадуро е камък по пътя ни, ще се оттегли до дни"}
{"url": "https://www.dnevnik.bg/evropa/2019/02/01/3383828_ft_reshenieto_na_mei_da_ugodi_na_privurjenicite_na/", "text": "Решението на британския премиер Тереза Мей да протегне ръце към твърдолинейните привърженици на Брекзит в Консервативната партия смайва със своя цинизъм, пише в. \"Файненшъл таймс\". Само допреди няколко седмици тя бе непоколебима по въпроса за  мерките за границата  между Северна Ирландия и Република Ирландия, предвидени в споразумението за излизане от ЕС. Сега тя  обещава  да опита  да ги промени , за да угоди на предразсъдъците на съпартийците си. Белфасткото споразумение, гарант на мира на остров Ирландия, очевидно остава на второ място след приоритета да се угоди на привърженици на Брекзит като Борис Джонсън. Мандатът, който премиерът твърди, че е получила за преразглеждането на предпазния механизъм за Ирландия, е безполезен и неправдоподобен. Безполезен е, защото всички други опции за ирландската граница бяха щателно проучени и отхвърлени по време на преговорите между Лондон и Брюксел. Неправдоподобен, защото твърдолинейните политици, които й го дадоха тази седмица, не желаят споразумение. Стратегията сега е да се бави топката, докато дойде крайният срок за излизане от ЕС и се стигне до Брекзит без сделка, пише авторът на статията Филип Стивънс, който е директор на редакционния съвет и главен политически коментатор на вестника. Европейските партньори на Великобритания не са нито слепи, нито глупави. Наблюдавайки гротеската в Камарата на общините, те знаят, че печеленето на едно-единствено гласуване с крехко мнозинство от 16 депутати не дава на министър-председателя нищо подобно на категоричен мандат за преговори. Моето предчувствие е, че колкото по-бързо напредват стрелките на часовника, толкова по-вероятно е във Великобритания да има извънредни избори. Може да последва и втори референдум. Но първо Тереза Мей трябва да бъде спряна, пише Стивънс. /БТА", "date": "2019.02.01", "title": "\"Файненшъл таймс\": Да се угажда на привържениците на Брекзит е цинизъм"}
{"url": "https://www.dnevnik.bg/sviat/2019/02/01/3383849_siriia_be_osudena_za_stotici_milioni_zaradi_ubiistvoto/", "text": "Американски съд осъди Сирия да плати над 300 милиона долара на близките на журналистката  Мари Колвин , която беше убита през 2012 г. в сирийския град Хомс заедно с френския фотограф Реми Ошлик, предадоха световните агенции. На 22 февруари 2012 г. 56-годишната американска репортерка и 28-годишният френски фотограф загинаха в обстрел по нелегален пресцентър в квартал под контрол на бунтовниците в Хомс. При обстрела на пресцентъра бяха ранени още трима души - британският фотограф Пат Конрой, френската журналистка  Едит Бувие  и сирийският преводач Уаел ал Омар. Според федерален съд във Вашингтон сирийската армия и сирийското разузнаване са засекли сателитни сигнали, излъчени от журналистите, и са решили да обстрелят тяхната база. \"Сирия координира и извърши една щателно подготвена атака\", заяви съдийката Ейми Берман Джаксън. Мари Колвин \"беше взета на прицел заради професията, която упражняваше, както и за да се заглуши гласът на онези, които отразяваха разрастването на опозиционното движение в страната\", допълни съдийката. След нападението сирийски офицери са се събрали, за да отпразнуват убийството на журналистите, твърди бивш сирийски агент, който дезертирал. Това негово разкритие бе споменато в съдебното решение. През 2016 г. сестрата на Мари Колвин и нейните деца внесоха граждански иск пред американското правосъдие заради \"извънсъдебното убийство\" на журналистката. Съдът постанови сега Сирия да плати 302.5 милиона долара обезщетение на близките на Колвин. Мари Колвин имаше много награди заради журналистическата си работа. Тя отразяваше редица конфликти за британския в. \"Сънди таймс\". Колвин изгуби едното си око по време на конфликта в Шри Ланка и оттогава носеше черна превръзка, която я правеше разпознаваема навсякъде. За живота на Колвин бе създаден филм, наречен \"Лична война\". В ролята на Колвин се превъплъти актрисата  Розамунд Пайк , която беше номинирана за Златен глобус тази година./ БТА Във Франция през 2013 г. започна съдебно разследване за непредумишлено убийство на Реми Ошлик и за опит за убийството на Едит Бувие.", "date": "2019.02.01", "title": "Сирия бе осъдена за стотици милиони заради убийството на журналистката Мари Колвин"}
{"url": "https://www.dnevnik.bg/evropa/2019/02/01/3383843_hiliadi_uchenici_v_belgiia_protestiraha_sreshtu/", "text": "За четвърта поредна седмица десетки хиляди деца в Белгия не отидоха на училище, за да се присъединят към протести с искания за по-строги действия срещу климатичните промени, предаде Би Би Си. Преди демонстрациите в Брюксел, Лиеж и Лювен десетки деца протестираха пред дома на белгийския министър на околната среда. Подобни младежки шествия се проведоха в Германия и Швейцария. Над 30 хил. ученици и други хора излязоха по улиците в трите белгийски града. Според полицията най-голям е бил броят на демонстрантите в източния град Лиеж, където 15 хил. души са протестирали пред кметството. Други 12 500 деца протестираха в Брюксел, а още 3500 в Льовен. Дете на 12 години, участващо в демонстрация в Гент, заяви: \"Протестирам, защото вярвам, че гласът ни като млади хора трябва да бъде чут. Много специално нещо е да бъдеш част от толкова много хора. Всички ние имаме една обща цел – по-добра планетата. Имаме четирима министри и никаква климатична политика, което е много тъжно.\" В Германия и Швейцария ученици се организираха в петъците с хатаг  #FridaysForFuture  (\"Петъци за бъдеще\").", "date": "2019.02.01", "title": "Хиляди ученици в Белгия протестираха за повече действия срещу климатичните промени"}
{"url": "https://www.dnevnik.bg/sport/2019/02/01/3383853_televiziiata_na_la_liga_shte_izluchva_i_drugi_sportove/", "text": "Президентът на Ла Лига Хавиер Тебас си постави амбициозна задача да създаде  продукт, конкурентен на английската Висша лига , но дотук среща трудности. Испанското първенство загуби от интереса на феновете след трансфера на Кристиано Роналдо от \"Реал\" (Мадрид) в \"Ювентус\". Освен това създадената платформа LaLigaTV (oнлайн телевизия) бележи спад на приходите. Онлайн платформата (OTT) имаше приходи 17.9 милиона евро през 2017 г., а резултатите за последните 12 месеца отчитат приходи едва 15.3 милиона евро. Тебас създаде платформата, за да може ексклузивно съдържание от Ла Лига да достига по-младите. До този момент резултатите не оправдават инвестицията. Годишно организацията отделя 3 милиона евро само за своята онлайн телевизия. В търсене на повече потребители и най-вече на повече рекламодатели телевизията на Ла Лига ще предлага от тази година и други спортове извън футбол. Заради това платформата вече се казва LaLiga Sports TV. Освен футбол нейните потребители ще могат да гледат мачове от шампионати по хандбал, футзал, баскетбол, водна топка, бадминтон и хокей на лед. \"Борим се с платформи като Netflix и HBO, които са от години на пазара. Освен това в последните няколко от тях навлязоха много агресивно в Испания, така че не е лесно. Това обаче няма да ни откаже, а само ни амбицира да инвестираме повече, за да търсим по-добри резултати\", каза Тебас.", "date": "2019.02.01", "title": "Телевизията на Ла Лига ще излъчва и други спортове в търсене на повече приходи"}
{"url": "https://www.dnevnik.bg/sport/2019/02/01/3383854_ludogorec_se_razdelia_s_brazileca_gustavo_kampaniaro/", "text": "Халфът Густаво Кампаняро вече не е част от \"Лудогорец\", като е освободен от българския шампион да си търси нов отбор. Бразилецът имаше договор с тима от Разград до края на сезон 2019-2020, но няма да го изпълни, след като не попада в плановете на треньора Антони Здравков. Кампаняро публикува съобщение в социалната мрежа \"Инстаграм\", с което обяви, че се разделя с \"Лудогорец\". \"Изминаха три сезона на упорита работа, много труд, постижения и особено много радости. В България намерих нови приятели и се научих да уважавам още повече хората. Днес си тръгвам от \"Лудогорец\" сигурен, че направих всичко възможно и дадох най-доброто от себе си. Почитах тази фланелка от началото до края! Продължавам към новите предизвикателства в кариерата ми още по-силен и с още по-голяма мотивация. Благодаря ви, \"Лудогорец\"! Ще продължа да подкрепям този клуб, където и да съм\", написа Кампаняро на португалски и български. Кампаняро беше привлечен в \"Лудогорец\" през 2016 г. със свободен трансфер, след като договорът му с \"Брагантино\" изтече. Преди да заиграе в България, халфът имаше опит в италианския \"Верона\" и френския \"Евиан\". За две години и половина Кампаняро изигра точно 100 мача за \"Лудогорец\", в които вкара девет гола и даде пет асистенции. Халфът участва с тима в групите на Шампионската лига и два пъти в тези на Лига Европа. През настоящия сезон той започна със статут на титуляр до Светослав Дяков в средата на терена, след като Абел Анисе лекуваше тежка контузия. Бразилецът измести Яцек Горалски, който беше титуляр преди това. След  напускането на Пауло Аутуори  и заставането на Здравков начело на тима обаче Кампаняро започна да играе по-рядко. В последния месец от полусезона бразилецът записа само 42 минути на терена, а в последните два мача дори не беше в групата. След  привличането на Серкан Юсеин  от \"Ботев\" (Пловдив) и пълното възстановяване на Анисе Кампаняро се оказа ненужен за тима. По информация на \"Дневник\" Кампаняро не е в лагера на \"Лудогорец\" от два дни, като е напуснал в сряда вечерта. Футболистът притежава италиански паспорт и не заемаше квота на чужденец извън Европейския съюз. \"Нека Бог да благослови пътя ти, приятелю. Ще ни липсваш\", написа лидерът на състава Марселиньо.", "date": "2019.02.01", "title": "\"Лудогорец\" се разделя с бразилеца Густаво Кампаняро"}
{"url": "https://www.dnevnik.bg/evropa/regioni/2019/02/01/3383866_es_obsujda_zabrana_za_podkrepa_na_proekti_svurzani_s/", "text": "Комисията по регионално развитие в Европейския парламент гласува за мерки, които ще направят кохезионната политика по-съобразена с опазването на околната среда от 2020 г., предаде EurActiv. Освен това за пръв път се предвижда да има забрана за предоставяне на подкрепа за изкопаеми горива. Кохезионната политика, която възлиза на над 350 милиарда евро, представлява почти една трета от общия бюджет на ЕС. Фондовете се инвестират в инфраструктура, социални и образователни проекти, както и в проекти, подкрепящи местната икономика. Историческа стъпка Необичайното в предложението на депутатите е, че се предвиждат мащабни мерки за защита на климата. Например изрично се споменава защитата на климата като приоритет за кохезионната политика и се поставя на първо място принципът за енергийна ефективност в подкрепяните проекти. За предпочитане регионалните проекти трябва да получават подкрепа, ако вредят възможно най-малко на околната среда. Освен това проектите, които са свързани с използването на изкопаеми горива, вече няма да бъдат подпомагани. \"Ако това бъде прието, кохезионната политика ще бъде първата политика в ЕС, в която изкопаемите горива ще са категорично изключени. Това ще е историческа стъпка\", заяви Маркус Трилинг, координатор в Европейската мрежа за климатично действие. Също така националните програми за подкрепа на регионите ще трябва да отговарят на климатичните планове на съответната държава и да допринасят за постигането на националните климатични цели за 2030 г. Това ще доведе до осезаема промяна, особено в Източна Европа, където традиционно милиарди се инвестират в инфраструктурни проекти, отбелязва EurActiv. Европейският съвет, представляващ държавите членки, обаче може да бъде спънка в процеса. Той трябва да одобри предложението, след като Европейският парламент го приеме в пленарна зала, което се очаква да се случи на 13 февруари.", "date": "2019.02.01", "title": "ЕС обсъжда забрана за подкрепа на проекти, свързани с използването на изкопаеми горива"}
{"url": "https://www.dnevnik.bg/skorost/2019/02/01/3383876_putnata_agenciia_tursi_reshenie_na_konstruktiven/", "text": "Търсят се възможности за трайно решаване на проблема с напукването на настилката на автомагистрала \"Марица\" в участъка от Оризово до Димитровград, каза днес в рамките на парламентарния контрол министърът на регионалното развитие и благоустройството Петя Аврамова. Тя обясни, че в този участък от пътя има сериозен наклон, като при силен дъжд водата не може да се поеме от улеите за отводняване и се просмуква в насипа, което води до появата на пукнатини и дупки. Изграждането на допълнителни улеи не е решило проблема. Аврамова обясни, че участъкът с дължина 31.4 км е изграден с над 159 млн. лв. от оперативна програма \"Транспорт\", въведен е в експлоатация през октомври 2015 година и има пет години гаранция. До момента всички констатирани проблеми са били отстранявани за сметка на изпълнителя - Кооперативно дружество \"Кооператива Муратори & Чементисти - Чи.Ем.Чи. ди Равенна\". Аврамова обяви, че управителният съвет на Агенция \"Пътна инфраструктура\" ще търси възможности за окончателно решаване на проблема. Министърът не каза дали и този бъдещ ремонт ще е за сметка на изпълнителя.", "date": "2019.02.01", "title": "Пътната агенция търси решение на конструктивен проблем на участък от \"Марица\" в гаранция"}
{"url": "https://www.dnevnik.bg/bulgaria/2019/02/01/3383875_dve_uslovni_prisudi_za_bivshi_slujiteli_na_dans/", "text": "Софийски градски съд /СГС/ призна за виновни бившите агенти от ДАНС Евгени Иванов и Петър Спасов. Съдебнитя състав с председател съдия Атанас Атанасов, прие, че Евгени Иванов е виновен в това, че с цел да набави за себе си имотна облага, е измамил чужди граждани, че ще получат разрешение за постоянно пребиваване в България. Съдът призна Иванов за виновен и в това, че на работното си място в сградата на ДАНС е държал незаконен пистолет и боеприпаси. За тези престъпления Иванов получи общо наказание - условна присъда от 2 г. и 6 м. лишаване от свобода с 4 г. изпитателен срок. По другите две обвинения - за разгласяване на държавна тайна и за преправяне на официален документ, Евгени Иванов е оправдан. Съдът частично уважи и гражданските искове за имуществени вреди от пострадалите, които общо възлизат на около 33 000 лв. Другият подсъдим Петър Спасов също бе признат за виновен, че е продал оръжието на Евгени Иванов, без последният да е имал разрешение за придобиване. Спасов получи условна присъда от 6 месеца лишаване от свобода с 3 г. изпитателен срок.", "date": "2019.02.01", "title": "Две условни присъди за бивши служители на ДАНС"}
{"url": "https://www.dnevnik.bg/sport/2019/02/01/3383832_angliiskite_klubove_biaha_pestelivi_no_otnovo/", "text": "Английските футболни клубове изпратиха  пестелив за стандартите си трансферен прозорец  и за пръв път от седем години насам отчетоха спад в разходите за нови играчи през януари. Въпреки това представителите на Висшата лига отново похарчиха най-много пари за трансфери, показват данните на \"Делойт\". След като приключиха миналия януари със  смазващи рекорди и инвестиции за близо половин милиард евро (430 млн. паунда) , тази година двайсетте клуба от елита на английския футбол привлякоха нови играчи за малко над 200 милиона евро (180 млн. паунда). Само в последния ден на януарския трансферен прозорец през 2018 г. бяха похарчени 180 милиона паунда, докато сега сумата е драстично по-малка - 50 милиона. С най-голяма заслуга беше борещият се за оцеляване \"Нюкасъл\". \"Свраките\" счупиха клубния си рекорд, след като платиха 21 милиона паунда за парагвайския нападател на \"Атланта юнайтед\" Мигел Алмирон. Най-голямата сделка дори беше за футболист, който ще се присъедини към новия си отбор през лятото. \"Челси\" си осигури услугите на 20-годишния национал на САЩ  Кристиан Пулишич от \"Борусия\" (Дортмунд)  срещу 64 милиона евро (58 млн. паунда). Само още три трансфера в английския елит бяха за над десет милиона паунда. Две от тях бяха осъществени от \"Борнемут\", който плати общо 31 милиона за Доминик Соланке от \"Ливърпул\" и Крис Мефам от \"Брентфорд\". \"Уулвс\" пък инвестира 15 милиона паунда, за да откупи за постоянно Джони Кастро от \"Атлетико\" (Мадрид). \"Делойт\" отчита четири основни фактора за намаляването на разходите за трансфери във Висшата лига този януари. На първо място е липсата на активност на отборите от Голямата шестица - \"Манчестър сити\", \"Манчестър юнайтед\", \"Челси\", \"Ливърпул\" и \"Арсенал\". През този прозорец те са похарчили само 43% от общата сума при 62% през миналия януари.  Друга от причините са рисковете, които крият трансферите в тази късна част от сезона. Дори отборите, които се борят за оцеляване, бяха много по-пестеливи. Преди година клубовете, заемащи последните шест места в класирането, похарчиха 70 милиона паунда за нови играчи, а този януари - само 20 милиона. Другите два фактора са по-стабилната от всякога финансова позиция на клубовете във Висшата лига, което намалява необходимостта да продават най-големите си таланти, и минималното подобрение на договора за продажбата на телевизионните права, което според \"Делойт\" е редуцирало желанието да се харчи мащабно.  Много отбори се насочиха към привличането на футболисти под наем до края на сезона. Гонсало Игуаин, който е собственост на \"Ювентус\",  пристигна от \"Милан\" в \"Челси\" . \"Арсенал\" взе Денис Суарес от \"Барселона\", \"Кристъл палас\" се сдоби с Миши Батшуай, а \"Лестър\" си осигури услугите на Юри Тилеманс от \"Монако\". Въпреки \"тихия\" януари за стандартите на Висшата лига с похарчените пари през лятото инвестициите за нови играчи през този сезон достигнаха 1.4 милиард паунда. Това е втората най-голяма сума в историята след 1.9-те милиарда паунда, които бяха платени за трансфери през миналия сезон.  Извън клубовете от Висшата лига най-активните през януарския трансферен прозорец бяха представителите на италианската Серия А. Те похарчиха общо 160 милиона евро (140 млн. паунда), като с най-голям принос беше \"Милан\". \"Росонерите\" взеха двама играчи за по 35 милиона евро - Лукас Пакета от \"Фламенго\" и Кжищоф Пьонтек от \"Дженоа\".  Почти еднаква сума за нови играчи дадоха клубовете от френската Лига 1 (75.5 млн. евро), германската Бундеслига (73 млн. евро) и испанската Примера дивисион (72 млн. евро). В сметките не е включена сделката за холандския талант на \"Аякс\" Франки де Йонг. \"Барселона\" договори привличането му срещу 75 милиона евро, като 21-годишният халф ще се присъедини към новия си отбор през лятото. Миналия януари клубовете от петте големи лиги в Европа похарчиха общо 815 милиона паунда, докато сега инвестираха малко над 500 милиона.", "date": "2019.02.01", "title": "Английските клубове бяха пестеливи, но отново похарчиха най-много за трансфери"}
{"url": "https://www.dnevnik.bg/sviat/2019/02/01/3383897_feisbuk_iztri_stotici_stranici_razprostraniavashti/", "text": "Компанията \"Фейсбук\" обяви, че е разкрила голяма кампания за манипулации, организирана от Иран и насочена срещу много страни. Социалната мрежа е заличила 783 страници, групи и акаунти, които излагали и предавали иранската официална позиция по деликатни въпроси, като например  израелско-палестинския конфликт , Сирия или Йемен. Те действали в засегнатите от иранската позиция страни, както и в други държави, под прикритието на местни акаунти и страници. Акаунтите, групите и страниците са били заличени както от \"Фейсбук\", така и от \"Инстаграм\". \"Въпреки че хората зад тези дейности са се опитали да укрият самоличността си, ръчна проверка ни позволи да свържем тези акаунти с Иран\", се казва в изявление на \"Фейсбук\". Въпросните дейности са били разкрити в общо 26 страни, повече от които с голямо  мюсюлманско население , в Европа, в Северна Америка, в Близкия изток, а също в Афганистан и Пакистан, в Индия и дори в Индонезия, Малайзия и Южна Африка. Около 2 милиона акаунта са следвали поне една от въпросните заличени страници, а 1600 акаунта участвали в една от групите. Минимум 254 000 акаунта са следвали поне един от закритите профили в \"Инстаграм\". В последно време \"Фейсбук\" съобщи за подобни прочиствания на акаунти, включително на такива, свързани с групировки в Бангладеш, Русия и Мианма. При сегашния случай \"Туитър\" е помогнал на \"Фейсбук\" в разследването, като е споделил информация за подозрителни дейности в своята собствена социална мрежа. Най-малко 30 000 долара са били платени за реклами, които са се появявали в заличените акаунти, предаде ДПА. \"Фейсбук\" вече изтри фалшиви акаунти и сайтове, свързани с Иран, миналата година. Компанията също така е изтрила и над 1700 акаунта, свързани с \"фабрика за тролове\" в Индонезия, предаде ТАСС. \"Фабриката за тролове\" \"Сарацин\" е разпространявала невярна информация. Миналия месец един от нейните служители е бил осъден от Върховния съд на Индонезия на 32 месеца затвор.", "date": "2019.02.01", "title": "\"Фейсбук\" изтри стотици страници, разпространяващи пропаганда на Иран"}
{"url": "https://www.dnevnik.bg/kultura/2019/02/01/3383730_otkus_ot_mujut_koito_ne_se_obadi_na_rouzi_uolsh/", "text": "Романтика, мистерия, тайни от миналото – роман, който има всичко необходимо, за да задържи интереса на читателя до последната страница и дълго след това! Седем перфектни дни. След това той изчезна безследно... Сара е привлекателна жена на прага на четиресетте, която се опитва да загърби миналото. Запознава се с очарователния Еди, двамата се влюбват от пръв поглед и прекарват една незабравима седмица. За пръв път в живота си Сара е убедена, че е открила сродната си душа. Тя възнамерява да му разкаже за живота си, но така и не успява, защото той заминава на почивка в Испания. Обещава, че ще й се обади веднага щом се върне, за да поставят началото на съвместния си живот. Две седмици по-късно обаче от Еди няма и следа: той не й се обажда, нито отговаря на съобщенията й във Фейсбук. С всяка изминала минута безпокойството на Сара нараства. Приятелите й я съветват да го забрави, но тя вярва, че зад изчезването му се крие основателна причина. Обяснението, което постепенно изплува на повърхността, ще я разтърси из основи. Ами ако причината се окаже единственото, което не са споделили: истината за миналото си? Ако сте решили да прочетете само една книга тази година, то нека това да е \"Мъжът, който не се обади\". Хийт Мъдра, топла и красиво написана книга с невероятен обрат! Дейли Мейл Романтичен роман с изкусно замислен сюжет, изпълнен със скандални обрати, \"Мъжът, който не се обади\" е буквално неустоим. Изненадваща и сантиментална, книгата е задължително четиво за феновете на Джоджо Мойс и Лиан Мориарти, но внимавайте: води до пристрастяване! Букпейдж Красиво написан и трогателен роман за идентичността, спомените, надеждата и докъде бихме стигнали в търсене на любовта. Бъсъл \"Мъжът, който не се обади\" е петият роман на Роузи Уолш, но първият, който се появява на пазара със собственото й име. Преди това тя написва четири чиклит романа под псевдонима Луси Робъртсън, те се радват на успех най-вече в Англия, Македония и Швеция. Под този псевдоним пише и статии за любовта и срещите за списание \"Мари Клеър\". Роузи работи и като телевизионен продуцент. Още с появата си на американския пазар книгата заема пето място в класацията за бестселъри на \"Ню Йорк Таймс\" и се превръща в тотален хит в Германия, Канада, Франция, Холандия, Естония, Португалия, Турция, Румъния, Мексико и Испания. Бях се опитала да повярвам, че Еди просто не се интересуваше от мен. През всеки един от петнайсетте дни, в които телефонът ми бе останал ням. Бях премислила подробно всеки прекрасен, блестящ миг, който бяхме прекарали заедно, в търсене на някаква пукнатина, някакви предупредителни знаци, че той може да не е бил толкова сигурен, колкото мен, но не бях намерила нищо подобно. Напоследък почти не използвах Фейсбук, но изведнъж се пренесох в него - постоянно изследвах профила му за признаци на живот. Или, по-лошо, за признаци, че има друга. Нищо. Звънях му и му пращах съобщения, написах му дори и един жалък кратък туит. Изтеглих си Фейсбук месинджър и Уотсъп и ги проверявах постоянно, за да разбера, ако той се появи. Но те ми казваха едно и също всеки път: Еди Дейвид е бил последно на линия преди малко повече от две седмици, в деня, в който си бях тръгнала от дома му, за да го оставя да приготви багажа си за Испания. Смазана от срам и отчаяние, дори бях изтеглила няколко приложения за запознанства, за да проверя дали не е регистриран в тях. Не беше. Копнеех да постигна някакъв контрол над тази неконтролируема ситуация. Не можех да спя, мисълта за храна предизвикваше конвулсии в стомаха ми. Не можех да се концентрирам върху нищо и се хвърлях към телефона си трескаво като изгладняло животно всеки път, когато той издадеше някакъв звук. Изтощението ме притискаше по цял ден като огромни плътни облаци. На моменти имах чувството, че се задушавам. И въпреки всичко прекарвах будна почти целите нощи, втренчена в тъмнината в спалнята за гости на Томи в Източен Лондон. Странното беше, че знаех, че това не съм аз. Знаех, че поведението ми е налудничаво, знаех, че се влошавам, а не ставам по-добре, но нямах нито воля, нито енергия сама да се изтръгна от това състояние. Защо той не ми се обади? – написах в полето за търсене на Гугъл един ден. Отговорът беше като ураган онлайн. В името на последните си останки здрав разум затворих страницата. Вместо това търсех в Гугъл Еди, отново и отново, изучих подробно сайта му за дърводелски услуги, търсех... В този момент вече дори не знаех какво търся. И разбира се, не бях намерила нищо. – Мислиш ли, че ти е казал всичко за себе си? – попита Томи. – Сигурна ли си, че не е с друга жена например? Пътят се гмурна в горист участък, в който достолепни дъбове се бяха събрали като джентълмени в пушалня. – Не е с друга жена. – Откъде знаеш? – Знам, защото... знам. Не е женен, не беше обвързан. Не само формално, а и емоционално. В една букова гора се мярна и изчезна елен. – Добре. Ами какво ще кажеш за другите предупредителни знаци? – продължи Томи. – Имаше ли някакви несъответствия? Усети ли той да премълчава нещо? – Не. – Замълчавам. – Макар че, предполагам... Джо се обръща рязко. – Какво? Въздъхнах. – В деня, в който се срещнахме, той не отговори на няколко обаждания. Но това се случи само тогава – добавих бързо. – После отговаряше на всяко позвъняване. И нямаше никакви странни обаждания, само приятели, майка му, клиенти... – И Дерек, сетих се изведнъж. Така и не бях разбрала кой е Дерек. Веждите на Томи бяха заети с някаква сложна триангулация. – Какво? – попитах го. – Какво си мислиш? Това беше само през първия ден, Томи. После той отговаряше всеки път, когато някой го търсеше. – Вярвам ти. По-скоро... – Томи не довърши. Джо мълчеше демонстративно, но аз не ѝ обръщах внимание. – По-скоро винаги съм си мислел, че запознанствата по интернет са рисковани – продължи Томи. – Знам, че не сте се запознали онлайн, но ситуацията е подобна – нямате общи приятели, не ви свързва нещо в миналото. Би могъл да се представи буквално за всякакъв. Намръщих се. – Но нали ми изпрати покана за приятелство във Фейсбук. Защо да го прави, ако е имал нещо да крие? Има профили в Туитър и Инстаграм заради работата си, има фирмен уебсайт. Който съдържа негова снимка. И живях в къщата му една седмица, забравихте ли? Пощата, която получаваше, бе адресирана до Еди Дейвид. Ако той не беше Еди Дейвид, майстор на кухненски шкафове, щях да го разбера...", "date": "2019.02.01", "title": "Откъс от \"Мъжът, който не се обади\" на Роузи Уолш"}
{"url": "https://www.dnevnik.bg/evropa/2019/02/01/3383917_italiia_e_navliazla_v_recesiia_v_kraia_na_2018_g/", "text": "Икономиката на Италия официално е в рецесия, след като статистически данни отчетоха вчера намаляване на брутния вътрешен продукт (БВП) с 0.2 на сто през последното тримесечие на 2018 година, предадоха световните агенции. През третото тримесечие на миналата година италианската икономика се сви с 0.1 на сто. Италия, която вече понесе силен икономически спад след финансовата криза от 2008 година, сега е единствената голяма световна икономика, както и единствената страна в ЕС, която отново е в рецесия. Премиерът Джузепе Конте предупреди в сряда, че очаква негативни данни за растежа. В реч пред бизнес аудитория в Милано той посочи, че не очаква икономиката да се възстанови преди второто тримесечие на 2019 година, припомня ДПА. Като рецесия се определят две последователни тримесечия на свиване на БВП. /БТА", "date": "2019.02.01", "title": "Италия е навлязла в рецесия в края на 2018 г."}
{"url": "https://www.dnevnik.bg/sport/2019/02/01/3383946_levski_e_prodal_gabriel_obertan_za_1705_mln_evro/", "text": "\"Левски\"  е продал звездата си Габриел Обертан  за 1.705 млн. евро. Това заяви президентът на \"Ерзурумспор\" Хюсеин Юнеш. Той обясни, че шестимата нови футболисти са привлечени за общо около 7.5 млн. евро. Юнеш уточни, че турският клуб вече е платил около 30% от общата сума. Преди два дни треньорът  Георги Дерменджиев заяви, че Обертан си е тръгнал от \"Левски\" по свое желание . \"Това си е лично негово мнение и на мениджъра му. Това е негово желание. Той е бил основен футболист в \"Левски\", има мачове, които е изиграл добре. Вървим напред и ще опитаме да компенсираме\", каза Дерменджиев след  загубата с 1:2 от \"Висла\" (Плоцк) . Ключово условие за добрата сделка за сините е, че  наскоро успяха да подновят договора си с Обертан до 2021 г . Трансферът идва в добър момент за \"Левски\", който се нуждае от средства, за да избегне наказание от УЕФА. Клубът има срок до края на февруари да погаси задължения от малко над 1 милион евро, за да не бъде  изваден от евротурнирите . \"Левски\" е успял официално да се раздели с досегашния си треньор Славиша Стоянович, съобщава \"Дарик\". Клубът е изпълнил поставените от словенеца условия по раздялата.", "date": "2019.02.01", "title": "\"Левски\" е продал Габриел Обертан за 1.705 млн. евро"}
{"url": "https://www.dnevnik.bg/bulgaria/2019/02/01/3383920_kratki_novini_jiteli_na_sela_v_marishkiia_basein/", "text": "Кратки новини\" е рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани. Жители на села в Маришкия басейн протестираха пред парламента Жители на селата Бели бряг и Трояново протестираха днес пред Народното събрание заради плана населените места да бъдат заличени. Причината е, че те са включени в границите на концесионната площ на държавната мина \"Марица изток\". До края на тази година хората могат да продадат имотите си доброволно. Ако това не се случи, след този срок те ще бъдат отчуждени. Хората обаче са недоволни от това как са оценени имотите им, съобщи БНТ. Протестът се подкрепя от екоактивистите от \"За Земята\". Фондация \"Буров\" раздаде годишните си награди  Фондация \"Атанас Буров\" раздаде традиционните си награди за финансово и индустриално управление за 2018 г. Над 70 експерти в бранша, сред които и миналогодишни носители на отличията, определиха победителите.Носител на приза \"Буров\" за банково управление е Петър Андронов - главен изпълнителен директор на Обединена българска банка. Призът за индустриално управление беше връчен на Красимир Дачев, председател на предприятието \"Свилоза\" в Свищов. Служителка в банка присвоила 200 хил. лв.  Служителка на банка в Дулово е задържана за присвояване на 200 хил. лв. от сметки на вложители, съобщи полицията в Силистра. Чрез фалшиви документи 29 годишната жена прехвърляла по сметки на свои близки парични суми, които после те превеждали на нея. Така от септември 2018 г. досега тя присвоила над 200 000 лева. Пълният размер на присвоените средства е в процес на установяване. Нов случай на корупция в ТЕЛК се разследва в Търговище Лекарка от търговищката Териториална експертна лекарска комисия (ТЕЛК) е поискала и взела 200 лева от 66 годишен пациент от село в община Омуртаг. Сумата е била приета, за да му бъде определен процент за трайно намалена работоспособност. Мъжът подал сигнал до полицията и в хода на разследването жената признала. Тя е с мярка за неотклонение \"подписка\". Вчера по подозрение в корупция  беше задържана председателката на ТЕЛК Ловеч. ", "date": "2019.02.01", "title": "Кратки новини: Жители на села в Маришкия басейн протестираха пред парламента"}
{"url": "https://www.dnevnik.bg/razvlechenie/2019/02/01/3383923_filmut_silata_na_ljubovta_shte_razkazva_za_jivota_na/", "text": "Силата на любовта\" е работното заглавие на игрален филм с бюджет 23 млн. долара, вдъхновен от живота на канадската певица Селин Дион, който се разработва от френското филмово студио  Gaumont , съобщи \"Варайъти\". В четвъртък бе обявено, че филмът няма да е биографичен, а ще се базира на детайли от нейния живот и ще използва голяма част от нейните най-известни песни. Сюжетът ще проследи живота на Дион от раждането и израстването й в скромно семейство от Квебек през 60-те години до нейното превръщане в звезда, докато е още тийнейджър, както и отношенията й с нейния мениджър и съпруг Рене Анжелил и семейство й.  Режисьор ще е Валери Лемерсие, която ще играе и ролята на героинята, вдъхновена от Дион. Подобно на певицата, Лемерсие също израства в голямо канадско семейство, талантът й е открит още в тийнейджърските години, след което става глобална сензация, а по-късно загубва и съпруга си. Очаква се филмът да е на екран през 2020 г. Той ще е един от поредицата подобни заглавия, разказващи за живота на големи музикални звезди като номинирания за \"Оскар\" \"Бохемска рапсодия\" за Фреди Меркюри и предстоящия Rocket Man за Елтън Джон. Очаква се, че \"Силата на любовта\" ще стимулира продажбите на някои от най-големите хитове на Дион, сред които са All by Myself, My Heart Will Go On и I’m Alive. Тя и звукозаписната й компания са одобрили официално проекта и са предоставили правата за нейните песни.", "date": "2019.02.01", "title": "Филмът \"Силата на любовта\" ще разказва за живота на Селин Дион"}
{"url": "https://www.dnevnik.bg/politika/2019/02/01/3383943_gerb_posvetiha_deklaraciiata_si_za_zaginalite_ot/", "text": "Декларацията на ГЕРБ за жертвите на комунистическия режим, чиято памет се почита днес, се превърна в декларация срещу Корнелия Нинова. Тя беше прочетена от депутата Спас Гърневски, който е бивш кмет на Пловдив (СДС). \"Днес на 1 февруари отбелязваме една от най-жестоките, най-черните и най-срамните страници в историята на България. На тази дата преди 74 години е извършено най-масовото произнасяне на незаконни смъртни присъди в страната ни. На днешния ден през 1945 г. Първи и Втори съдебен състав на т.нар. Народен съд осъждат на смърт регентите принц Кирил, Богдан Филов и генерал Никола Михов. На смърт са осъдени още 8 царски съветници, 22 министри, 67 народни представители и 47 генерали и висши офицери. Осъдените са разстреляни и заровени в общи ями на Централните софийски гробища\", започна Гърневски. Той добави, че след разправата с цвета на нацията България е превърната в соцлагер, а инакомислещите са изпращани, измъчвани и избивани в комунистическите концлагери на смъртта.\" В тях червената коса е покосила живота на над 100 хил. души. Терорът на БКП продължава през всичките 45 години безконтролна власт. След 1989 година историята ни е до болка позната. Фалит на държавата, демагогското пребоядисване от комунисти в социалисти и разграбването на всичко онова, което под техния режим бе построил угнетеният български народ\", премина към наши дни декларацията на ГЕРБ. Гърневски припомни, че през 2011 година правителството Бойко Борисов прие решение, с което обяви 1 февруари за Ден на признателност и почит към жертвите на комунистическия режим. \"Днес, 30 години след прехода, тази глутница ренегати нагло и безцеремонно посягат с мръсните си пръсти към законната власт в България. Посягат доста самоуверено, защото освен директивите на генерал Решетников зад тях изцяло е и неговото творение - президентът Румен Радев\", заяви Гърневски. \"В този контекст\" бившият кмет на Пловдив от СДС добави, че цяла седмица наблюдаваме активните мероприятия на председателя на БСП Корнелия Нинова, която отново и отново забърква вече до болка познатата смесица от полуистини, внушения и откровени лъжи. Според Гърневски позата на Нинова като борец за правда не е удачна с оглед на миналото и в в политиката. \"Не е новина и прозвището Госпожа Лъжа, с което се прочухте в последните години – защото хората още помнят лъжите ви за задлъжняването на България, за липсващите милиарди от Програмата за развитие на селските райони, за пропускането и настаняването в България на хиляди бежанци и още, и още, и още\", каза Гърневски. После депутатът от ГЕРБ припомни миналото на Нинова, като приватизатор \"с незнайно какви пари\" на държавни дружества на крехката 28-годишна възраст. Кога ще кажете истината за \"Техноимпекс\", попита Гърневски. Той припомни и аферата \"Хохегер\", който получи плащане от \"Пловдивския панаир\", на чийто борд по това време Нинова е била председател. \"Спомняте ли си ген. Решетников, госпожо Нинова? Същият този ген. Решетников, когото отричахте да сте срещала и познавала, докато не бяхте за кой ли път изобличена в лъжа от организиралите и присъствалите на въпросната среща, сред които има и видни ваши съпартийци\", каза още Спас Гърневски. БСП протестира за обиди срещу лидера им За разлика от други години от БСП не реагираха с оправдания на Народния съд. \"Корнелия Нинова направи така, че управляващите да си говорят сами\", каза секретарят на групата на БСП Кристиан Вигенин в процедура по начина на водене. \"През цялото време г-н Гърневски се обръщаше към г-жа Нинова, която не е в залата. Аз разбирам, че тя ги направи да си говорят сами, но все пак трябва да има известно уважение. Когато това се прави, най-малкото трябва да направите бележка. Бих предложил да не се злоупотребява с една дата, която е наистина свещена за част от българското общество\", каза още Вигенин. Декларации за 1 февруари имат и СДС и БЗНС СДС припомниха подвига на горяните \"Днес, в Деня на признателност и почит към жертвите на комунистическия режим, трябва да се поклоним и на тези, които не се примириха и първи в Източна Европа дадоха отпор на налагането му – българските горяни! Герои, които незаслужено бяха държани в сянката на историята и техният подвиг дълги години беше заглушаван, подобно на радио \"Горянин\", се казва в документа на СДС. \"Днес има много опити престъпленията на червения терор да бъдат забравени и омаловажени! Не трябва да го допускаме!\", призоват сините. БЗНС призоваха президента да почете жертвите на комунизма По-рано от БЗНС изпратиха и отворено писмо до президента Румен Радев с призив да почете жертвите на комунизма. От БЗНС наричат Народния съд \"най-безродната и зловеща екзекуция на български държавни мъже. \"Неспособни да спечелят властта чрез избори, българските комунисти я узурпират с кръв и със силата на окупационната Червена армия, пише още в документа БЗНС. В него се припомня, че лидерът на обединената опозиция Никола Петков е екзекутиран на 23 септември 1947 г., а хиляди негови последователи николапетковисти и други демократи получават смъртни присъди или са хвърлени в комунистическите затвори и лагери на смъртта, а \"раните от съветската окупация не са зараснали до ден днешен\".", "date": "2019.02.01", "title": "ГЕРБ посветиха на Корнелия Нинова декларацията си за загиналите от комунизма"}
{"url": "https://www.dnevnik.bg/analizi/2019/02/01/3383395_na_74-ata_godina_ot_narodniia_sud_ranite_stoiat/", "text": "Когато стане дума за \"народния съд\", числата на арестуваните, обвинените и осъдените, заедно с реда и организацията на процесите са най-безпристрастната оценка на трагичното събитие. Систематизирани и дигитализирани от Държавна агенция \" Архиви \", документите разкриват цялостната картина на народния съд заедно с обвиненията и мотивите за присъдите, ако могат да се нарекат мотиви в правния смисъл на думата. \"Наредбата-закон за съдене на виновниците за въвличането на България в световната война срещу съюзените народи и за злодеянията, свързани с нея\" е написана и обнародвана от правителството на Отечествения фронт на 6 октомври 1944 г. и целта е да се придаде законност на репресиите след стихийния произвол, който се вихри от 9 септември. Въз основа на наредбата са формирани от 20 декември 1944 до 2 април 1945. Арестувани са 28 630 души. Обвинени са 10 920. В доклада на министъра на правосъдието Минчо Нейчев от 24 юни 1945 до Политбюро на комунистическата партия (тогава БРП/к/ - Българска работническа партия - комунисти) четем: \" От 22 декември 1944 до 31 март 1945 народният съд разгледа 145 дела и издаде 9599 присъди. От тях: На смърт - 2730. Доживотни - 1920. 20 години - 19. 15 години - 962. 10 години - 727. Под 10 години - 3241.\" В доклада си министърът изрично отбелязва, че работата не е приключила, има висящи дела срещу 150 офицери, които са... на фронта! На всеки от деветте върховни състава, които заседават в София в Съдебната палата и в Софийския университет, са подсъдни определена категория обвиняеми.  съди тримата бивши регенти на малолетния цар Симеон II, бившите дворцови секретари на покойния цар Борис III и всички министри: от първия кабинет на Богдан Филов (15.II.1940 - 11. IV. 1942), от втория кабинет на Филов (11.IV. 1942 - 14.IX.1943), кабинета на Добри Божилов (14.IX.1943 - 1.VI.1944), кабинета на Иван Багрянов (1.VI.1944 - 2.IX.1944) и кабинета на Константин Муравиев (2 - 9.IX.1944). Подсъдимите са 51 души. От министър-председателите оцелява само Муравиев с доживотен затвор, по-късно амнистиран. Оцеляват и трима министри. Четирите правителства преди неговото са разстреляни заедно с премиерите.  съди народните представители от XXV Народно събрание (24.II.1940 - 9.IX.1944). Подсъдимите са 134. Осъдени на смърт 67 депутати. Общо подсъдимите на първи и втори състав са 166, осъдени на смърт са 103-ма политици, оправдани няма (сборът на числата невинаги съвпада, някои са изчезнали или фигурират неясно защо и в списъците на други състави).  - подсъдимите са 6 души: лекарят патоанатом от европейска величина в  д-р Марко Марков  за това, че е участвал в международната експертна комисия, разследваща убийството на полските пленници в Катин, и свещеници. Отървават се с по 6 и 5 години затвор. (Днес целият свят знае документирания факт, че престъплението не е извършено от германците, а от чекистите на Сталин. Този съдебен процес заслужава внимание със забележителния мотив в обвинителния акт, който е и сред мотивите на присъдата: \"...подсъдимите мразят СССР, по тази причина са участвали в мерзката делегация\" (цитат).  - подсъдимите са офицери, водят се два процеса срещу 341 души, голяма част са на фронта. Процес има и през 1949 г. Осъдени на смърт са 47 генерали и полковници.  - полицаи от Дирекция на полицията, жандармерията, Разузнавателния отдел на военното министерство. Подсъдими 127 души. Осъдени на смърт 40. - журналисти, коментатори, художници карикатуристи, писатели. Плюс неправителствените организации, обявени за фашистки: \"Бранник\", \"Отец Паисий\", \"Родна защита\", \"Легионът\" (Съюз на българските национални легиони). Съдят задочно 27 души извън убитите ген. Христо Луков - последния ръководител на \"Легиона\", художника  Райко Алексиев , издателя и главен редактор на в. \"Зора\" Данаил Крапчев. От 96 подсъдими осъждат на смърт 16, на доживотен затвор 12. Писателката Фани Попова-Мутафова се отървава със 7 години затвор. През 90-те години г-жа Невена Крапчева, дъщерята на Данаил Крапчев, известен като ерудиран и добросъвестен издател, самият той с талантливо перо, ми разказа, че той понякога укорявал своите редактори, че не пазят висок езиковия стил на \"Зора\" и употребявали израза \"болшевишката агентура в България\", като пишат за комунистите, а такъв бил езикът на улицата, трябвало да използват името им - \"нелегалната комунистическа партия\". В първите дни след 9 септември издателят се озовал в Благоевград, хванали го на улицата и го обесили на първото дърво. Ще попитате: Но как се събира големият брой смъртни присъди? От областните 68 съдебни състава, които са сформирани по места. Съдиите в тях, без да са задължително юристи, са посочвани от местните отечественофронтовски комитети, в които решенията са вземани по критерии, по-близки до личното отмъщение. Само от малкия град Попово например са осъдени на смърт 13 души. Съмнително е дали деянията им са съответствали дори на произволните дефиниции на наредбата-закон. България, която успява да се опази встрани от световния пожар и излиза от него с незасегната икономика, единствената от съюзниците на Третия райх без участие на нито един войник на Източния фронт и със спасено от депортация еврейско население вътре в страната, наред с подпомагането от българските посолства в чужбина на евреи от други европейски държави. Само Франция е преди нас - с 6500 смъртни присъди в процеси, продължили до 1950 г. И с 20 хиляди изтребени колаборационисти без съд. Но Франция е с правителство фактически съюзник на Хитлер от 1940 до 1944 г. И  сяда на масата на съюзниците победители. Обяснението, че създаването на т.нар. народен съд е било задължително условие, наложено от съюзниците победители за наказване на виновните и въздаване на справедливост за жертвите, и още - че и в другите страни от Оста и в Европа се е процедирало по същия начин, с наказания със задна дата, за деяния, които не са представлявали престъпления по време на извършването им и с неосигурена защита на подсъдимите, не е убедително. От разпоредбите на българската наредба-закон се чете действителната цел, която прави документа противоречащ според мнозина юристи и на Наказателния кодекс, който не позволява прилагане на закон със задна дата, и на действащата Търновска конституция, която не позволява създаване на извънредни съдилища. Една от целите е да бъде отнето имуществото както на изправените пред съда, така и на убитите през месеца на извънзаконовия терор чрез узаконяване на тяхната смърт: \"Смъртта на лице, извършило деяние по този закон, настъпила преди или след възбуждане на обвинението срещу него, не пречи да се започне или привърши преследването и да се издаде присъда\", пише дословно в наредбата. Наследниците на убитите са задължени да декларират имуществото им в определен срок под заплаха от затвор, за да бъде конфискувано. За собственост на обвиняемия се считат - забележете! - и всички прехвърлени имоти след 1 януари 1941 г. на съпрузи, братя и сестри... Такава ли е била волята на победителите за въздаване на справедливост? Такъв въпрос е вторичен. Базовият проблем е морален: Победителите пишат правилата и създават международната практика и след Първата световна война, и след Втората, на принципа \"победителите не ги съдят\". Този принцип сам по себе си изключва справедливост, нещо повече - осигурява им възможност да скрият собствените си престъпления, сочейки само тези на победените. Така се създава царството на моралния релативизъм, двойната мярка за добро и зло, която е рай за властващите елити във всяка епоха, включително и в днешната, защото подопечните им народи се замерят с обвинения \"фашист\" и \"фашизъм\", и \"комунист\" и комунизъм\", създавайки уюта на безметежното им властване. И жалко, и смешно е да слушаш за български фашизъм в исторически аспект от днешни властници, на фона на булдозерите, изпратени от тях да събарят цигански бараки на минус 10 градуса, докато ефирът оглушително мълчи за децата от бараките в снега и студа. Развихрянето на взаимни обвинения между партиите за \"народния съд\", каквито ще се чуят и днес, налага да ги предупредим, за да не стават твърде много смешни: внимавайте - правителството, което взема решението през октомври 1944 се състои както от комунисти - те заемат ключовите министерства на МВР и правосъдието, така и от земеделци, и социалдемократи, кръг \"Звено\", и дори... двама независими интелектуалци. И всички те приветстват \"народния съд\". Две години по-късно ще мислят различно. Раните от разделението стоят отворени заради двойната мярка спрямо престъпленията: онези до идването на комунистическата власт бяха наказани. Онези след това, включително извършителите и вдъхновителите на терора през септември и октомври 1944, който оставя около 20 хиляди убити и безследно изчезнали /различните източници подават различни числа/, бяха ненаказани, а от някои обявени и за герои. Раните ще зараснат само с мъдро \"отстъпление\" и от двете страни: ако вторите го признаят и спрат да се гордеят, а първите... Ами първите просто приемат признанието и се примирят с историческите факти. Проблемът днес вече не е юридически - късно е, за юридически реения. Проблемът е морален. Ако не бъде осъзнат, ще продължим да създаваме с разправиите си комфорта на всяка власт да демагогства на наш гръб.", "date": "2019.02.01", "title": "На 74-ата година от \"народния съд\" раните стоят неизлекувани"}
{"url": "https://www.dnevnik.bg/evropa/2019/02/01/3383954_es_iadosa_velikobritaniia_kato_nareche_gibraltar/", "text": "Лондон възрази срещу езика, използван в предложение на ЕС Великобритания да получи безвизов достъп до съюза за всичките си граждани, дори и при сценария за Брекзит без сделка. В него Гибралтар е описан като \"колония\", предаде \"Ройтерс\". Новите правила ще позволят на британските граждани да посещават ЕС без виза за срок до 90 дена, дори и да няма споразумение за напускането на Великобритания. Прави се разграничение между тези, които живеят във Великобритания, и тези, които са граждани на Гибралтар, британска отвъдморска територия, която сега е в ЕС. Според дипломати британският посланик в ЕС е изрази възраженията на Лондон по време на среща с останалите пратеници на съюза. Британски говорител подчерта: \"Гибралтар не е колония и е напълно неподходящо да бъде описвана по този начин.\"", "date": "2019.02.01", "title": "ЕС ядоса Великобритания, като нарече Гибралтар \"колония\""}
{"url": "https://www.dnevnik.bg/skorost/2019/02/01/3383957_tol_upravlenieto_otchete_nad_15_mln_lv_poveche_prihodi/", "text": "Продадените винетки от 17 декември от края на януари са с над 440 хиляди повече спрямо същия период на миналата година, а приходите от тях са с 15.65 млн. лв. повече, съобщиха днес от Националното тол-управление. Според данните до вчера са купени 1 063 348 хартиени и електронни винетки, а приходите са 70.77 млн. лв. Продадените електронни винетки са 856 970 за почти 65.2 млн. лева. В последните дни на януари 2019 г. очаквано се наблюдава скок в продажбите на годишните е-винетки за леки коли, като в последния ден на януари са купени 68 258 от тях. До момента делът на годишните винетки е най-голям, като от тях са продадени 553 508 броя. От националното тол-управление съобщават, че до края на януари са монтирани общо 364 терминала за самотаксуване. От тях 40 машини са разположени на територията на 19 гранични контролно-пропускателни пункта. Както е известно, липсата на достатъчно автомати за купуване на електронни винетки в началото на годината стана причина за уволнението на  ръководителя на Агенция \"Пътна инфраструктура\" Светослав Глосов  и  шефа на Националното тол-управление Антон Антонов . Освен това беше даден и гратисен период до 15 януари, в който санкции за каране без винетка не се налагаха. От започването на контролната дейност до вчера инспекторите на тол-контрола и служители на \"Пътна полиция\" са проверили 3631 автомобила. На нарушителите са съставени 23 акта за установяване на административно нарушение и са наложени 30 компенсаторни такси. Глобата за каране без винетка е 300 лева за лек автомобил. Компенсаторната такса е 70 лева и дава право на ползване на републиканските пътища до полунощ в деня, в който е платена.", "date": "2019.02.01", "title": "Тол-управлението отчете над 15 млн. лв. повече приходи от винетки до края на януари"}
{"url": "https://www.dnevnik.bg/sviat/2019/02/01/3383959_pone_21_dushi_sa_zaginali_zaradi_studovete_v_sasht/", "text": "Арктическият  студ с температури  до минус 49 градуса по Целзий вчера парализира американския Среден Запад, причинявайки смъртта на най-малко 21 души, предаде \"Ройтерс\". Предстои затопляне, но това не успокоява хората, особено уязвими групи като бездомниците и възрастните. Властите в множество щати свързаха смъртните случаи с  леденостудения въздух . Броят на жертвите се увеличи от 12 на 21, след като бе съобщено за най-малко деветима, починали в резултат на студовете. Според метеорологичната служба подобна  арктическа вълна  в големи райони на Средния Запад и Североизтока не е имало повече от 20 години. Регистрирани са над 30 температурни рекорда. По данни на компанията за финансова информация \"Рефинитив\" през последните дни американците са използвали рекордни количества газ за отопление на жилищата и офисите си./БТА", "date": "2019.02.01", "title": "Поне 21 души са загинали заради студовете в САЩ"}
{"url": "https://www.dnevnik.bg/detski_dnevnik/2019/02/01/3383961_uchenici_stavat_jurnalisti_v_onlain_platforma/", "text": "Ученици от гимназиалния курс на обучение (8 - 12 клас) ще могат да влязат в ролята на журналисти чрез новата национална онлайн платформа sCOOL Media (\"Скуул медия\"), съобщава Асоциацията на европейските журналисти - България (АЕЖ), организатор на инициативата. Планира се двуезичният сайт  scoolmedia.com  да се превърне в място, на което ще бъдат публикувани едни от най-качествените журналистически материали, създадени от ученици. Всеки месец ще бъдат избирани автор и материал на месеца, а в края на учебната година ще бъдат наградени най-добрите млади журналисти. Голямата награда ще бъде летен лагер с вдъхновяващи лектори от САЩ и България, който ще се състои през юли, става известно от съобщението. sCOOL Media си поставя за цел да предостави национална видимост на най-добрите материали, създадени от ученици, така че младите журналисти от цяла България да могат да влязат във връзка помежду си и да достигнат национална аудитория. Платформата е отворена за всеки български ученик от 8 до 12 клас, който създаде достатъчно добър материал. Работата на авторите ще бъде разглеждана от опитен редакторски екип, който ще предлага обратна връзка и ще преценява дали материалът може да бъде публикуван. Вече са публикувани първите ученически материали на тема \"Краят на света\". Поводът е информация в редица медии, че краят на света ще настъпи именно на 1 февруари 2019, когато според \"изтекла информация от НАСА\" астероид ще удари Земята. \"Решихме да поканим ученици да влязат в ролята на репортери и да си представят, че отразяват апокалипсиса. Избрахме темата съвсем съзнателно, тъй като е свързана с феномена \"фалшиви новини\". Получихме над 30 ученически материала, сред които има много добри попадения. Освен текстове получихме няколко видеозаписа и дори един подкаст. Впечатлиха ни оригиналният подход на учениците и професионализмът, с който бяха подходили. Щастливи сме, че част от материалите са плод на екипна работа, както и на сътрудничество с учител. Бихме искали да насърчаваме учениците да търсят подкрепа и да работят с връстници и учители, да се сработват, за да постигат по-добри резултати\", коментира Иван Радев, член на управителния съвет на АЕЖ. Платформата е част от проекта \"Медийна грамотност в класната стая\", който се осъществява от АЕЖ - България, в партньорство с Българо-американска комисия за образователен обмен \"Фулбрайт\" и Фондация \"Америка за България\". Наградите за участниците са осигурени от издателство \"Сиела\". Началото на sCOOL Mеdia e част от дните на медийна грамотност, организирани от Коалиция за медийна грамотност в образованието, част от която е АЕЖ - България. ", "date": "2019.02.01", "title": "Ученици стават журналисти в онлайн платформа"}
{"url": "https://www.dnevnik.bg/evropa/2019/02/01/3383962_es_nalaga_ot_utre_zashtitni_mita_za_vnosa_na_stomana/", "text": "Европейската комисия утвърди окончателно мита от 25 на сто за вноса на стомана, за да защити европейските производители от засиления внос от всички части на света, дължащ се до известна степен на въведените от САЩ вносни мита за металите. Европейските мита влизат в сила от утре и ще действат до средата на 2021 година. Новите митнически тарифи заменят временните мита, въведени от комисията  през юли 2018 година  за 23 категории стоманени продукти. Сега с мита от 25 на сто ще бъдат облагани 26 вида стоманени продукти, след като вносът им надвиши определени квоти. Квотите бяха разработени за всички доставчици на стомана в ЕС, след като САЩ въведоха през март 2018 година вносни мита от 25 на сто за стоманата и от 10 на сто за алуминия. Американските ограничения пренасочиха част от доставките на стомана към ЕС. /БТА", "date": "2019.02.01", "title": "ЕС налага от утре защитни мита за вноса на стомана"}
{"url": "https://www.dnevnik.bg/sport/2019/02/01/3383880_berbatov_ochakva_totnum_da_se_namesi_v_bitkata_za/", "text": "Битката за титлата в Англия не е само между \"Манчестър сити\" и \"Ливърпул\", но в нея може да се включи и \"Тотнъм\". Такова мнение изрази бившият нападател на \"шпорите\", който прави редовно анализи за Betfair. Според него бившият му тим се представя много убедително и разликата от седем точки не е толкова голяма. \"Шпорите\" заемат третото място и приближиха лидерите след победа над \"Уотфорд\" през седмицата. \"Да не изключваме \"Тотнъм\" от борбата за първото място; това може да скритият фаворит. \"Шпорите\" постигнаха много добра победа над \"Уотфорд\", след като изоставаха с един гол. Дали тимът наистина е в битката за титлата? Най-добре би било да привлекат някого преди затварянето на пазара, но, честно казано, не очаквам да се случи нещо интересно. И ако Маурисио Почетино с този ограничен състав и с всичките проблеми около домакинствата на \"Уембли\" успее да класира Тотнъм в топ 3, то той трябва да получи медал.\" Начело в лигата остава \"Ливърпул\", който води с пет точки през \"Сити\". През уикенда \"гражданите\" приемат \"Арсенал\", а червените са гости на \"Уест Хем\". \"Поне на хартия имат тежки съперници, но очаквам и двата тима да победят.\"  Според Бербатов друг от водещите тимове - \"Челси\", трябва да отговори след неубедителното си представяне напоследък. Сините загубиха с 0:4 от \"Борнемут\", а българинът е на мнение, че критиките от Маурицио Сари към играчите му в последните седмици са се отразили. \"Няма как на футболистите да им е харесало, че през последните седмици Сари открито ги критикуваше по време на пресконференциите си, но смятам, че е прав да проведе личен разговор с тях в съблекалнята веднага след края на мача; нещо трябва да се направи след загуба с 0:4. Досега не бях чувал мениджър да моли хората от щаба си да излязат от съблекалнята, за да остане насаме с футболистите си, но всеки наставник си има свой начин на действие и със сигурност е видял нещо, което го е вбесило.\" Бербатов е изненадан от грешните стъпки на \"Манчестър сити\" и \"Ливърпул\". \"Дуелът с \"Лестър\" беше първият път, в който забелязахме признаци на пречупване в \"Ливърпул\", но това е нещо нормално, тъй като краят на сезона наближава - футболистите са хора и винаги ще има някакви колебания. Възможно е през главата ти да започнат да минават лоши мисли до такава степен, че почти сам да се откажеш. Важното е да си силен и да се концентрираш към представянето си на терена. Въпреки това те остават фаворит за титлата.\" \"Сити\" също записа изненадващ резултат при гостуването си на \"Нюкасъл\", но независимо твърденията, че тимът няма план Б, те няма да променят начина си на игра. Пеп Гуардиола иска от момчетата си да владеят топката, да са търпеливи и да създават положения и за тях това е правилният начин на игра. Убеден съм, че и двата отбора ще вземат победи през уикенда.\"", "date": "2019.02.01", "title": "Бербатов очаква \"Тотнъм\" да се намеси в битката за титлата"}
{"url": "https://www.dnevnik.bg/sviat/2019/02/01/3383964_rusiia_i_kitai_shte_specheliat_ot_smiana_na_vlastta/", "text": "Русия и Китай имат изгода от смяна на властта, която да донесе стабилност във Венецуела, каза обявилият се за временен президент на страната Хуан Гуайдо, предаде \"Ройтерс\". В интервю, от което агенцията публикува цитати, той каза, че е изпратил съобщения до властите в Пекин и Москва и че ако те оттеглят подкрепата си за президента Николас Мадуро, това би отговаряло на интересите им. \"На Русия и Китай са най-изгодни стабилността и смяната на правителството\", каза Гуайдо. \"Мадуро не защитава Венецуела, не защитава ничии интереси, нито е добър за тези страни.\" (Кой още подкрепя Мадуро и кой - Гуайдо,  четете тук .) Гуайдо се появи пред дома си със съпругата и детето си по-малко от ден след информацията, че  специални полицейски сили са влезли  в него, разказва \"Ройтерс\". \"Няма да сплашват семейството ми.\" \"Тесни контакти с всички страни\" Русия отрече да е получавала каквито и да било съобщения от Гуайдо. \"Ако или когато ги получим, ще ги разгледаме\", каза пред репортери прессекретарят на Кремъл Дмитрий Песков, цитиран от ТАСС. Потърсен от \"Ройтерс\" за коментар, говорител на китайското външно министерство пък обясни, че страната му \"поддържа тесни контакти с всички страни чрез различни средства за ситуацията във Венецуела... Както и да се развие или промени ситуацията, сътрудничеството между Китай и Венецуела няма да пострада\". Междувременно САЩ, които наложиха санкции на венецуелската държавна петролна компания PDVSA, поискаха от Европейския съюз да прекрати \"всякакъв диалог\" с Мадуро. Към Русия те отправиха предупреждение да не  участва в \"последното разграбване\"  на злато и петрол от страната на фона на спекулации, че тонове злато може да бъдат изнесени с руски самолети. Руската централна банка отрече златото, което според венецуелски депутати и източници на \"Блумбърг\" и \"Ройтерс\" е приготвено за изнасяне, да е предназначено за доставка в Москва.", "date": "2019.02.01", "title": "Русия и Китай ще спечелят от смяна на властта във Венецуела, каза Гуайдо"}
{"url": "https://www.dnevnik.bg/detski_dnevnik/2019/02/01/3382728_s_decata_v_pochivnite_dni_2_i_3_fevruari/", "text": "За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Събраните от \"Детски Дневник\" предложения за занимания на децата по време на грипната ваканция четете  тук . Събота  - Детски център \"Деца слънца\" организира  курс \"3D рисуване\"  от 13.30 часа за деца на възраст между 5 и 10 години. Цената за едно посещение е 14 лева. Цената за второ дете от семейство е 12 лева. За участие е необходимо предварително записване на тел. 089 87 98 690, на лични съобщения на фейсбук страницата или на имейл  hello@deca-slunca.com . От 15.30 часа следва керамична  работилничка: \"Кукерски маски\" .  -  Детска театрална работилничка  с гост Невена Калудова очаква децата от 11 часа в детската книжарница Kornel4Kids на ул. \"Любен Каравелов\" 22. Актрисата ще ги запознае с приказката \"Малката морска сирена\", а после всеки ще избере любим герой, който да си направи от подръчни материали. Всеки участник в работилничката ще получи подарък - билети за постановката \"Малката морска сирена\" от Театър София. Необходимо е предварително записване на тел. 02/981 8611. Цена за участие: 10 лв. - През февруари в драматично-кукления театър детските преставления ще са с намалена цена от 4 на 3 лева. В програмата са включени заглавия като \"Червената шапчица\", \"Принцесата и граховото зърно\", \"Палечка\", \"Хензел и Гретел\".  Неделя \"Приказка с палачинка\" е подготвила вкусна изненада и истории за любимия герой Питър Пан. Откъсите ще чете актрисата Златина Йорданова. След историите за Питър Пан , децата ще се забавляват, рисувайки свои приказни илюстрации. Цената за дете е 12 лева и включва палачинка и сок. Събитието \"Приказка с палачинка\" е подходящо за деца на възраст от 4 до 10 години. Задължително присъствие на родител, подробности -  тук . Резервация на телефон 087 646 4000.  Ателието на \"Био игри\"  \"Кукери, вдъхновени от животните\"  ще даде отговори на въпросите: За какво ни служат кукерските маски? Каква е разликата между наука, фантастика и митове? Защо е нужно да познаваме както обичаите, така и науката? Поканени са деца между 7 и 13 години от 11 часа. В \"Техномеджикленд\" те ще участват в експедиция. Ще сравняват формите и функциите на тялото на митични зверове - русалките, химера, мотра, годзила с тези на рибите, лъва, пеперудите, влечугите и др. и ще научат повече за видовете животни. Всяко дете ще си изработи кукерска маска за спомен.", "date": "2019.02.01", "title": "С децата в почивните дни (2 и 3 февруари)"}
{"url": "https://www.dnevnik.bg/gradska_sreda/2019/02/01/3383977_ot_dnes_zapochva_demontiraneto_na_bronzovata_kushta/", "text": "От днес започва демонтирането на инсталацията \"Бронзовата къща\", която от лятото се издигаше на мястото на бившия мавзолей на Георги Димитров в София, казаха за \"Дневник\" от пресцентъра на Столичната община. Решението \"Бронзовата къща\" да бъде поставена на мястото взе столичният общински съвет в края на 2018 г. с условие да остане там 12 месеца. Тя трябваше да бъде монтирана в началото на 2019 г. и да е символ на българското европредседателство. Проектът обаче се забави и инсталацията  беше изградена в края на юни . Още преди да започне изграждането на инсталацията, авторът й Пламен Деянов влезе  в конфликт със Столичната община , кмета Йорданка Фандъкова, председателката на комисията по култура Малина Едрева и други общински съветници. След това кметът каза, че общината няма да организира откриване за творбата.  \"Бронзовата къща\" обаче беше открита  два месеца след като беше изградена. В началото на месеца Пламен Деянов каза пред \"Дневник\", че след като демонтира \"Бронзовата къща\", ще започне да я представя в различни галерии и пространства в градове в Европа, сред които са Барселона и Лайпциг. Площадката на бившия мавзолей ще остане  място за показване на съвременно изкуство , след като общинският съвет одобри там два пъти в годината да се показват произведения, финансирани от общината. Предстои те да бъдат избрани.", "date": "2019.02.01", "title": "От днес започва демонтирането на \"Бронзовата къща\""}
{"url": "https://www.dnevnik.bg/photos/2019/02/01/3383913_snimka_na_denia_1_fevruari_-_ranite_ot_razdelenieto/", "text": "На днешната дата - 1 февруари, България почита жертвите на комунистическия режим.", "date": "2019.02.01", "title": "Снимка на деня: 1 февруари - раните от разделението стоят"}
{"url": "https://www.dnevnik.bg/zelen/2019/02/01/3383996_avstraliia_i_rio_de_janeiro_prejiviaha_nai-goreshtiia/", "text": "Австралия тази година преживя най-горещия януари, регистриран някога в страната, със средна температура 30 градуса по Целзий,  унищожителна суша  и  горски пожари , предаде агенция \"Франс прес\". Горещата вълна  обхвана обширни райони от страната и се запази през по-голямата част от месеца, като бяха отчетени нови рекорди както по продължителност, така и температурни, каза Андрю Уоткинс от службата по климатология. Според него значителен принос за това има  глобалното затопляне . През същия месец в цяла Австралия са отчетени валежи под средното равнище, каза Уоткинс. Най-високата температура е регистрирана на 24 януари в Южна Австралия – 49.5 градуса. В резултат на  горещата вълна  са измрели над един милион риби в басейна на речната система Мъри-Дарлинг, която преминава през пет щата в източната част на страната. Бразилският мегаполис Рио де Жанейро преживя най-горещия си месец януари от 1922 г. Според бразилския метеорологичен институт средната температура в града за месеца е била 37.4 градуса по Целзий. На 3 януари са измерени рекордните 41.2 градуса, а вчера 40 градуса. /БТА", "date": "2019.02.01", "title": "Австралия и Рио де Жанейро преживяха най-горещия месец януари в историята"}
{"url": "https://www.dnevnik.bg/bulgaria/2019/02/01/3384016_nad_40_ot_bulgarskite_obshtini_specheliha_vaucheri_za/", "text": "България е на второ място в Европейския съюз по дял на общините, обхванати от инициативата за безплатен безжичен интернет на обществени места (WiFi4EU), съобщи Министерството на транспорта и информационните технологии. 43% от българските общини спечелиха ваучери за изграждане на високоскоростен достъп до световната мрежа в първия конкурс, който се проведе през ноември 2018 г. 215 български общини кандидатстваха, като 113 от тях получиха финансиране в общ размер на 1 695 000 лв. Първо място в конкурса заема Ирландия, където са кандидатствали 105 общини, а финансиране са получили 59. Местните администрации от Североизточния район са най-успешни в конкурса - 49% от всички общини са получили ваучери в размер на 15 хил. евро. На второ място е Югозападният район. 46% от общините там получават финансиране. Третото място в конкурса заема Северен централен район с 44% общини, успели да се класират в инициативата. В Южен централен район ваучери получават 41% от общините, а в Югоизточен район - 36%. Русе е областта с най-голям брой общини, които спечелиха ваучер -безплатен безжичен интернет ще се изгради в 75% от общините. В област Шумен 70% от общините успешно се включват в инициативата, а в област Плевен - 64% от центровете на местна власт. 14 от областните градове са сред първите, които ще изграждат мрежи за високоскоростен безжичен интернет на обществени места. Най-малкият от тях по брой население е Чавдар, а най-големият е Пловдив. До 2020 г. предстоят още конкурси, в които могат да се включат неполучилите финансиране.", "date": "2019.02.01", "title": "Над 40% от българските общини спечелиха ваучери за безжичен интернет"}
{"url": "https://www.dnevnik.bg/sport/2019/02/01/3383982_shkolata_na_kaloian_mahlianov-kotooshu_e_razsledvana/", "text": "Японската федерация по сумо разследва  школата , ръководена от българина Калоян Махлянов-Котоошу, за физическо насилие срещу непълнолетен борец, съобщава агенция \"Киодо\". Оплакването е от младеж, който е бил обучаван под надзора на 20-годишен сумист с четвърта категория \"сандаме\". Момчето твърди, че многократно е било малтретирано със задушаващи хватки от джудото заради неизпълнение на задължения. Това е започнало през септември 2018 година и до януари се е случило минимум 10 пъти. Тормозът е довеждал и до загуба на съзнание. Младият сумист е бил тероризиран и от други новобранци по заповед на ръководителя. Бордът на директорите на японската федерация ще заседава извънредно на 8 февруари, за да наложи подходящото наказание на школата \"Наруто\", както и на пряко замесените лица.", "date": "2019.02.01", "title": "Школата на Калоян Махлянов-Котоошу е разследвана за насилие над млад сумист"}
{"url": "https://www.dnevnik.bg/sviat/2019/02/01/3384000_trimata_amerikanci_spreli_terorist_vuv_vlaka_talis/", "text": "Трима калифорнийци получиха френско гражданство заради героизма, с който  осуетиха терористично нападение във френски влак  през 2015 г., предаде агенция \"Асошиейтед прес\". Спенсър Стоун, Алек Скарлатос и Антъни Садлър, на по 26 години, бяха натурализирани на церемония в Сакраменто от генералния консул на Франция в Сан Франциско и почетния френски консул в Сакраменто. По време на екскурзия в Европа тримата пътували от Амстердам за Париж във влак \"Талис\", когато мъж открил огън. Те се намесили и  успели да отнемат оръжието  на мароканския джихадист Аюб ел Хазани, който стрелял с автомат \"Калашников\" и имал още девет пълнителя. Нападателят ранил тежко един човек, преди тримата американци да се намесят. Стоун, Скарлатос и Садлър, смятани за герои, получиха най-високото френско отличие - Ордена на Почетния легион - от ръцете на тогавашния френски президент Франсоа Оланд. Те станаха още по-известни благодарение на филма на Клинт Истууд \" 15:17 часа до Париж \", в който играят себе си. Скарлатос е бивш член на Националната гвардия на щата Орегон, а Стоун е бивш член на военновъздушните сили. Тримата са натурализирани по тяхна молба, казаха от френското консулство./БТА", "date": "2019.02.01", "title": "Тримата американци, спрели терорист във влака \"Талис\", станаха френски граждани"}
{"url": "https://www.dnevnik.bg/evropa/2019/02/01/3384007_grafika_otoplenieto_e_tvurde_skupo_za_nad_edna_treta/", "text": "Над една трета (36.5%) от българите продължават да не могат да си позволят достатъчно отопление на жилищата си. Средният показател за този вид бедност в ЕС е 8%, а над него освен България са попаднали още 8 държави, но сред тях са доста от тези с по-топъл климат като Гърция, Кипър, Италия, Испания и Португалия. Данните от 2017 г.  са разпространени от \"Евростат\" и показват, че след пика от 2012 г. (11% от гражданите на ЕС) делът на тази група намалява. Това важи и за България - от 69.5% през 2006 г. на 40.5% през 2015 г. и 39.2% през 2016 г. В страни като Швеция, Финландия, Холандия, Австрия и Люксембург подобно затруднение изпитват около 2%.", "date": "2019.02.01", "title": "Графика: Отоплението е твърде скъпо за над една трета от българите"}
{"url": "https://www.dnevnik.bg/zdrave/2019/02/01/3384001_belodrobnite_transplantacii_vuv_viena_shte_zavisiat_ot/", "text": "Договорените с  клиниката във Виена белодробни трансплантации  за българи са обвързани с това страната ни да предоставя толкова органи за \"Евротрансплант\", колкото операции ще бъдат направени. Това се разбра от думите на здравния министър Кирил Ананиев по време на днешния парламентарен контрол. Преди седмица властите се похвалиха, че са сключили споразумение, според което до петима българи годишно ще могат да  бъдат трансплантирани във Виена . Днес Ананиев уточни: \"Очакваме виенската болница да трансплантира до пет пациенти годишно срещу ангажимент броят на трансплантациите да отговаря на броя на изпратените органи към \"Евротрансплант\". Всъщност това е и едно от изискванията, по които работи \"Евротрансплант\" - страните да получават толкова органи с международен обмен, колкото и подават. Министърът отново повтори, че ще има и обучения на български лекари, така че до две години най-късно и в България да могат да се  правят белодробни трансплантации . Ананиев за пореден път отбеляза, че България работи активно за стимулиране на донорството и насърчаване на трансплантациите в страната. Обеща до месец да е готов проектът за национална програма по донорство и трансплантации с план за действие. Създаването на този документ беше обявено от властите след първите смъртни случаи на хора, чакащи трансплантация на бял дроб. Планирани са също медийна кампания за донорство, обучение на лекари и подпомагане на координаторите по донорство. Във връзка с информации и снимки за здравният министър каза, че по нареждане на премиера Бойко Борисов ще представи в сряда пред правителството цялостен доклад за състоянието на държавните психиатрични болници и спешни мерки за преодоляване на проблемите. В отговор на друг въпрос Кирил Ананиев заяви, че ще бъде увеличена и възстановена отново на 500 лв. цената на клиничната пътека 56 за лечение на болести на черепно-мозъчни нерви и периферната нервна система. С  анекса към Националния рамков договор  в сила от началото на годината тази дейност беше намалена на 300 лв., което предизвика сериозно недоволство. Днес депутатите от левицата, задаващи въпроса, отбелязаха, че по тази пътека постъпват 50 на сто от приходите в неврологичните отделения на общинските болници и около 15 на сто от приходите на болниците като цяло. Ананиев съобщи, че надзорният съвет на касата ще предложи корекция и възстановяване на старата цена. В коментар от левицата заявиха, че явно планирането на без да има анализ и аргументи за остойностяване. Вижда се къде има повече отчетени дейности и разход на средства и просто се решава да се намали цената, смятат те. На други питания Кирил Ананиев отново каза, че системата за верификация на лекарствата, която трябва да заработи от 9 февруари, ще има преходен период и технически проблеми няма да водят до това да не се отпускат медикаменти.", "date": "2019.02.01", "title": "Белодробните трансплантации във Виена ще зависят от подаване на органи към \"Евротрансплант\""}
{"url": "https://www.dnevnik.bg/sport/2019/02/01/3384010_kitaiskiiat_prezident_zaiavi_che_stranata_se_bori_da/", "text": "Китайският президент Си Цзинпин заяви, че страната опитва да организира \"зелени\" зимни олимпийски игри с мисъл за опазване на природата и околната среда. Думите му дойдоха при среща с президента на МОК Томас Бах в Пекин. Китайската столица ще приеме зимната олимпиада през 2022 г. - 14 години след като беше домакин на летни олимпийски игри. \"Преобразяваме част от съоръженията от игрите от 2008 г.\", каза Цзинпин. Преди срещата Бах посети планински курорт, където ще се организират част от състезанията от програмата на Пекин 2022. Германецът заяви, че \"напредъкът е много впечатляващ\". \"За всяко събитие, което посетихме тук, видяхме как ще се използва след олимпийските игри. Китайските граждани ще могат наистина да се наслаждават на зимните спортове\", каза Бах. Цзинпин посочи, че Пекин 2022 е част от стремежа на страната 300 милиона души да се насочат към зимните спортове. \"Чрез спорта ще подобрим здравето и благоденствието на всички китайци\", заяви президентът. Той изтъкна, че мрази допинга в спорта. \"Имаме ясна и много строга политика срещу допинга. Аз го мразя\", каза Цзинпин. Той дори посочи, че би предпочел да има чисти китайски спортисти пред златен или какъвто и да било медал. Миналия месец \"Синхуа\" съобщи, че Китай предвижда да обяви употребата на допинг за престъпление. В края на 2017 г. бившият доктор в китайския олимпийски отбор Сюе Инсян заяви пред ARD, че хиляди китайски олимпийски спортисти  са били въвлечени в подкрепяна от държавата системна политика за ползване на допинг  през 80-те и 90-те години на миналия век. Впоследствие Световната антидопингова агенция  обяви, че ще проведе разследване .", "date": "2019.02.01", "title": "Китай се старае да организира \"зелена\" олимпиада, заяви Цзинпин"}
{"url": "https://www.dnevnik.bg/bulgaria/2019/02/01/3384036_za_da_plava_otnovo_korabut_radecki_e_nujen_remont_za/", "text": "За да може да плава отново, репликата на кораба \"Радецки\", който се намира закотвен край Козлодуй, е нужен ремонт на стойност 110 хиляди евро, каза днес в рамките на парламентарния контрол министърът на културата Боил Банов. Той пое ангажимент държавата да осигури средствата. Според Банов, преди да се пристъпи към ремонта, ще има известно забавяне, докато се намери начин за законовото извършване на процедурата. Проблемът е, че в България ремонтът не може да се направи, тъй като корабостроителницата в Русе не работи, а тази във Варна е на море и \"Радецки\" не може да стигне до нея. Оглед на кораба е направен в корабостроителницата в сръбския град Кладово, до който плавателният съд е стигнал на собствен ход. Там са изчислили, че ремонтът ще струва около 110 хил. евро. \"Проверява се кои от българските нормативни документи са приложими за извършването на такъв ремонт извън страната и с държави извън ЕС. Тези процедури са много деликатни\", допълни министърът на културата. Боил Банов посочи, че корабът \"Радецки\" е филиал на Националния исторически музей. Категоризиран е като пътнически кораб. за да може да плава и всяка година подлежи на преглед от Речен надзор.", "date": "2019.02.01", "title": "Корабът \"Радецки\" се нуждае от ремонт за 110 хил. евро, за да плава отново"}
{"url": "https://www.dnevnik.bg/evropa/2019/02/01/3384034_es_planira_bezvizov_rejim_za_britancite_i_pri_brekzit/", "text": "Посланиците на 27-те страни - членки на Европейския съюз, съгласуваха позиция за въвеждане на безвизов режим на пътуване за британските граждани след Брекзит. Това се казва в изявление на Съвета на ЕС, публикувано днес, предадоха световните агенции. \"Посланиците на ЕС решиха днес, че след Брекзит гражданите на Великобритания, пребиваващи в Шенгенската зона за кратко време (90 дни във всеки 180-дневен период), трябва да имат право на безвизово пътуване\", се казва в документа. В него се казва, че посланиците са поръчали на румънското председателство на Съвета на ЕС да започне преговори с Европейския парламент с цел реализиране на това решение на законодателно равнище. В документа се подчертава, че мярката трябва да бъде взаимна. \"По правилата на ЕС безвизовият режим се въвежда при условие на взаимност. Правителството на Обединеното кралство заяви, че няма намерение да иска визи от гражданите на ЕС, пътуващи във Великобритания за кратко\", се казва в документа. При организиран Брекзит, тоест с договорено споразумение, тези правила ще започнат да действат след завършване на преходния период, който би трябвало да продължи до края на 2020 г., а в случай на Брекзит без договор те ще се прилагат от момента на излизане на 29 март 2019 г., ако датата не бъде отсрочена. В документа за безвизовия режим Гибралтар е означен  като \"колония\"  на Великобритания, което разгневи Лондон. В документа се въвежда ново разграничение между онези, които живеят във Великобритания, и онези, които са граждани на Гибралтар, британска отвъдморска територия, която сега е в ЕС. Дипломати разказват, че когато чул това, британският посланик в ЕС изразил възраженията на Лондон пред останалите си колеги. Британски говорител пък каза: \"Гибралтар не е колония и е напълно неуместно да бъде описван по този начин.\" /БТА", "date": "2019.02.01", "title": "ЕС планира безвизов режим за британците и при Брекзит без сделка"}
{"url": "https://www.dnevnik.bg/bulgaria/2019/02/01/3383950_sv_sinod_izprati_delegaciia_do_moskva_za_jubileia_na/", "text": "Св. Синод към Българската православна църква е изпратил делегация в Москва по повод 10-годишнината от интронизацията на Московския и на цяла Русия патриарх Кирил. Българският патриарх Неофит е изпратил поздрав, предаден на патриарх Кирил от Старозагорския митрополит Киприан. Част от българската делегация и е Видинският митрополит Даниил. За юбилея на патриарх Кирил в Москва са пристигнали пратеници на поместните православни църква – Александрийската, Антиохийската, Йерусалимската, Грузинската, Румънската и Сръбската патриаршии, както и представители на Полската православна църква, Православната църква на Чешките земи и Словакия. В съобщението на сайта на Св. синод не се съобщава дали в руската столица делегации са изпратили Константинополската и Кипърската патриаршии. Руската патриаршия  прекрати отношенията си с Вселенската патриаршия  още през октомври 2018 г. след решението на Константинопол обяви за канонични смятаните досега за самопровъзгласили се две украински православни църкви. С друго решение тя отмени върховенството на Московската патриаршия над Киевската митрополия. Така се стигна до  създаването на Автокефална православна украинска църква \"без Путин и Кирил\"  през декември. Руската патриаршия  не призна независимостта й , като обяви, че Вселенската патриаршия окончателно се е откъснала от световното православие, а патриарх Вартомолей е \"тръгнал по пътя на разкола\". Патриарх Кирил отправи  призив към православните църкви  да не признават новата украинска църква. Досега  патриаршиите на Сърбия  и Полша заеха страната на Московската и отказаха да признаят новата независима украинска църква. Според митрополита на Варшава и на цяла Полша С ава украинският митрополит Епифаний  е просто един \"лаик\", избран \"нелегално\". Светият синод на Църквата на Гърция  не успя да вземе решение  за признаване на новата  Православна църква на Украйна  (ПЦУ), затова решението беше предадено на висшия административен орган на институцията. Синодът към Българската православна църква направи няколко опита да вземе решение, като през октомври не подкрепи искането на Руската църква за свикване на църковен събор за въпроса с украинската църква. Тогава срещу решението, подкрепено от патриарх Неофит, гласуваха митрополитите Даниил (част от делегацията, изпратена в Москва - бел.авт.), Гавриил и Йоан. Впоследствие към синода беше създадена  специална комисия , която да реши дали да признае новата украинска църква. Работата й обаче ще продължи неопределено време, защото тя трябва да  прегледа исторически документи отпреди 350 години.", "date": "2019.02.01", "title": "Св. Синод изпрати делегация до Москва за юбилея на руския патриарх Кирил"}
{"url": "https://www.dnevnik.bg/bulgaria/2019/02/01/3384019_narusheniiata_krai_arapia_i_alepu_se_okazaha_mnogo_no/", "text": "Строежите край къмпинг \"Арапя\" и местността Алепу трябва да бъдат временно спрени със заповеди на общинските администрации в Созопол и Царево. Това е установила проверката на Дирекцията за национален строителен контрол, започнала преди седмица. Това съобщи на брифинг в Бургас днес началникът на Дирекцията за национален строителен контрол Иван Несторов. Той каза още, че копия от писмата до общините ще бъдат изпратени до прокуратурата, която може да контролира изпълнението им. Несторов обясни, че строителството на обектите може да бъде спряно от общините, тъй като са от четвърта категория и като такива подлежат на контрол от местните администрации. Изключение е само брегоукрепителното съоръжение на \"Алепу\", което е от първа категория.  За строителството на пътя до вилното селище, което се изгражда в изсечената борова гора край \"Арапя\", няма издадено разрешение, гласят резултатите от извършената проверка. Проверката е констатирала и липсата на друг документ - становище от Регионалната инспекция по околната среда и водите в Бургас колко точно дървета е трябвало да бъдат отсечени за разчистването на строителната площадка. Той е бил необходим, тъй като през 2007 г. е било издадено строително разрешение само за една сграда, а не за 23 къщички, които предстои да бъдат построени сега. Като \"грешка\" е определен и фактът, че главният архитект на Созопол е допуснал укрепването на свлачището край Алепу да става успоредно с изграждането на курортно селище на плажа. По тази причина е издадено предписание кметът на Созопол Панайот Рейзи да преустанови строежа на жилищната сграда на морския бряг, преди той да бъде укрепен. Несторов каза още, че на обекта е констатирано и частично навлизане на рампата за машини на морския плаж, липса на строителна ограда и неизпълнение на одобрения план за безопасност и здраве. Преди седмица обаче от дружеството - изпълнител на строителните дейности, обявиха, че те се извършват \"законно и след като са изпълнени всички необходими процедури съгласно екологичното и строителното законодателство, както и в съответствие с най-добрата строителна практика\". Според Иван Несторов, цитиран от Би Ти Ви. в случаите с \"Арапя\" и Алепу е налице разрешение на строеж и частична проектна документация. По тази причина не можело да се говори за \"безспорно незаконно строителство\". По отношение на обекта в района на къмпинг \"Арапя\" начаалникът на ДНСК обобщи, че при направените проверки са констатирани липса на учредено право на прокарване на временен път, за който не са извършени необходимите отчуждителни процедури. Изградена е била канализация, за която също няма разрешение за строеж, липсват одобрени проекти, по който предвидените за изграждане 23 жилищни сгради ще бъдат снабдени с ток, вода и канал. Освен това не е представено решение, което да посочва броя на дърветата, които да бъдат отсечени, за да се реализира строителството. На строежа липсва временна ограда и не са спазени условията за здравословни и безопасни условия на труд. Началникът на ДНСК информира също, че на лицата, упражняващи строителен надзор на двата обекта - край \"Арапя\" и Алепу ще бъдат наложени санкции, като глобите могат да достигнат до 100 хил. лв. Ако в продължение на една година дружеството имат влезли в сила три поредни наказателни постановления, лицензите им ще бъдат отнети. Във връзка с обекта на къмпинг \"Градина\" арх. Несторов напомни, че възложителят е започнал да зарива направения изкоп. Той допълни, че ако там започне отново строителство експертите на строителния контрол в Бургас ще направят незабавна проверка в Община Созопол. По отношение на строежа на плаж \"Корал\" началникът на ДНСК напомни становището на министъра на регионалното развитие и благоустройството Петя Аврамова, че ще се търсят и законосъобразни възможности и начини за отчуждаване на части от имоти, които са в \"чувствителната\" зона до морските плажове, като това се отнася за имотите, за които няма забрана за строителство. Той напомни, че има още едно решение на ВАС, с което е потвърдена заповедта на министъра на околната среда и водите за спиране на строителството.  С  решение на Върховния административен съд  от 10 януари тази година строителството на комплекс, който по първоначален план е с 45 хил. квадратни метра разгъната застроена площ на  плажа \"Корал\" край с. Лозенец , бе открит. С това решение  съдът не намира основания да отмени разрешенията  за строителство по  проекта \"Корал резидънс\"  на \"Прайм пропърти БГ\" за хотелски комплекс. Мотивите на магистратите са, че към годините на издаването на разрешителните на \"Прайм пропърти\" не са действали специализираните закони, защитаващи от застрояване Черноморието и дори дюните. Според началника на екоинспекцията в Бургас Тонка Атанасова обаче, има две решения на петчленен състав на Върховния административен съд, с които се потвърждава заповедта да не се извършват строително-монтажни работи, докато не се проведат прожцедурите, изисквани по Закона за околната среда и Закона за биологичното разнообразие процедури. Възложителите трябва да подадат уведомление за предвидените от тях инвестиционни намерения в имотите до Регионалната инспекция по околната среда и водите в Бургас, а към момента нито едно от дружествата - инвеститори не го е направила. Освен това, има решение на Община Царево, която е отказала да презавери разрешенията за строеж.", "date": "2019.02.01", "title": "Нарушенията край \"Арапя\" и Алепу се оказаха много, но строежите ще бъдат спрени само временно (допълнена)"}
{"url": "https://www.dnevnik.bg/sviat/2019/02/01/3384037_katolicheskata_curkva_v_teksas_razkri_stotici_imena_na/", "text": "Повикът за прозрачност в американската католическа църква накара тексаските епархии да публикуват вчера списък с около 300 имена на свещеници, обвинени в  педофилски действия  от 1950 г. насам, предаде агенция \"Франс прес\". След щата Вашингтон, Илинойс и езуитския орден 15-те епархии от втория по население щат в страната също оповестиха имената на свещениците - обект на \"достоверни обвинения в  сексуални посегателства  срещу непълнолетни\" през последните десетилетия. Епархията Сан Антонио огласи 57 имена, Хюстънската - 42, Даласката - 31. Някои имена фигурират в няколко списъка; общо са публикувани имената на близо 300  свещеници педофили , мнозина от тях – починали. \"От името на всички неуспели да го сторят поднасям най-искрени извинения\" на жертвите, заяви в комюнике кардинал Даниел ДиНардо. \"Тази рана разкъса нашата църква и трябва да действаме, за да я изцерим\", добави председателят на американската епископска конференция. Американската католическа църква бе разтърсена през 2002 г. от поредица публикации във вестник \"Бостън глоуб\" за  посегателства , продължавали десетилетия наред. Разкритията накараха някогашни жертви на посегателства, живеещи из цялата страна, също да разкажат за подобни случаи.  Журналистите  спечелиха  \"Пулицър\" , а филмът \" Спотлайт \" - \" Оскар \". Мнозина свещеници оттогава бяха лишени от сан и дадени на съд. Освен това църквата отпусна значителни суми за обезщетения на пострадалите. През лятото прокуратурата на Пенсилвания нанесе нов тежък удар на църквата, като огласи подробности за посегателства, извършени от над 300 свещеници от този щат върху около хиляда деца през последните десетилетия. Правосъдието започна разследвания в редица щати и много диоцези отвориха архивите си. Мнозина обаче се запитаха има ли смисъл да се публикуват такива списъци. Прокуратурата на Илинойс например обвини през декември местния клир, че е публикувал списък, в който премълчава \"обвиненията срещу над 500 свещеници\". Католическата църква не е способна сама да изпълнява свързаните с нея полицейски функции, посочи главният прокурор Лайза Мадиган.", "date": "2019.02.01", "title": "Католическата църква в Тексас разкри стотици имена на свещеници педофили"}
{"url": "https://www.dnevnik.bg/bulgaria/2019/02/01/3384041_saitut_na_nacionalnata_biblioteka_shte_ima_angliiska/", "text": "До края на годината сайтът на Националната библиотека \"Св. св.Кирил и Методий\" ще има версия на английски език, каза днес министърът на културата Боил Банов в рамките на парламентарния контрол. Той обяви, че всички книжа, нужни, за да се даде разрешение за ремонт на покрива на сградата на библиотеката, са внесени в Столичната община вчера. Осигурени са и нужните средства за целта. Коментирайки липсата на топла вода в част от сградата, Банов каза, че за да се реши проблемът, е нужен ремонт, който би обхванал три етажа. За момента в тоалетните били монтирани проточни бойлери. Отговаряйки на въпрос за модернизацията на Националната библиотека, министърът каза, че от юни 2016 година постоянно се обновяват компютрите, като вече по проекти и като дарения са получени 105 машини. Част от тях са в читалнята и различни други места, където могат да се ползват от читателите. Имало и обособени зони, където можело да се поставят лаптопи, вкарани отвън. Банов каза още, че при максимално натоварване се ползва камерата за почистване на стари книги. Имало и три броя машини за почистване на книгите в хранилищата.", "date": "2019.02.01", "title": "Сайтът на националната библиотека ще има английска версия до края на годината"}
{"url": "https://www.dnevnik.bg/sport/2019/02/01/3383834_dalas_subra_evropeiskite_talanti_na_nba_donchich_i/", "text": "Далас маверикс\" осъществи изненадваща ход на трансферния пазар и събра двама от най-големите европейски таланти в баскетбола -  Лука Дончич  и Кристапс Порзингис. \"Далас\" сключи голяма сделка с \"Ню Йорк никс\" с участието на седем играчи и два бъдещи избора в драфта. Освен 221-сантиметровия Порзингис тексаският клуб взима градовете Тим Хардауей-мл., Трей Бърк и Кортни Лий. В обратна посока заминават центърът Деандре Джордан и гардовете Денис Смит-мл. и Уесли Матюс. Освен това тимът от Ню Йорк ще получи първите избори на \"Далас\" в драфтовете през 2021 и 2023 г. Порзингис не е играл от близо година, след като получи тежка контузия на 6 февруари - разкъсана предна кръстна връзка в лявото коляно. Преди травмата латвиецът правеше много силен сезон, като записа средно по 22.7 точки, 6.6 борби и 2.4 чадъра в 48 мача и беше избран в Мача на звездите. В средата на месеца 23-годишният център ще премине обстойни прегледи, след които ще стане ясно кога ще може да се завърне в игра. \"Далас\" ще има изключително обещаващ тандем в лицето на Порзингис и Дончич. 19-годишният словенец прави фурор в първия си сезон в НБА и почти сигурно ще спечели наградата за новобранец на годината. Дончич беше избран под №3 в драфта през лятото на 2018 г. Месец по-рано той спечели Евролигата с \"Реал\" (Мадрид) и беше избран за играч на сезона, а през 2017 г. изведе Словения до историческа европейска титла. От началото на сезона 201-сантиметровият гард има 20.4 точки, 6.9 борби, 5.4 асистенции и 1.1 откраднати топки средно на мач. Наскоро той стана  първият играч под 20 години в историята на НБА , записал \"трипъл-дабъл\" с над 30 точки.", "date": "2019.02.01", "title": "\"Далас\" събра европейските таланти на НБА Дончич и Порзингис"}
{"url": "https://www.dnevnik.bg/sviat/2019/02/01/3384052_velikobritaniia_shte_turguva_sus_zambiia_zimbabve_i/", "text": "Великобритания и шест африкански страни - Замбия, Зимбабве, Коморските острови, Мавриций, Мадагаскар и Сейшелските острови - подписаха търговско споразумение, което ще регулира търговските отношения между тях след излизането на  Обединеното кралство от Европейския съюз . Това съобщи късно снощи британското министерство на международната търговия. Споразумението ще помогне да се поддържа на необходимото ниво търговията между Обединеното кралство и страните от Източна и Южна Африка, осигурявайки стабилност за бизнеса, потребителите и износителите в период, когато Великобритания се подготвя за  излизане от ЕС , посочва ръководителят на ведомството Лиъм Фокс, цитиран в комюникето. Документът ще позволи  след Брекзит  страните да търгуват при същите условия, както ако Великобритания беше останала в ЕС. То ще замени споразумението за икономическо партньорство между ЕС и Източна и Южна Африка. Подписалите го африкански страни отмениха повечето тарифи за европейска продукция в замяна на безмитен износ на свои стоки в ЕС. По-рано Фокс заяви, че до 29 март, когато е насрочено напускането на ЕС, Великобритания планира да сключи около 40 търговски споразумения, гарантиращи на страната същите условия за търговия със стоки и услуги с нейните търговски партньори, каквито Лондон има сега като член на ЕС. Освен с Източна и Южна Африка досега Великобритания е подписала такива споразумения само с Нова Зеландия и Чили./ БТА", "date": "2019.02.01", "title": "Великобритания ще търгува със Замбия, Зимбабве и африкански острови след Брекзит"}
{"url": "https://www.dnevnik.bg/bulgaria/2019/02/01/3384058_vzimat_se_merki_za_obezopasiavane_na_garite_zaradi/", "text": "Национална компания \"Железопътна инфраструктура\" взима мерки за обезопасяване на гарите и районите около тях, за да се намалят случаите на инциденти при качване върху вагоните, най-често с цел по-интересно селфи, съобщи днес в рамките на парламентарния контрол министърът на транспорта Росен Желязков. Той посочи, че от 2014 година до декември 2018 година поразени от волтова дъга са 15 души, сред които 13 деца. Последният случай е от 12 януари, като при него тежко пострада  14-годишно момче . Желязков отбеляза, че по контактната мрежа има напрежение 25 хиляди волта и приближаването на по-малко от два метра носи риск. Част от мерките включват премахване от коловозите на стари вагони, които не се използват. Освен това на места се демонтирали проводници, правела се изолация, контактната мрежа се заземявала и т.н. Освен това от НКЖИ провеждали мащабни образователни кампании в разположени близо до гарите училища.", "date": "2019.02.01", "title": "Взимат се мерки за обезопасяване на гарите заради любителите на екстремни селфита"}
{"url": "https://www.dnevnik.bg/sport/2019/02/01/3384060_barselona_sreshtu_real_v_polufinalite_za_kupata_na/", "text": "Носителят на трофея \"Барселона\" ще се изправи срещу големия си съперник \"Реал\" (Мадрид) в полуфиналите за Купата на краля. Първата среща е на стадион \"Камп ноу\" на 6 февруари, а реваншът на \"Сантяго Бернабеу\" е на 27 февруари. Другият полуфинал противопоставя \"Бетис\" и \"Валенсия\". Тимът от Севиля е домакин в първата среща. До момента \"Барселона\" и \"Реал\" са изиграли 238 официални мача помежду си. Каталунците са спечелили 113 от тях, а мадридчани имат 95 победи. Двубоите им за Купата на краля са 33, като отново предимството е на страната на \"Барселона\" - 14 победи при седем равенства и 12 поражения. Последната им среща в турнира беше  финалът през 2014 г., когато \"Реал\" спечели с 2:1. Последният им сблъсък на етап полуфинал беше година по-рано. Първата среща на \"Сантяго Бернабеу\" завърши 1:1. Белите спечелиха реванша с 3:1, но впоследствие  загубиха финала от \"Атлетико\" след продължения . \"Барселона\", който е рекордьор за Купата на краля, преследва пети пореден трофей и общо 31-и. \"Реал\" ще опита да спечели отличието за 20-и път, но за пръв път от пет години насам. \"Валенсия\" има седем купи, но не е печелил трофея от 2008 г. \"Бетис\" е триумфирал два пъти в турнира - през 1977 и 2005 г.", "date": "2019.02.01", "title": "\"Барселона\" срещу \"Реал\" в полуфиналите за Купата на краля"}
{"url": "https://www.dnevnik.bg/sviat/2019/02/01/3384024_isliamska_durjava_moje_burzo_da_vuzstanovi_halifata_si/", "text": "Ако натискът върху \"Ислямска държава\" отслабне, тя може да отвоюва изгубените земи в Сирия и Ирак за година. Това се твърди в доклад на агенция, която е част от Пентагона, предаде телевизия Ен Би Си. Докладът не е публикуван, но телевизията цитира двама високопоставени служители на американската администрация, запознати със съдържанието му. Текстът, за който те говорят, e бил изготвен, след като миналия месец президентът на САЩ Доналд Тръмп обяви, че започва изтегляне на около 2000 американски военнослужещи от Сирия. Военните в Сирия ръководят коалиция за борба срещу \"Ислямска държава\", която загуби повечето си територии в последните години, но продължава да действа в североизточните райони на страната. Според доклада изтеглянето на войските може да позволи завръщането на територии в период между 6 месеца и година. Тактиката на \"Ислямска държава\" би ѝ позволила с едва няколко хиляди бойци на разшири значително територията си, която сега е едва 10 кв. км, се казва в документа според източниците на Ен Би Си. Белият дом смята, че атаката срещу джихадистите може да продължи с въздушни удари от иракска територия.", "date": "2019.02.01", "title": "\"Ислямска държава\" може бързо да възстанови \"халифата си\", сочи доклад на Пентагона"}
{"url": "https://www.dnevnik.bg/citat_na_deniia/2019/02/01/3384080_citat_na_denia_problemut_e_che_az_po_princip_ne_se/", "text": "Това заяви министърът на културата Боил Банов в кулоарите на парламента за заплахите на  Ангел Ангелов  към него. Според Банов Ангелов е автор на  записите от март 2016 г., които бяха оповестени от депутатът от БСП Елена Йончева  и доказвали, че Банов ощетява държавата с поне 700 хил. лв., като опрощава неустойка на фирмата - строител на Ларгото, и дава указания как да се фалшифицират документи. Банов намекна, че пратеници на Ангелов са му предавали заплахи, че ще му счупят кракатa. Банов обясни, че не е плашлив човек: \"Ако той дойде при мен, то първо е малко опасно, защото аз съм малко експанзивен човек, все още театърът в кръвта ми е повече от политиката.\" Оставка винаги мога да подам, каза още Банов. \"Така говорихме с премиера Бойко Борисов. Аз съм декларирал още веднага. Казах на мига. Той каза: \"Не\", разказа Банов. Премиерът го е посъветвал да разкаже, да разясни и да обясни. Министърът на културата обяви, че ще направи всичко, което е в рамките на закона, за да заведе дело срещу Елена Йончева, която от днес нарича Цола (Цола Драгойчева е партизанка, член на ЦК на БКП - бел. ред.).", "date": "2019.02.01", "title": "Цитат на деня: Проблемът е, че аз по принцип не се плаша"}
{"url": "https://www.dnevnik.bg/evropa/2019/02/01/3384083_edna_treta_ot_britanskite_kompanii_sa_gotovi_da/", "text": "Проучване сред директорите на 1200 британски компании показва, че близо една трета от тях може да прехвърлят дейността си в чужбина заради предстоящото напускане на ЕС от Великобритания, предаде \"Асошиейтед прес\". Според публикуваното днес проучване на Института на директорите, докато медиите се концентрират основно върху големите компании, се обръща по-малко внимание на по-малките фирми и стъпките към преместване, които те предприемат. Временният директор на института Едвин Морган каза, че по-малките компании обикновено разполагат с по-ограничени ресурси и за тях \"да мислят за такъв скъп начин на действие ясно показва несигурната позиция, в която се намират\". Британският парламент гласува тази седмица да даде на премиера на Великобритания Тереза Мей повече време,  за да се опита да постигне компромис с ЕС . Правителството отказа да изключи варианта за напускане на ЕС без споразумение, като постави по този начин Великобритания пред Брекзит на 29 май, изправяйки я над ръба на пропастта. /БТА", "date": "2019.02.01", "title": "Една трета от британските компании са готови да напуснат страната заради Брекзит"}
{"url": "https://www.dnevnik.bg/sport/2019/02/01/3384078_shifrin_i_vluhova_razdeliha_purvoto_miasto_v_maribor/", "text": "Носителката на Големия кристален глобус Микаела Шифрин и основната й съперничка Петра Влъхова спечелиха гигантския слалом за Световната купа по ски алпийски дисциплини в Марибор. 23-годишната американка и 23-годишната словачка завършиха двата манша с равно общо време - 2:31.31 минути, и разделиха първото място. Шифрин постигна най-добър резултат в първия манш, като взе аванс от 0.48 сек. пред Влъхова. Словачката обаче направи отлично второ преминаване по трасето и навакса изоставането си. Рагнхилд Мовинкел от Норвегия допълни почетната стълбичка с пасив от 0.93 сек. Шифрин записа 12-а победа в 25-ия старт от началото на сезона. По този начин тя изравни личния си рекорд в рамките на една кампания. Американката спечели 12 състезания и през миналия сезон. Само чудо може да лиши двукратната олимпийска шампионка от рекорда за най-много победи в един сезон - 13. Той се държи от Ингемар Стенмарк (1979 г.), Херман Майер (2001 г.) и Марсел Хиршер (2018 г.). Шифрин вече има 55 победи в Световната купа в кариерата си. Тя се изравни с Френи Шнайдер на третото място във вечната класация при жените. С повече победи от тях при жените са само Анемари Мозер Прьол (62) и Линдзи Вон (82), а при мъжете - Хиршер (68) и Стенмарк (86). Влъхова също прави най-силния си сезон в Световната купа. Словачката записа четвърта победа и трета от началото на 2019 г. Общо в кариерата си тя е спечелила осем победи - пет в слалома, две в гигантския слалом и една в паралелния слалом. В генералното класиране за Световната купа Шифрин води с 1594 точки и колосален аванс от 596 точки пред Влъхова. Венди Холденер от Швейцария е трета с 687 точки, следвана от австрийката Никол Шмидхофер с 617 и Мовинкел с 589. Шифрин е начело и в битката за малкия кристален глобус в слалома. Тя има 760 точки и аванс от 80 пред Влъхова.", "date": "2019.02.01", "title": "Шифрин и Влъхова разделиха първото място в Марибор"}
{"url": "https://www.dnevnik.bg/sviat/2019/02/01/3384090_sasht_obiaviha_che_napuskat_dogovor_s_rusiia_za/", "text": "САЩ официално обявиха, че спират да се съобразяват с договора от 1987 г. за контрол над ракетите с малък и среден обсег, защото смятат, че Русия го е нарушила. Ако Москва не предприеме нищо в следващите 6 месеца, за да коригира това, Вашингтон окончателно ще напусне едно от най-важните споразумения за стабилността в Европа и света, обяви държавният секретар Майк Помпео. Русия отрича да е нарушавала договора за въоръжение, способно да пренася и ядрени бойни глави със скорост, при която на противника почти не остава време да реагира. Договорът обхваща единствено базирани на сушата ракети с обсег от 500 до 5500 км. Още преди съобщението на Помпео от Москва заявиха, че съжаляват за американското решение, и обвиниха Вашингтон, че е отказал да изслуша руската страна или да преговаря, за да не се стига до този резултат. Както бе заявено от американците преди седмици, процедурата започва да тече от 2 февруари, събота. Канцлерът Ангела Меркел заяви днес, че Германия ще стори всичко възможно, за да използва 6-месечния преходен период за провеждане на нови разговори. \"За нас е ясно, че Русия наруши този договор. Важно е прозорецът за диалог да остава отворен\", добави тя. Европейски лидери са притеснени, че ако договорът се разпадне, Европа отново ще стане арена на надпревара между САЩ и Русия за струпване на континента на такива ракети с ядрени бойни глави. Още през декември министрите на външните работи на НАТО, сред които и на България, официално обвиниха руската страна в нарушаване на договора. \"Съюзниците стигнаха до извода, че Русия е разработила и въвела на въоръжение ракетната система 9M729, която нарушава Договора за ликвидиране на ракетите с малък и среден обсег и представлява сериозна заплаха за евроатлантическата сигурност\", се казва в общата позиция. Промяна не настъпи и на последвалото заседание НАТО - Русия. Днес в  изявление на алианса  всички съюзници обявиха, че \"напълно подкрепят\" решението на САЩ \"да действат в отговор на значителния риск, създаден от руските тайни опити, производство и разполагане на базирани на сушата крилати ракети 9M729\". В опит да отговорят на критиките на Запада руснаците демонстрираха ракета, за която доскоро твърдяха, че не съществува. Според САЩ 9М729 е с обсег 1500 км, а според руските военни е конструирана така, че да не достига цели на повече от 480 км и така да остане под прага, определен в договора. Американското военно аташе в Москва, както и негови колеги, отказаха да присъстват на презентацията от 23 януари, защото смятат, че тя е безсмислена - на поканените не е било позволено да задават въпроси, а и демонстрирането в хангар не отговаря на основните притеснения. \"Това е просто пропаганда, която не се основава на факти. Постоянно виждаме и чуваме подобни неща. Наблюдавахме го и на тази имитация на показването на ракетна система. Това просто беше смешно\", коментира пред \"Дойче веле\" Андреа Томпсън, зам. държавен секретар по контрола над въоръженията и международната сигурност. В петък \"Уолстрийт джърнъл\" съобщи, че според американското разузнаване руската армия бързо увеличава - от 3 на 4 в рамките на няколко месеца - броя на ракетните дивизиони с 9М729. Източник на изданието казва, че като цяло Русия има в момента около 100 от този вид крилати ракети, включително тези в запас.", "date": "2019.02.01", "title": "САЩ обявиха, че напускат договор с Русия за ограничаване на ядрените ракети"}
{"url": "https://www.dnevnik.bg/evropa/2019/02/01/3384087_merkel_obiavi_che_zakriva_stranicata_si_vuv_feisbuk/", "text": "Германският канцлер Ангела Меркел закри днес личната си страница във \"Фейсбук\", но уведоми своите почитатели, че все още има достатъчно начини да я следват онлайн, предаде ДПА, цитирана от БТА. \"Знаете, че вече не съм ръководител на ХДС (Християндемократическия съюз), и затова закривам страницата си във \"Фейсбук\", заяви Меркел във видеозапис в социалната мрежа. Тя обаче отбеляза, че остава канцлер, което значи, че дейността й ще продължи да бъде документирана на страницата на федералното правителство във \"Фейсбук\". \"Или можете да ме следвате в \"Инстаграм\", добави Меркел. \"Днес е денят, в който искам да благодаря на всички вас за значителната ви подкрепа на моята страница във \"Фейсбук\", каза тя в началото на половинминутния клип. \"Благодаря много на всички\", заяви Меркел. Канцлерът, която след поредица от изборни поражения миналата година обяви, че няма да се кандидатира за следващ мандат, има 2.5 милиона последователи във \"Фейсбук\". Меркел обикновено отклонява въпросите за своето бъдеще след оттеглянето си от политическия живот.", "date": "2019.02.01", "title": "Меркел обяви, че закрива страницата си във \"Фейсбук\""}
{"url": "https://www.dnevnik.bg/sport/2019/02/01/3383952_zauber_se_preimenuva_na_alfa_romeo_za_noviia_sezon_vuv/", "text": "Един от най-дълго съществуващите частни отбори в историята на  Формула 1  - \"Заубер\", има ново има за предстоящия сезон в шампионата. Швейцарският тим, създаден от Петер Заубер, ще носи името \"Алфа Ромео\" през 2019 г. За пръв път от 1993 г., откакто влезе във Формула 1, \"Заубер\" няма да присъства в името на състава, базиран в Хинвил. През годините той носеше различни имена, включително с тези на \"Мерцедес\" и \"Форд\", които доставяха двигатели, или на концерна \"Ред бул\", който го спонсорираше между 1997 и 2001 г. В периода 2006 - 2009 г. \"Заубер\" беше обединен със заводския тим на БМВ, но от 2010 г. отново се отдели като частен отбор. В историята на Формула 1 единствено \"Уилямс\" има по-дълго присъствие като частен състав. \"Алфа Ромео\" влезе в името на швейцарския отбор от миналата година, когато отборът се казваше \"Алфа Ромео Заубер\". Това затвърди връзката с \"Ферари\", като Скудерията доставя двигатели на отбора от 2010 г. В момента тимът е считан за сателитен на \"Ферари\", а Скудерията имаше дума при избора на титулярните пилоти за 2019 г. Кими Райконен премина  там с двегодишен договор, след като беше част от \"Ферари\", а тест пилотът на Скудерията Антонио Джовинаци също получи място в \"Алфа Ромео\". В историята на Формула 1 \"Заубер\" има само една победа (докато беше \"БМВ Заубер\"), 462 старта и 27 подиума. \"Алфа Ромео\" има дълга история във Формула 1, но не е присъствал в спорта от 1985 г. Тимът беше самостоятелен конструктор между 1950 и 1951 г., когато Джузепе Фарина и Хуан Мануел Фанджо печелят титлите при пилотите. Италианската марка има 10 победи, 26 подиума и 12 полпозишъна в 110 старта във Формула 1. Новият сезон във Формула 1 започва на 17 март на пистата \"Албърт парк\" в Мелбърн. Предсезонните тестове традиционно ще се проведат на пистата \"Каталуня\" край Барселона. Те ще са в два периода – 18-21 февруари и 26 февруари – 1 март.", "date": "2019.02.01", "title": "\"Заубер\" се преименува на \"Алфа Ромео\" за новия сезон във Формула 1"}
{"url": "https://www.dnevnik.bg/sport/2019/02/01/3384214_fotogaleriia_kato_maraton_no_na_led_-_kak_duhut_na/", "text": "Около 4000 души се впуснаха в своеобразен маратон на лед в Австрийските Алпи. Събитието върна спомена за холандския \"Елфстедентохт\" (Обиколката на 11-те града), който за последно се проведе през 1997 г.", "date": "2019.02.01", "title": "Фотогалерия: Като маратон, но на лед - как духът на \"Елфстедентохт\" се пренесе в Алпите"}
{"url": "https://www.dnevnik.bg/sport/2019/02/01/3384196_ruski_olimpiiski_i_svetovni_shampioni_sa_nakazani_za/", "text": "Олимпийският шампион в скока на височина от Лондон 2012 Иван Ухов и 11 други руски лекоатлети са със спрени състезателни права от две до осем години заради допинг провинения. Наказанията дойдоха след решение на Спортния арбитражен съд в Лозана (КАС) на базата на информация от  доклада на канадеца Ричард Макларън . Той доведе до изключването на Русия от олимпийското движение през 2015 г. и забраната за участие на спортисти от страната под националния флаг на игрите в Рио де Жанейро и Пьонгчанг. В доклада се посочва, че над 1000 руски атлети са участвали в държавно спонсорирана схема за системна употреба и прикриване на допинг. В изявлението на КАС се казва, че \"атлетите са участвали и/или са взели предимство от допинг схема с употреба на анаболни стероиди\", и че действията им са останали прикрити в периода от олимпийските игри в Лондон през 2012 г. до световното първенство в Москва през 2013 г. Русия може да обжалва наказанията в срок от 21 дни. Ухов е със спрени състезателни права за четири години, като наказанието влиза в сила от днес. Всички резултати на руснака след 16 юли 2012 г. са анулирани. Сред наказаните са Светлана Школина (скок на височина) и Татяна Луценко (хвърляне на чук), които спечелиха златни медали на световното в Москва през 2013 г. Двете са със спрени състезателни права съответно за четири и осем години. С наказания са още Татяна Фирова (400 м), Люкман Адамс (троен скок), Анна Булгакова (хвърляне на чук), Гулфия Агафонова (хвърляне на чук), Иван Юшков (стрелба), Мария Беспалова (хвърляне на чук), Вера Ганеева (хвърляне на диск), Екатерина Галицкая (100 м с препятствия) и Юлия Кондакова (100 м с препятствия). В началото на декември  Международната федерация по лека атлетика остави забраната на Русия . Наскоро  42 руски лекоатлети получиха разрешение да се състезават под неутрален флаг  през 2019 г.", "date": "2019.02.01", "title": "Руски олимпийски и световни шампиони са наказани за допинг провинения"}
{"url": "https://www.dnevnik.bg/sviat/2019/02/01/3384224_zaradi_italiia_es_ne_uspia_da_postigne_edinstvo_za/", "text": "От всички членки на Европейския съюз само Италия е гласувала \"против\" признаването на председателя на венецуелския парламент Хуан Гуайдо за временен президент на страната. Това съобщи агенция  ANSA , като цитира дипломатически източници на срещата в Букурещ, където се събраха вчера външните министри от ЕС. Това означава, че два дни преди изтичане на ултиматум към президента Николас Мадуро от няколко европейски държави и ръководството на ЕС няма единодушие за признаването на Гуайдо, което трябваше да се случи най-късно в понеделник. Испания, Германия, Франция, Великобритания и Белгия настояха Мадуро да свика президентски избори до осем дни и увериха, че ако не го направи, ще считат Гуайдо за временен държавен глава (той по-рано е заявявал, че иска да насрочи вот в следващите 6-9 месеца). Испанският външен министър Жозеп Борел вече каза, че каквото и да реши ЕС, е готов да признае Гуайдо в понеделник. За обща европейска позиция обаче е необходимо единодушие, което е невъзможно, след като предложението не е било прието, отбелязва ANSA. Малко по-рано дипломатически източници на \"Ройтерс\" заявиха, че правителства от ЕС ще започнат да признават Гуайдо от другата седмица, но езикът ще бъде внимателен, за да не се разгори сериозна политическа криза, а и за да не насърчават опозиционни лидери по света да вземат радикални мерки. Решението, обясняват и източниците на \"Ройтерс\", е всяка от 28-те страни да излезе със собствена позиция дали да признае Гуайдо. Очаква се Франция, Великобритания, Германия и Испания да го направят в понеделник. Повечето по-малки държави според агенцията са се разбрали да покажат подкрепа за Гуайдо, но да избегнат думите \"признавам\" и \"признание\" и да \"окажат подкрепа\" за Гуайдо в ролята му на временен президент. Още вчера на върховния представител на ЕС във външната политика Федерика Могерини се наложи да обяви, че въпросът за признаването ще се счита за \"компетенция на държавите членки\", след като представители на правителството в Рим отказаха да променят позицията си за Мадуро. \"Италия не признава Гуайдо, защото сме напълно против това една страна или група трети страни да могат да определят вътрешната политика на друга държава,\" каза вчера италианският заместник-министър на външните работи Манлио ди Стефано в интервю за телевизия Tv2000. \"Това се нарича принцип на ненамеса и е признат от ООН,\" каза той, цитиран от в. \"Ел мундо\". Резерви досега са изразявали и представители на Австрия, Португалия и Гърция.", "date": "2019.02.01", "title": "Заради Италия ЕС не успя да постигне единство за Гуайдо"}
{"url": "https://www.dnevnik.bg/sport/2019/02/01/3384126_djoshua_planira_da_otmeni_macha_na_uembli_za_da_se/", "text": "Носителят на четири от петте световни титли в тежката категория Антъни Джошуа най-вероятно ще отмени планираната защита на \"Уембли\", за да се боксира с американеца Джарел Милър в Ню Йорк. Британският боксьор има насрочен двубой на английския национален стадион на 13 април. На този етап обаче няма обявен съперник. Основният вариант беше среща с друг от водещите британци в дивизията - Дилиън Уайт, но двамата така и не успяват да се договорят за финансовите параметри. \"Малко вероятно е да има мач на 13 април. Дилиън вероятно мисли, че за подобен двубой иска да спечели малко повече. Дори и да се договорим, ще можем да направим мача през май или юни. В момента обаче сме много близо до мач с Милър през юни в \"Медисън скуер гардън\", заяви промотърът на Джошуа и Уайт Еди Хърн. Според британските медии Уайт е получил оферта на стойност 4 милиона паунда (5.2 млн. долара). \"За мен е пределно ясно, че те никога не са били сериозни за мач на \"Уембли\" на 13 април. Ако бяха сериозни, щяха да започнат преговори по-рано и да предложат много по-реалистични условия\", каза Уайт пред \"Телеграф\". \"Те имат насрочена дата от много дълго време, а всички знаем, че Ей Джей е свободен, откакто победи (Александър) Поветкин през септември. Въпреки това първата им оферта дойде чак на 10 януари. Можем да направим мача с Джошуа, ако наистина го иска, но за мен е ясно през цялото време, че са фокусирани върху организирането на двубой с Милър в Ню Йорк\", допълни британецът. Уайт има 25 победи в 26 мача, 18 от които с нокаут.  Последният му успех беше на 22 декември срещу Дерек Чисора , а единственото му поражение - срещу Джошуа в битка за титлата на Великобритания през декември 2015 г. Според \"Телеграф\" Милър е получил оферта от 6.2 милиона долара, за да се изправи срещу Джошуа в \"Медисън скуер гардън\". Световният шампион никога досега не се е боксирал извън Великобритания. \"С удоволствие ще се бия с Ей Джей, но е ясно, че той не иска този мач. Той иска да отиде в Америка и да се бие с Милър. Милър няма никаква мощ, но компенсира с добра работна етика. Той е просто една голяма зелка, която ще бъде разбита на парчета от Джошуа\", каза още Уайт. Уайт заема първото място в две от ранглистите - на Световния боксов съвет (WBC), където поясът се държи от Дионтей Уайлдър, и на Световната боксова организация (WBO), където шампион е Джошуа. Ако стигне до позиция на официален претендент, Уайт ще може да получи по-голям дял от евентуален мач за титла. Подобни изгледи обаче на този етап няма. Уайлдър се готви за реванш срещу Тайсън Фюри. Двамата имат срок до 5 февруари  да обявят дата и място за мача. В противен случай ще бъде насрочен търг. Това обаче е малко вероятно, тъй като и от двата лагера обявиха желание за реванш, който се очаква през май или юни. Излъчването на официален претендент за титлата на WBO пък вероятно ще зависи от абсолютния световен шампион в полутежка категория Александър Усик, който планира през 2019 г. да се качи при най-тежките. Засега единственият сигурен кандидат за някой от поясите на Джошуа е Кубрат Пулев. 37-годишният българин е официален претендент за титлата на IBF, като  има голяма вероятност двамата да се срещнат през есента .", "date": "2019.02.01", "title": "Джошуа планира да отмени мача на \"Уембли\", за да се боксира с Милър в Ню Йорк"}
{"url": "https://www.dnevnik.bg/politika/2019/02/01/3384230_demokratichna_bulgariia_tursi_sujuznici_koito_da/", "text": "Политическото обединение на демократичната общност в България е факт от 9 месеца. \"Демократична България\" е точно това обединение. Това коментира съпредседателят на коалицията Атанас Атанасов в ефира на БНТ. По думите му последните социологически проучвания показват, че коалицията е разпознаваема и тя би влязла в следващия парламент. Той каза, че вървят преговори за допълнително разширяване на коалицията, но тези разговори ще бъдат обявени, когато дадат резултат. Задачата трябва да бъде за какво се събираме, а не с кого, каза Атанасов като обясняваше защо коалицията много внимава в разговорите с други партии за обединение. Атанасов коментира още, че е за партньорство с тези, които са против сегашния модел на управление на държавата и които ще доведат до концентрация на политическа сила, но \"кухнята на балкона няма да изнасяме\". Червено-синьото статукво изобщо не е полезно, посочи Атанасов. ", "date": "2019.02.01", "title": "\"Демократична България\" търси съюзници, които да увеличат политическата й сила"}
{"url": "https://www.dnevnik.bg/photos/2019/02/01/3383975_fotogaleriia_svetovnite_snimki_na_denia_-_1_fevruari/", "text": "След дъждовна буря в Енсинитас, САЩ.", "date": "2019.02.01", "title": "Фотогалерия: Световните снимки на деня - 1 февруари 2019 г."}
{"url": "https://www.dnevnik.bg/zdrave/2019/02/01/3384237_niakoi_se_opitva_da_otkaje_sofiiskiia_universitet_ot/", "text": "Не академичният съвет не иска да управлява болница \"Лозенец\", а някой иска да внуши, че това е така. Това се разбра от думите на ректора на Софийския университет Анастас Герджиков в ефира на БНТ. Очевидно натам ни насочват, че не искаме вече болницата, обяви той. Посочи, че здравният министър Кирил Ананиев не е спазил обещанието си отпреди време първо промените, засягащи болницата да се обсъждат със студентите по медицина в университета и с неговото ръководство. По-рано днес Народното събрание реши окончателно  болницата да стане търговско дружество  с принципал Министерството на здравеопазването. С измененията, приети днес от депутатите на второ четене в закона за лечебните заведения, се разписват подробни правила и условия, на които ще трябва да отговарят и да изпълняват университетите, които ще сключат договори за управление на болници. Срещу тези текстове възрази ректорът като посочи, че неизвестно защо точно в този момент те са въведени в закона и то скоростно.  Всичко стана със скоростта на експресния влак и се питаме защо е това бързане, коментира той. Допълни, че тези изисквания и досега са съществували, но в подзаконови нормативни актове и според него е странно, че точно сега се записват в закона. Според него университетът няма избор, освен да управлява болницата, за да съхрани медицинския факултет. Нямаме гаранция, че ако е към някой друг, той ще се съхрани, посочи ректорът и допълни, че с колегите му имат опасения, че ако не я управляват, бързо може да бъде доведена до лошо състояние и части от нея продадени. Допълни, че се надява правителството да разплати останалите при неговото управление натрупани дългове на лечебното заведение. Оценката му е, че тя може да се самоиздържа, ако здравната каса й разплаща всички дейности.", "date": "2019.02.01", "title": "Някой се опитва да откаже Софийския университет от болница \"Лозенец\", смята ректорът"}
{"url": "https://www.dnevnik.bg/tehnologii/2019/02/01/3384242_epul_popravi_buga_si_pri_videorazgovori/", "text": "\"Епъл\" (Apple) съобщи, че е поправил софтуерен бъг в приложението за видео обаждания \"ФейсТайм\" (FaceTime), който позволява на ползващите \"айФон\" (iPhone) да виждат и чуват хората, които търсят, преди да са отговорили на позвъняването, предаде Франс прес. По-рано тази седмица \"Епъл\" спря приложението след информации в медиите за пропуск в сигурността му. Поправихме бъга на сървърите на \"Епъл\" и ще пуснем обновяване на софтуера, за да възстановим приложението за потребителите следващата седмица, посочи \"Епъл\" в съобщение. Искрено се извиняваме на клиентите си, които са били засегнати, и на всички притеснени от този проблем със сигурността, допълва още технологичният гигант. Видео, пуснато в социалните мрежи преди \"Епъл\" да спре приложението, показва как може човек да се възползва от дефекта и да послушва чрез айфон, като се ползва приложението \"ФейсТайм\". Според американски медии 14-годишно момче от Аризона е открило пропуска, а майка му една седмица се е мъчила да привлече вниманието на \"Епъл\". ", "date": "2019.02.01", "title": "\"Епъл\" поправи бъга си при видеоразговори"}
{"url": "https://www.dnevnik.bg/evropa/2019/02/01/3384245_britanska_slujba_naloji_globi_zaradi_kampaniiata_da/", "text": "Службата на британския комисар по информацията глоби кампанията \"Лийв И Ю\"(Да напуснем ЕС) за нарушения на законите за използване на данни, извършени преди референдума за напускане на ЕС, предаде Асошиейтед прес, цитирана от БТА. Службата установи, че кампанията е изпращала политически послания на потребителите на застрахователна фирма, собственост на инициатора на кампанията Арън Банкс. Освен това гласоподаватели, абонирали се да получават материали от \"Лийв И Ю\", са получавали застрахователни рекламни материали, без да са дали изрично съгласие. Кампанията \"Лийв И Ю\" и компанията \"Елдън иншурънс\" са глобени общо 120 хил. лири. Комисарят Елизабет Денъм определи като изключително притеснителен факта, че \"чувствителни лични данни, събрани за политически цели, по-късно са били използвани за застрахователни цели и обратното\". Говорителят на кампанията за напускане на ЕС Анди Уигмор заяви, че групата ще обжалва и определи глобата като политически мотивирана атака. В момента се водят няколко разследвания за финансирането на кампанията в подкрепа на напускането на ЕС, която спечели референдума за Брекзит през 2016 г., отбелязва АП.", "date": "2019.02.01", "title": "Британска служба наложи глоби заради кампанията \"Да напуснем ЕС\""}
{"url": "https://www.dnevnik.bg/tehnologii/2019/02/01/3384243_ucheni_suzdadoha_antena_zarejdashta_ustroistva_s/", "text": "Американски учени обявиха, че са разработили антена, която може да превръща вълните на безжичния интернет в електричество и да помага за зареждане на устройства, съобщиха американски медии. Изследователи от Масачузетския технологичен институт смятат, че антената, създадена от тях, може може да улавя сигнала на локалните мрежи. Публикацията, достъпна на сайта на  сп. Nature , е заявка за възможна - и обещаваща - алтернатива на батериите, отбелязва изданието за наука и технологии Futurism. Технологията на т. нар. \"ректена\" не е нова, но за пръв път в Масачузетския технологичен институт е създадено устройство, което да може да създаде достатъчно електроенергия, за да има практическа полза от нея, отбелязват учените. Според тях тези устройства могат да се произвеждат икономично в големи мащаби. Проектът може да преобрази обществото, защото с него може да се покрият големи площи. \"Какво ще стане, ако можем да разработим електронни истеми, с които да покрием мост или цяла магистрала или стените на офиса си?.. Измислихме нов начин да захранваме електронните системи на бъдещето - като събираме енергия от безжични мрежи по начин, който лесно се прилага на големи площи - за да направим \"интелигентни\" всички предмети наоколо,\" казва Томас Паласиос, работил по проекта, в  прессъобщение , публикувано от института.", "date": "2019.02.01", "title": "Учени създадоха антена, зареждаща устройства с безжичен интернет"}
{"url": "https://www.dnevnik.bg/sport/2019/02/01/3384091_angola_opitva_da_vurne_rali_dakar_v_afrika_za_2020_g/", "text": "Рали \"Дакар\" може да се завърне в Африка след прекъсване от над десет години, съобщава Autobakkierace. Според информацията е възможно догодина надпревара да се проведе в Ангола и Намибия. Твърденията са, че федерацията по моторни спортове на Ангола обсъжда темата с ASO - компанията, която организира \"Дакар\". Възможно е в плановете да бъде причислена и Република Южна Африка. От създаването й през 1978 г. до 2007 г. тежкото състезание неизменно се провеждаше и на африканска територия. През 2008 г. ралито беше отменено заради заплахи за сигурността на участниците в Мавритания. От следващата година рали \"Дакар\" се премести в Южна Америка, като продължи да носи името на столицата на Сенегал. Тази година  за пръв път в историята си състезанието се проведе само в една държава - Перу . Дотам се стигна след оттеглянето по икономически причини на Аржентина, Боливия и Чили. Наскоро директорът на  рали \"Дакар\"   Етиен Лавин изрази желанието си надпреварата отново да се провежда в няколко държави .", "date": "2019.02.01", "title": "Ангола опитва да върне рали \"Дакар\" в Африка за 2020 г."}
{"url": "https://www.dnevnik.bg/sviat/2019/02/01/3384244_nato_niama_planove_za_novi_iadreni_raketi_v_evropa/", "text": "НАТО няма намерение да разполага в Европа нови ядрени ракети с наземно базиране, заяви генералният секретар на организацията. \"Няма нужда да предприемаме действия, огледални на руските. Но в същото време трябва да гарантираме, че имаме ефективна въздържаща сила, на която може да се разчита\", допълни Йенс Столтенберг пред \"Ройтерс\". Днес САЩ обявиха, че от 2 февруари замразяват изпълнението на ангажиментите си по Договора за ликвидиране на ракетите със среден и малък обсег от 1987 г. Ако до 6 месеца Москва не реагира на притесненията на Вашингтон, че тайно е разработила и въвела на въоръжение ракета, която би трябвало да попада под забраната на договора, американците ще го напуснат окончателно. Президентът Доналд Тръмп заяви вечерта, че би искал да събере всички заинтересовани страни и да преговаря за нов договор. Според Русия ракетният комплекс 9М729 е с обсег до 480 км и не попадат под действието на договора. САЩ настояват, че тази крилата ракета поразява цели на около 1500 км и не би трябвало да съществува според договореностите от времето на бившия СССР за ракети с обсег 500-5500 км. Руснаците не виждат основание да се преговаря, но и неведнъж са заявявали, че искат диалогът да продължи и договорът да бъде запазен. НАТО и САЩ заявиха, че ракетният комплекс трябва да бъде унищожен. Русия каза през 2017 г., че договорът е нарушен от разположените в Румъния комплекси Aegis Ashore, част от американския противоракетен щит. Но Си Ен Ен и ТАСС съощиха, позовавайки се на свои източниици, че два пъти - през 2004 г. и през 2007 г. Москва е предлагала договорът да бъде прекратен. Въпросът за съвместно напускане на договора изобщо не е стоял на дневен ред, заяви в отговор Сергей Кисляк, който до 2003 г. бе постоянен представител на Русия в НАТО, а след това - зам.-министър на външните работи по разоръжаването и сигурността. През 2008-2017 г. той работеше в САЩ. Москва е готова да продължи диалога, съобщи РИА \"Новости\", цитирайки говорителката на външното министерство Мари Захарова. Но по-късно тя заяви за \"Ройтерс\", че не е правила подобен коментар и новинарската агенция оттегли съобщението си. Пред държавната телевизия \"Россия 1\" Захарова заяви, че заветна мечта на Америка \"и на някои пацифисти в нашата страна\" било пълното разоръжаване на Русия. Това е част от общата американска концепция за напускане на голям брой международни договорености, добави тя.", "date": "2019.02.01", "title": "НАТО няма планове за нови ядрени ракети в Европа заради Русия"}
