{"url": "http://www.dnevnik.bg/photos/2017/08/30/3033146_fotogaleriia_svetovnite_snimki_na_denia_-_30_avgust/", "text": "По залез слънце близо до сибирското село Легостаево, в района на Красноярск, Русия.", "date": "2017.08.30", "title": "Фотогалерия: Световните снимки на деня - 30 август 2017 г."}
{"url": "http://www.dnevnik.bg/biznes/2017/08/30/3033494_spored_borisov_posrednici_iztochvat_orujeinite/", "text": "На входа и на изхода на държавните предприятия от военнопромишления комплекс стоят частни посредници, които буквално ги източват. Такава теза развива по време на днешното заседание на правителството премиерът Бойко Борисов, се вижда от оповестената стенограма. Така той обяснява решението на кабинета да премахне посредниците между дружествата и износителите на спецпродукцията. Че се премахват посредниците, заяви и в сутрешния блок на Би Ти Ви  тази сутрин министърът на икономиката Емил Караниколов . На заседанието на кабинета премиерът допълва, че въпросните посредници били с по няколко работници, част от които проформа назначени, за да \"създават фон\", че имат служители. \"Предприятията работят, а приходите не отиват в тях, след това и в бюджета като дивиденти, и самите предприятия да се рефинансират, да се модернизират, иновации да се прилагат, а се акумулират огромни печалби, без да се влага труд, само с посредничество\", обобщава картината премиерът. Той съобщава и вече обявеното от Караниколов, че целта е да се запази \"Дунарит\", който е важен не само заради работните места в него, но и заради целия военнопромишлен комплекс. Поема обявения вече от Караниколов сутринта ангажимент, ако предприятията работят все така добре, да се предвиди 10 процента увеличение на заплатите на служителите. Това вече е предвидено за ВМЗ, прогнозата е такава и за придобитото отново от държавата през тази година военно предприятие \"Авионамс\". За последното се разбира, че вече е изпълнен втори хеликоптер по поръчка на НАТО.", "date": "2017.08.30", "title": "Според Борисов посредници източват оръжейните дружества"}
{"url": "http://www.dnevnik.bg/bulgaria/2017/08/30/3033359_bulgarskiiat_zakon_ne_dopuska_mestene_na_curkvi_smiata/", "text": "Недвижимото културно наследство обхваща културни ценности, които са трайно закрепени към земята, включително под водата, както и прилежащата им среда. Това е актуалният текст на чл. 9 от Закона за културното наследство (ЗКН). Чл. 10 от ЗКН постановява, че всички останали материални културни ценности, чиято значимост не се променя в зависимост от местонахождението им, са движими. Тоест една културна ценност е или движима, или недвижима. Средна категория няма. Храмът \"Св. св. Петър и Павел\" в село Беренде (община Драгоман) е включен в първия списък на \"народните старини\" (старинното име на културните ценности) през 1927 г. от комисия, ръководена от директора на тогавашния Народен археологически музей Андрей Протич. Статутът на културната ценност е препотвърден с протокол на Съвета за опазване на паметниците на културата (7 декември 1966 г.). Културната ценност е с изключително значение, но статутът ѝ на недвижима такава трайно я прикрепя към средата, в която е създадена и в която съществува към момента. Евентуалното преместване на визираната културна ценност би компрометирало статута ѝ и би застрашило нейната цялост, както и връзката ѝ със средата, в която е създадена и в която съществува. Законът за културното наследство (чл. 71) натоварва \"собствениците, концесионерите или ползвателите\" на недвижимите културни ценности със задължение да се грижат за тяхното опазване, съхранение и поддържане в добро състояние. Предвидени са още ред разпоредби по отношение обгрижването на архитектурните и археологическите артефакти. Но тези задължения се отнасят само до \"собствениците, концесионерите и ползвателите\" при евентуална помощ от държавата в лицето на експертите към министъра на културата или на Националния институт за недвижимо културно наследство. Част от музеите в България, включително и Националният исторически музей, са получили от Министерския съвет (със съответно решение по доклад на министъра на културата) право на стопанисване и управление на отделни недвижими културни ценности (сред тях и емблематични храмове), които обаче са публична държавна собственост. Срокът на това право е с максимална продължителност 10 години и при коректно стопанисване и управление правото се подновява по същия ред след изтичане на десетгодишния срок. Към момента съществува хипотетична правна или фактическа възможност уникалната гробищна църквица в село Беренде да бъде предоставена за стопанисване и управление на Националния исторически музей, но само след надлежно актуване на обекта като публична държавна собственост, в хода на което евентуално се докаже, че православната църква (или друг юридически субект) няма собственически права над храма и над прилежащия парцел. Едва след това биха могли да се предприемат действия по реставрация, консервация и социализация от страна на Националния исторически музей - под контрола на Националния институт за недвижимо културно наследство. Но на място, защото по българското законодателство недвижимите културни ценности няма как да се трансформират в движими. И обратно. Въпросът има и каноничен характер. Всеки храм е част от енорията и епархията си и излъчва своите послания в най-пълна степен именно на мястото, където е изграден и зографисан. Църквицата в село Беренде е попила надеждите и молитвите на десетки поколения, за които стръмнините и неасфалтираният път не са били пречка за среща с изящните стенописи и с божествената природа, обграждаща старото селско гробище. Да не забравяме, че съществуват и много по-тежки и по-дълги пътища към светините на миналото, извървявани с благоговение от хиляди пилигрими. Например пешеходните пътеки с крайна точка катедралата в Сантяго де Компостела в Испания. За нас, българите, малкият храм в обезлюдяващото крайгранично село би могъл да има привлекателност аналогична на магнетичната сила на световноизвестната катедрала \"Свети Яков\". Но там - на мястото си, в гънките на Балкана!", "date": "2017.08.30", "title": "Българският закон не допуска местене на църкви, смята другият кандидат за шеф на историческия музей"}
{"url": "http://www.dnevnik.bg/citat_na_deniia/2017/08/30/3033529_citat_na_denia_bez_rusiia_niama_sigurnost_v_evropa/", "text": "Това каза председателят на Европейската комисия Жан-Клод Юнкер пред посланиците на Европейския съюз, цитиран от \"Политико\". Коментарът на Юнкер идва две седмици преди ежегодната му реч \"За състоянието на съюза\". В същото време германският външен министър Зигмар Габриел коментира пред агенция \"Ройтерс\", че новите  американски санкции  не бива да доведат до нова \"ледникова епоха\" между Русия и Запада. \"Като европейци ние изпитваме големи опасения, че това ще има непредвидени последствия за Европа\", подчерта Габриел. \"Ние не искаме да унищожаваме изцяло бизнес отношенията си с Русия, особено в енергийния сектор\", добави той. По-рано този месец президентът на САЩ Доналд Тръмп одобри  нови санкции срещу Москва  заради анексирането на украинския полуостров Крим през 2014 г., както и заради предполагаемата ѝ намеса в президентските избори в САЩ миналата година. Европейските лидери са притеснени, че новите санкции ще имат не само икономически последици, а и може \"да доведат до нова ледникова епоха между Русия и Запада\", подчерта Габриел. Въпреки опасенията на Европа относно санкциите германският външен министър заяви, че Москва трябва да свърши своята част от работата по прилагането на споразумението за прекратяване на огъня в Източна Украйна, включително за изтеглянето на тежките оръжия. \"Това ще е начална точка за подобряване на отношенията\", добави той.", "date": "2017.08.30", "title": "Цитат на деня: Без Русия няма сигурност в Европа"}
{"url": "http://www.dnevnik.bg/bulgaria/2017/08/30/3033520_bezlimitnoto_finansirane_za_invitro_oznachava_i_bez/", "text": "Безлимитното финансиране на процедурите по инвитро не означава безкрайно много опити за всяка жена. Означава, първо, да се увеличат опитите до пределната медицинска целесъобразност, и, второ, да се подпомагат неограничен брой семейства, като се ускорят сроковете. Това се разбра от думите на заместник-министъра на здравеопазването Мирослав Ненков, който свика извънредна пресконференция за разяснения, след като в понеделник беше публикуван  проектът за изменение в работата на Центъра за асистирана репродукция , а във вторник медиите според него са го разтълкували грешно. Обещанията на правителството  не са били за безлимитен брой опити и процедури, защото това би било медицински неоправдано. \"Всъщност става въпрос за безлимитно финансиране - т.е. за броя хора, желаещи да получат тази помощ - той е безлимитен. Всъщност се постигат два ефекта - повече двойки ще могат да се възползват от тази процедура с обществени средства. И второ, значително ще се скъси периодът на изчакване - сега се чака одобрение около година, но със сигурност този период ще бъде скъсен, като очакването е да стане около два до три месеца.\", каза Ненков. Освен това ако досега одобрените жени имаха право на три пълни курса инвитро - включително хормоналната стимулация, екстракцията на яйцеклетки, имплантацията на оплоден жив ембрион и замразяването на останалите здрави ембриони - жените вече ще имат право на четири пълни комплекта процедури, както и на четири опита за ембриотрансфер на замразените клетки. Досега за трансфера на замразените ембриони не се заплащаше от държавата, уточни зам.-министърът. \"Доказано е абсолютно ясно, че с всеки следващ опит пада шансът на жената да забременее. Експертите от работната ни група са съгласни, че четвъртият опит, дори да дава само около 10% шанс, все пак е шанс за още два трансфера и жената да има свое дете. Не може да има безброй опити - не е медицински издържано, не е биологически издържано и не е човешко\", коментира още Ненков.", "date": "2017.08.30", "title": "Безлимитното финансиране за инвитро означава и без ограничение за кандидатите, поясни Ненков"}
{"url": "http://www.dnevnik.bg/sport/2017/08/30/3033525_ferari_moje_da_specheli_na_vsiaka_pista_do_kraia_na/", "text": "Лидерът в световния шампионат Себастиан Фетел започва да губи от аванса си пред  Люис Хамилтън  в заключителната част от сезона. Германецът обаче не се притеснява от това, а вярва, че \"Ферари\" ще върви напред след състезанието в Белгия. През този уикенд керванът на Формула 1 се премества в Италия за друго класическо състезание – Гран при на Италия. Надпреварата на \"Монца\" е чакана всяка година с огромно нетърпение от тифозите на \"Ферари\", а сега Скудерията ще отбележи своята 70-а годишнина. \"Това състезание винаги е било най-приятното за \"Ферари\", не мисля, че може да се нарече критично. Подкрепата на тифозите е невероятна и аз съм сигурен, че и в неделя ще бъде така. Преди две години бях втори, миналата година бях трети, а сега мисля, че е време да спечеля\", каза Фетел. \"Ферари\" няма победа на \"Монца\" от 2010 г., когато състезанието спечели Фернандо Алонсо. От своя страна  Фетел  пази добри спомени от \"Храма на скоростта\", където взе първия успех в кариерата си – през 2008 г. с \"Торо Росо\". Ако спечели в неделя, Фетел може да стане първият пилот след легендарния Стърлинг Мос през 50-те години на 20-и век, който го прави на \"Монца\" с три различни отбора. През 2011 г. германецът триумфира с \"Ред Бул\". \"Колата ни е много силна и го показахме в Белгия, където бяхме много близо до \"Мерцедес\". Мисля, че можем да спечелим на всяка една писта до края на сезона. Не само на уличните трасета, но и в Италия, и в Япония, които според някои хора не ни пасват\", добави четирикратният световен шампион. Единствено победа на Фетел на \"Монца\" ще го остави начело в световния шампионат. В момента той води със седем точки пред Хамилтън, но ако двамата отново завършат както в Белгия, британецът ще поведе заради по-големия си брой победи.", "date": "2017.08.30", "title": "\"Ферари\" може да спечели на всяка писта до края на сезона, смята Фетел"}
{"url": "http://www.dnevnik.bg/bulgaria/2017/08/30/3033551_sudut_ostavi_v_aresta_pastira_zadurjan_za_pojara_v/", "text": "Съдът в Благоевград остави за постоянно в ареста пастира Костадин Митев за пожара в Пирин, съобщи Би Ти Ви. От една страна, прокуратурата твърди, че той е направил пълни самопризнания, но пред съда Митев заяви, че е невинен, и поиска да бъде освободен. Митев е обвинен за причиняване на пожар по непредпазливост. Версията е, че докато пасял говеда, мъжът хвърлил неизгасена цигара. Видял, че пламва огън, и опитал да го изгаси сам, но без успех. След това подал сигнал при кмета на с. Бежани, без да каже, че вината е негова. 30-годишният мъж пасе стадото на природозащитна организация, която работи по опазване на лешоядите в Кресненския пролом. Според нейния председател обвиненията са скалъпени. Според Емилиян Стойнов от Фонда за дивата флора и фауна обвиненията срещу пастира му Костадин целят да бъде дискредитирана организацията и екообщността като цяло.", "date": "2017.08.30", "title": "Съдът остави в ареста пастира, задържан за пожара в Кресненското дефиле"}
{"url": "http://www.dnevnik.bg/sport/2017/08/30/3033333_barman_probil_ohranata_na_meiuedur_-_makgregur_za_da/", "text": "Дългоочакваният боксов сблъсък между  Флойд Мейуедър и Конър Макгрегър беше спечелен от американеца , но извън ринга вероятно най-доволен е останал барманът Оливър Регис. Британецът успял да си уреди едно от най-добрите места в зала T-Mobile Arena в Лас Вегас с хитрост и късмет. Той имал \"обикновен\" билет за 2500 долара, което му осигурило място далеч от ринга. Регис видял, че някои от местата във вип зоната са свободни, и решил да предприеме рискован ход. Той се е представил като част от антуража на Мейуедър, след което е преминал през охраната, която не е проверила билета му. Британецът изгледал мача до звездния елит, където били известни личности като Майк Тайсън, Леброн Джеймс и Леонардо ди Каприо. \"Чувствах се леко нервен, но това е възможност, която получаваш веднъж в живота. Не мога да повярвам, че проработи. Имаше няколко свободни места на третия ред и Майк Тайсън седна до мен. Леброн Джеймс беше на същия ред, като виждах и Леонардо ди Каприо\", каза фенът на Макгрегър, цитиран от таблоида \"Сън\". Въпреки загубата на своя любимец Регис ще има спомен от двубоя, след като се е снимал с голяма част от присъстващите звезди. \"Приятелите ми писаха, че са ме видели по телевизията. Беше невероятно, но това беше най-голямата битка в историята. Убеден съм, че всеки ще говори за това, след като се върна и имам снимки, с които да го докажа\", допълни Регис. Битката между Мейуедър и Макгредър генерира приходи около  600 милиона долара . Американецът ще спечели около 300 млн. долара, докато неговият съперник имаше гарантирани 100 млн. от сблъсъка. Средната цена на билетите за мача между беше 3574 долара, като най-евтините пропуски за T-Mobile Arena струваха около 1500 долара, а най-скъпите стигаха до 17 000 долара.", "date": "2017.08.30", "title": "Барман \"пробил\" охраната на Мейуедър - Макгрегър, за да гледа мача сред звездите"}
{"url": "http://www.dnevnik.bg/biznes/2017/08/30/3033536_bulgariia_izmesti_ispaniia_v_predpochitaniiata_na/", "text": "България измести Испания и вече е на второ място сред най-популярните туристически дестинации за поляците, сочат данни от проучване на Полската туристическа камара, основано на резервациите през трите най-големи туроператора, информират полските медии.. С дял 14% България отстъпва единствено на Гърция, която е лидер за втора поредна година на полския пазар. Над 30% от полските туристи са прекарали летните месеци на пет гръцки острова - Крит, Родос, Закинтос, Кос и Корфу, сочат данните на камарата. България е предпочетена пред Испания заради възможностите за по-евтина лятна почивка по време на ученическите ваканции, коментират авторите на проучването. Хърватия пък останала по-назад в класацията, защото поляците пътуват дотам най-често неорганизирано и със собствен транспорт и не попадат в отчетите на туроператорите. И в трите държави - лидери, цените на тазгодишните почивки са били по-високи, отколкото през миналата. В България и Испания поскъпването е с 3%, а в Гърция - с 10%. Вчера Националният статистически институт съобщи данните за чуждите туристи през юли, от които се вижда, че дошлите на почивка и екскурзия поляци през месеца са 97 хил. души при 80 хил. 12 месеца по-рано, което означава увеличение с над 20 на сто. Данните за юни сочат увеличение с 12.5% до 36 хил. души.", "date": "2017.08.30", "title": "България измести Испания в предпочитанията на полските туристи"}
{"url": "http://www.dnevnik.bg/bulgaria/2017/08/30/3033563_unishtojavaneto_na_plaja_bolata_krai_kaliakra/", "text": "Повече от 200 автомобила на ден продължават безпрепятствено да паркират направо върху дюните и пясъчната ивица на плажа Болата край н. Калиакра. Това показа проверка на \"Дневник\" в началото на тази седмица. Плажът \"Болата\" е част от защитената зона \"Комплекс Калиакра\" в мрежата \"Натура 2000\". Неуспешен опит за спиране на достъпа на автомобили до плажа беше направен в края на май м.г. Тогава от Министерството на околната среда и водите разпоредиха пътят до него да бъде преграден с бетонни конструкции. Те обаче бяха премахнати само дни по-късно след протести от страна на жителите на близкото с. Българево. Според тях спирането на достъпа до плажа пречи на туризма в района. От екоминистерството тогава обясниха поставянето на заграждения с мотива, че плажът е бил актуван като част от резервата \"Калиакра\" още през 1980 г., но не отговориха на въпроса дали е извършвана оценка за евентуални вреди, нанесени от човешкото присъствие на мястото. Не стана ясно и защо, след като Болата е част от резервата \"Калиакра\", решение за неговата защита от автомобилите бе взето 26 години по-късно, и то точно в началото на миналогодишния туристически сезон. Разследване на \"Дневник\" тогава показа, че една от възможните причини за внезапната намеса на МОСВ към залива е войната на интереси за контрол над плажа  и построения там незаконен ресторант. Макар, че през това лято той не работи, бетонните основи и конструкцията му все още не са премахнати. В първите дни на юли т.г. министрите на околната среда и водите и туризма Нено Димов и Николина Ангелкова посетиха залива, а по-късно официално съобщиха, че са решили заедно да търсят решение на проблема с навлизането и паркирането на автомобили в защитената територия. След тази декларация обаче не последва нищо. Няколко дни по-късно – на 11 юли, депутатът от ГЕРБ Пламен Манушев съобщи, че за плажа Болата се търси концесионер, \"който да се съобрази с  изискването за забранен достъп на автомобили  в защитената територия\". Въпреки това през целия туристически сезон, който приключва след седмици, остана неохраняван и безстопанствен. След наказателно дело по жалба на Европейската комисия, в началото на т.г. Европейският съд задължи България да възстанови унищожени степи и коридори за миграция на птици на територията на защитената зона \"Комплекс Калиакра\". Процедурата беше предприета заради системни нарушения на европейското законодателство.  Решението на съда  стана причината за издаване на временна заповед от министъра на околната среда и водите Нено Димов, с която се забранява  извършването на редица дейности  в част от защитена зона \"Комплекс Калиакра\". Унищожаването на дюните от преминаващи и паркирали върху тях автомобили обаче явно не влиза в обхвата на мерките, предприети от правителството за защита на зоната.", "date": "2017.08.30", "title": "Унищожаването на плажа Болата край Калиакра продължава заради безсилие на екоминистерството"}
{"url": "http://www.dnevnik.bg/kultura/2017/08/30/3033549_rumunskiiat_pisatel_mircha_kartaresku_shte_gostuva_v/", "text": "Известният румънски писател Мирча Картареску е следващият гост на програмата \"Европейски писателски срещи\" в Пловдив, съобщават организаторите от \"Жанет-45\". Разговорът му с читателите ще бъде на 5 септември, вторник от 19.30 ч. в галерията \"Енчо Пиронков\" в Старинен Пловдив. Картареску е едно от големите имена на съвременната румънска и европейска литература. Той е автор на 30 книги с поезия, проза, есета и публицистика и е превеждан на 22 езика. У нас са излезли неговите сборници и романи \"Носталгия\", \"Защо обичаме жените\", \"Ослепително. Лявото крило\", \"Ослепително. Дясното крило\", както и интегралното издание на трилогията \"Ослепително\". Подготвя се издаването и на последната му белетристична книга \"Соленоид\". Картареску е носител е на редица литературни награди в Румъния, Молдова, Италия, Германия, Сърбия, Швейцария, Испания и Австрия. Той е гостувал няколко пъти у нас, последно на Софийския панаир на книгата и литературния фестивал през 2014 г. \"Дебелите книги са очарователни точно защото не ги чете никой. Нечетивността е качеството, което най-много ценя в една книга. Мечтая за книга, нечетивна като камъните, като облаците, като хората. Ако аз самият разбера части от това, което пиша, съм напълно удовлетворен. На света има достатъчно книги, които всеки може да разбере\", каза той тогава в  интервю  на преводача Иван Радев за \"Дневник\".", "date": "2017.08.30", "title": "Румънският писател Мирча Картареску ще гостува в Пловдив"}
{"url": "http://www.dnevnik.bg/sport/2017/08/30/3033569_shte_produlja_da_se_sustezavam_za_bulgariia_zaiavi/", "text": "Бронзовият медалист от световното по плуване за юноши Антъни Иванов заяви, че ще продължи да се състезава за България. 18-годишният състезател се прибра в София след големия си успех на 200 метра бътерфлай в Индианаполис. Иванов заяви, че предстои да избере къде да продължи образованието си. \"Все още не съм избрал университет. До края на октомври трябва да реша. Ще продължа да се състезавам за България. Ще уча в САЩ, но това не ми пречи\", каза той. Плувецът добави, че е изпълнил поставената цел. \"Радвам се, че успяхме до някаква степен да задържим формата от Будапеща и да взема този медал. Това е най-важното.\" \"Със сигурност финалът при мъжете ми даде увереност и ме успокои. Очакванията не ми натежаха\", каза Иванов. Преди месец българският плувец се представи забележително на световното в Будапеща. Тогава  той влезе във финала в същата дисциплина и завърши осми .", "date": "2017.08.30", "title": "Ще продължа да се състезавам за България, заяви плувецът Антъни Иванов"}
{"url": "http://www.dnevnik.bg/photos/2017/08/30/3033574_snimka_na_denia_princove_pod_dujda/", "text": "Британските принцове Хари (д) и Уилям и херцогинята на Кеймбридж Катрин се разхождат в Бялата градина на двореца Кенсингтън в дъждовен ден. Бялата градина бе открита преди дни в памет на покойната принцеса Даяна, майка на Уилям и Хари. На 31 август се навършват 20 години от смъртта на Даяна.", "date": "2017.08.30", "title": "Снимка на деня: Принцове под дъжда"}
{"url": "http://www.dnevnik.bg/razvlechenie/2017/08/30/3033580_sharl_aznavur_shte_iznese_koncert_v_bulgariia/", "text": "Един от най-известните френски певци на всички времена, 93-годишният Шарл Азнавур, ще изнесе концерт в България през ноември. Това казаха за \"Дневник\" организаторите от Art.bg, като точната дата ще бъде обявена другата седмица. В момента Азнавур е на продължително турне, като до края на годината му предстоят концерти в Австралия, Таити, Тел Авив, Виена и Париж. През 2014 г. той отбеляза 90-годишнината си на сцена с двучасов концерт в Москва, а година по-късно издаде албум с нова музика - Encores. Азнавур е арменец по произход, роден като Шанур Вахинаг Азнавурян, а за успеха му голяма роля изиграва друга френска певческа легенда - Едит Пиаф. Записал е над 1000 песни и е написал 100 други, има и десетки роли в киното. Сред най-известните му изпълнения са La Boheme, Emmenez-moi, Hier encore и She.", "date": "2017.08.30", "title": "Шарл Азнавур ще изнесе концерт в България"}
{"url": "http://www.dnevnik.bg/sviat/2017/08/30/3033579_ne_e_nasha_rabota_-_zashto_kremul_ne_otgovoril_na/", "text": "Кремъл потвърди днес, че през януари 2016 г. е било получено електронно писмо от Майкъл Коен - сегашния юрисконсулт на президента на САЩ Доналд Тръмп, който тогава е заемал поста изпълнителен вицепрезидент на компанията \"Тръмп организейшън\", предадоха ТАСС и \"Ройтерс\", цитирани от БТА.  В писмото, адресирано до Дмитрий Песков - говорителя на руския президент Владимир Путин, Коен се обръщал с молба Песков да помогне за осъществяване на натъкнал се на трудности инвестиционен проект за изграждане на небостъргач  \"Тръмп тауър\"  в комплекса на московското Сити.  За изпращането на такъв имейл съобщи вестник  \"Вашингтон пост\"  тази седмица. Имейлът бил получен по време на предизборната кампания на Тръмп като кандидат за президент от Републиканската партия. Отговаряйки на журналистически въпроси в Москва днес, Песков потвърди, че е видял имейла от Майкъл Коен сред многото други, които той всеки ден получава. \"Ние обаче не реагираме на подобни бизнес теми, това не е наша работа, и затова оставихме без отговор това писмо\", посочи говорителят на Кремъл. В понеделник Коен, цитиран от \"Асошиейтед прес\", заяви пред комисията по разузнаването на Камарата на представителите във Вашингтон, която разследва руската намеса в президентските избори в САЩ, че компанията на Тръмп се е опитвала да реализира голям инвестиционен проект в Москва по време на първичните избори в Републиканската партия. Той обаче добави, че планът бил изоставен по различни причини. Търговски интереси в Русия \"Вашингтон пост\" разказа в публикацията си, че роден в Русия строителен предприемач призовал Тръмп да дойде в Москва, за да рекламира предложението, и намекнал, че може да накара руския президент Владимир Путин да каже \"големи неща\" за Тръмп.  Предприемачът Феликс Сатър предсказал в имейл през ноември 2015 г., че той и ръководството на \"Тръмп организейшън\" скоро ще празнуват един от най-големите жилищни проекти в историята на недвижимите имоти и избирането на Тръмп за президент на САЩ. Тръмп обаче така и не отишъл в Москва, както предлагал Сатър. Инвеститори и компанията на Тръмп подписали писмо за намерение, но тъй като нямали земя и разрешителни да продължат, проектът бил изоставен през януари 2016 г., малко преди началото на първичните избори за президент в САЩ. Въпреки това информацията за сделката, която не е била разкривана по-рано, предоставя доказателства, че компанията на Тръмп активно е преследвала значителни търговски интереси в Русия в момент, когато той е водил кандидат-президентска кампания и е бил в позиция да определи отношенията между Вашингтон и Москва. Новите подробности от имейлите, които се предвижда скоро да бъдат предадени на разследванията на Конгреса, също така изтъкват вероятността да е имало допълнителни контакти между свързани с Русия хора и сътрудници на Тръмп по време на кандидат-президентската му кампания. Преговорите за построяване на \"Тръмп тауър\" в Москва са приключили преди бизнес връзките на Тръмп с Русия да се превърнат в значим въпрос в кампанията. През юли 2016 г. Тръмп отрече да има каквито и да било бизнес връзки с Русия, като написа в \"Туитър\", че \"има НУЛА инвестиции в Русия\", а после подчерта на пресконференция, че \"няма нищо общо с Русия\", отбелязва \"Вашингтон пост\". И преди споменатия случай президентът  прави опити да построи  \"Тръмп тауър\" в Москва.", "date": "2017.08.30", "title": "\"Не е наша работа\" - защо Кремъл не отговорил на писмото за изграждане на \"Тръмп тауър\" в Москва"}
{"url": "http://www.dnevnik.bg/sport/2017/08/30/3033545_lukoil_akademik_produlji_selekciiata_si_s_shampion_ot/", "text": "\"Лукойл академик\" продължи селекцията си с американския баскетболист Байрън Уесли. Той идва от полския \"Даброва горница\". Американецът е шампион в Лигата за развитие на Националната баскетболна асоциация (НБА) през сезон 2015-16 със \"Сиукс фолс\".", "date": "2017.08.30", "title": "\"Лукойл Академик\" продължи селекцията си с шампион от Лигата за развитие на НБА"}
{"url": "http://www.dnevnik.bg/sport/2017/08/30/3033050_nadal_zapochna_trudno_no_nabra_skorost_za_trisetova/", "text": "Един от големите фаворити на US Open - Рафаел Надал, започна успешно в турнира и вече е във втория кръг. Испанецът се наложи със 7:6 (6), 6:2, 6:2 срещу Душан Лайович. Сърбинът постави съперника си пред предизвикателство в първия сет, като беше близо до успеха. Надал успя да отговори подобаващо и след това набра скорост, за да спечели след 2.20 часа. Заради дъжда в Ню Йорк мачът на централния корт се игра под спуснат покрив. \"Това е едно от най-шумните места, на които съм бил в живота си. Въпреки това е много приятно усещането. Просто трябва време да свикнеш\", каза Надал пред \"Евроспорт\". \"Започнах лошо и той се възползва от моите грешки. Странно е при тези условия за игра - доста е влажно, а и шумът е много силен. След като спечелих първия сет по такъв начин, трябваше да се съсредоточа и да започна на ниво втория. Мисля, че се представих добре. Настроен съм положително\", добави водачът в световната ранглиста, който търси третата си титла в САЩ след 2010 и 2013 г. Лайович, който е 85-и в света, проби в третия гейм и запази преднината си до 5:4, когато сервираше за спечелването на сета. Надал успя да върне пробива в последния момент по убедителен начин - с гейм на нула. Минути по-късно Мачът продължи с оспорван тайбрек, в който испанецът прояви нервност. При 6:5 точки в своя полза той направи двойна грешка, но след това съумя да спечели. От началото на втория сет до края Надал държеше инициативата и не позволи да се стигне до нови колебания. До края той даде още общо четири гейма на сърбина и заслужено спечели. Следващият му съперник ще е победителят от мача между Таро Даниел и Пол Томи. В същата част от схемата е и  Григор Димитров, чийто мач от първия кръг беше отложен заради дъжда .", "date": "2017.08.30", "title": "Надал започна трудно, но набра скорост за трисетова победа на старта на US Open"}
{"url": "http://www.dnevnik.bg/sviat/2017/08/30/3033046_harvi_schupi_rekord_za_valeji_navodneniiata_se/", "text": "Тропическата буря \"Харви\" е предизвикала толкова силни валежи, че контролен пункт в Хюстън отчита 1253 литра на квадратен метър от петък до днес. Ако тези предварителни данни се потвърдят, това ще е нов рекорд за континенталната част на САЩ. Ветровете на \"Харви\", който връхлетя Хюстън като ураган от четвърта категория, бързо отслабнаха, но бурята се движи много бавно и това е една от причините в района да вали толкова много. На 14 пункта в Южен Тексас са паднали над 1000 литра на кв. метър за последните 4 дни.  Новината идва в момент, когато валежите не спират, реки и езера преливат и наводненията се рарастват в район, населен с около 6 милиона души. Допълнителни между 15 и 30 литра на кв. м се очакват в следващите часове, а властите предупреждават, че на много места къщите - поне 3000 дотук - може да останат под вода седмици наред. Илюстрация за катастрофалния размер на валежите са изчисленията, че за 4 дни \"Харви\" е донесъл до сряда почти 57 кубически километра вода, изваляла над сушата.", "date": "2017.08.30", "title": "\"Харви\" счупи рекорд за валежи, наводненията се разрастват сред 6 млн. души"}
{"url": "http://www.dnevnik.bg/photos/2017/08/30/3032861_fotogaleriia_kude_se_izrabotva_pokrivaloto_sus_zlatna/", "text": "Саудитска фабрика изработва изключително скъпи покривала, обшити със злато за годишното поклонение в Мека на стотици хиляди мюсюлмани, което започва днес.", "date": "2017.08.30", "title": "Фотогалерия: Къде се изработва покривалото със златна бродерия за Каабата"}
{"url": "http://www.dnevnik.bg/sport/2017/08/30/3032909_video_30_godini_ot_bulgarskata_emblema_-_svetovniia/", "text": "Преди точно 30 години - на 30 август 1987 г., на олимпийския стадион в Рим Стефка Костадинова поставя нов световен рекорд в скока на височина. Българската атлетка скача 209 сантиметра, с което подобрява собственото си върхово постижение с 1 см. Три десетилетия по-късно рекордът остава ненадминат. Много състезателки - включително и самата Костадинова, са правили опити да стигнат 210 см, но без успех. Най-близо беше хърватката Бланка Влашич, която през 2009 г. преодоля 208 см. На световното в Рим Костадинова прави девет успешни скока. Тя започва от 185 см и след това без проблеми скача още 189 см, 193 см, 196 см, 199 см и 202 см. Българката скача 204 от третия опит, а след това от втория се справя и с 206 см. След като става ясно, че печели надпреварата за златото с Тамара Бикова, Костадинова се отказва от 208 см и се насочва директно към 209 см. И от втория опит успява, за да счупи световния рекорд. Моята емблема \"Тези 209 см станаха през годините нещо като мой запазен знак, нещо като емблема, която стои като доказателство за човешките възможности\", каза Костадинова в навечерието на годишнината, цитирана от сайта на Българския олимпийски комитет, чийто председател е вече четвърти мандат. \"Но световният рекорд не е само мой. Той е на България. Този рекорд, а и всичките ми други рекорди и успехи станаха факт благодарение на хората край мен, на моя екип, на треньори, доктори, на ръководители и на държавата, инвестирала в спорта. Благодаря на Ники Петров, с когото още сме световен тандем. Той ме възпита като спортист, жена и човек. Благодаря на клуб \"Тракия\", на спортното училище в Пловдив и на атлетическата ни федерация. И нещо много важно – това постижение е и благодарение на останалите много силни българки в дисциплината. Българската школа роди такава конкуренция, която помиташе рекордите.\" Костадинова казва, че на стадиона в Рим не е мислила за това колко време ще удържат тези 209 см. \"Емоцията беше толкова силна. Много атлетки след това опитваха да подобрят рекорда – някои бяха много близо, аз самата също опитвах десетки пъти. Много ми се иска – и ще бъде щастлива, ако този рекорд бъде подобрен от българка. И така да си остане наш. Защото точно подобни световни върхове предизвикват респект в останалите. Само така – като побеждаваш и си на върха, печелиш уважение и признание\", допълва тя. Първия си скок над 2 метра прави на 25 август 1984 г. в София. Общо в кариерата си записва 197 скока над 200 см в 130 състезания. В своята кариера Костадинова има олимпийска титла от игрите в Атланта през 1996 г. и сребърен медал от Сеул 1988. Освен това тя е двукратна световна шампионка - през 1987 г. в Рим, когато поставя световния рекорд, и през 1995 г. в Гьотеборг. Костадинова има и европейска титла от шампионата в Щутгарт през 1986 г. Българката има много силни постижения и на закрито - пет световни титли между 1985 и 1997 г. и четири европейски между 1985 и 1994 г. Родената в Пловдив атлетка четири пъти е печелила наградата за спортист номер 1 на България (1985, 1987, 1995 и 1996 г.) и пет пъти е избирана за номер 1 на Балканите (1985, 1987, 1995, 1996 и 1997 г.). През 1997 г. прекратява състезателната си кариера. От 2005 г. е начело на БОК. Тя е единствената българка, удостоена със спортен \"Оскар\", което я нарежда до легенди на спорта като Пеле, Аертон Сена, Марадона, Борис Бекер, Сергей Бубка, Майк Тайсън и Карл Луис. Костадинова е сред първите приети в Залата на славата на световната атлетика. В нейна чест на входа на Олимпийския музей в Лозана е издигната летва с отбелязана височината на световния ѝ рекорд. Рекордът не се пипа Бушуващите допинг скандали в атлетиката повдигнаха въпроса за стойността на старите рекорди. Появи се предложение постиженията да бъдат заличени и пренаписани. \"Световните рекорди са безсмислени, ако хората не вярват в тях\", заяви през май шефът на европейската атлетическа федерация Свен Арне Хансен, който предложи ревизия и евентуално анулиране на върховите постижения. Костадинова  отговори, че \"няма как да отнемат световния рекорд от България\" . \"Аз съм скочила 209 см, Кайша Берквист от Швеция скочи 208 см, което е световен рекорд в зала. Защо това трябва да се забрави и анулира без причина? По тази логика утре ще поискат да премахнат постиженията на Юсейн Болт, Сергей Бубка, Майкъл Фелпс. Освен това, ако се вземе подобно решение сега, какво гарантира, че след година-две някой няма да поиска пак \"пренаписване\" с нови мотиви. Нямам обяснение защо нещо се предлага отново само месец след като Международната федерация по лека атлетика (IAAF) се произнесе категорично против\", заяви рекордьорката. Българска гордост с рекорда на рекордите Сайтът на БОК отразява с много емоция постижението. \"Само България може да се похвали с най-стария действащ рекорд в атлетиката\", пише сайтът, като посочва, че най-дългогодишните рекорди в атлетиката са на състезатели на вече несъществуващи държави. \"И трите пред Стефка Костадинова са представителки на вече несъществуващи държави. Тъй че само България може да се похвали, че притежава най-стария непокътнат световен рекорд в цялата атлетика, защото и при мъжете има двама с по-дълготрайни постижения от Стефка, но и те са от вече несъществуващи държави - на диск 74.08 м Юрген Шулт от ГДР от 06.06.1986 и на чук 86.74 м. Юри Седих от СССР от 30.08.1986 г\", посочват от БОК. Сайтът припомня и част от заглавията в световните медии след поставянето на рекорда в Рим. \"И Костадинова полетя...\", \"Стефка прескочи света\", \"Костадинова лети към звездите\", \"Великолепната Стефка\", \"Най-високата дама на планетата\". Цитиран е и репортажът на кореспондентите на вестник \"Советский спорт\" в Рим: \"Вече осигурила си световната титла, Костадинова пропуска рубежа на собствения си световен рекорд и се прицелва в 209 см. И новото върхово постижение става факт! При това Стефка преодолява рекордната кота с невероятна лекота – красноречиво доказателство за наистина неизчерпаемите възможности на тази великолепна атлетка.\"", "date": "2017.08.30", "title": "Видео: 30 години от \"българската емблема\" - световния рекорд на Стефка Костадинова"}
{"url": "http://www.dnevnik.bg/kultura/2017/08/30/3032904_galeriia_sezoni_predstavia_izlojba_s_abstraktna/", "text": "Изложба с абстрактна живопис на художника, фондохранител и помощник-реставратор в Националната художествена галерия Владимир Руменов ще представи от 7 до 18 септември столичната галерия \"Сезони\". \"Пътеката, поглед назад...\" е опит за равносметка на един, по собствени думи, самоук художник, чиито интереси са го отвели от най-забележителните български археологически обекти до Индия, Хималая, Непал и Тибет и от иконописта до абстрактната живопис. Владимир Руменов е роден през 1956 г. в София. Почти целия си живот работи в Националната художествена галерия - от 1976 г. до 1981 г. като помощник-реставратор, а след това - като фондохранител в музея за икони, Криптата. Той стана известен в публичното пространство с  борбата си срещу строежите  в археологическия резерват Яйлата на Камен бряг, а после и като лице на Гражданската инициатива за опазване на културното наследство. След открития си протест срещу реставрационните политики на бившия културен министър Вежди Рашидов Руменов  за кратко бе уволнен, а после върнат на работа в Националната галерия. Това обаче не е първата му изложба. От 1984 г. той работи с екипи на Археологическия институт към БАН като художник, който документира откритията на специалисти като Георги Китов, а покрай работата си в Криптата е и автор на копия на множество икони. Има три живописни експозиции и две фотографски, една от които е посветена на пътешествията му в Хималаите. През есента се очаква да излезе и книгата му на тази тема, \"Защо Тибет\". В \"края\" на пътеката предпочитаният му жанр е абстрактната живопис, която, като джаза пресъздава състояния на духа и дава свобода и на автора, и на зрителя, пише Руменов. Куратор на настоящата изложба е заместник-директорът на Националната галерия и директор на Института за съвременно изкуство Яра Бубнова.", "date": "2017.08.30", "title": "Галерия \"Сезони\" представя изложба с абстрактна живопис на Владимир Руменов"}
{"url": "http://www.dnevnik.bg/sviat/2017/08/30/3032975_junker_shte_obsudi_s_merkel_polsha_proverkite_po/", "text": "Ден след като критикува Полша заради въпроси, свързани с върховенството на закона, германският канцлер Ангела Меркел ще приеме председателя на Европейската комисия Жан-Клод Юнкер, с когото ще обсъди действията на Варшава и ситуацията в Турция. Двамата ще се срещнат за работен обяд в Берлин, за да обсъдят и няколко други теми, включително миграцията и състоянието на съюза, по-малко от месец преди ежегодната реч на Юнкер пред Европарламента. Очаква се те да обсъдят възможността проверките по европейските граници между някои страни (Австрия, Дания, Норвегия, Швеция и Германия) от Шенген да могат да продължат и след ноември, докогато бяха предвидени. Проверките се въведоха в пика на мигрантската криза и продължиха заради серията терористични атаки на европейска земя от последните две години. Меркел заяви, че ще поиска удължаването от Юнкер на срещата им в сряда. \"Имайки предвид ситуацията в момента, вярвам, че се нуждаем от тези гранични проверки,\" каза тя. Първоначалната цел на Брюксел беше те да продължат най-късно до края на 2016 г., но тази идея се оказа политически неприемлива. Другата ключова тема ще е което отново се върна в дневния ред на Европейската комисия тази седмица. Комисията, която оспорва съдебната реформа на Полша, казва, че плановете на правителството във Варшава са заплаха за върховенството на закона. Във вторник, след като полските власти защитиха реформата и настояха, че е в унисон с европейските правила, Брюксел повтори, че е в правото си да се защити и да вземе мерки заради предлаганите промени. \"Получихме отговора от полското правителство. Ще го проучим внимателно. Относно коментара, че нямаме никакви компетенции в тази сфера, това е нещо, което бихме искали категорично да оборим,\" каза говорител на Комисията, след като Варшава предостави исканите от Брюксел обяснения за реформата. \"Правната рамка за върховенството на закона определя начините, по които трябва да реагира комисията, ако ясни индикации за върховенството на закона се появят в дадена страна членка. Комисията вярва, че в Полша има такава заплаха за върховенството на закона,\" каза тя. Миналия месец комисията обяви, че ще започне наказателна процедура срещу Полша заради реформи, които дадоха на правосъдния министър правото да уволнява съдии - промяна, която подкопава независимостта на съдебната система и заради която, в комбинация с други решения, Брюксел вижда \"системна заплаха\" за върховенството на закона и вече предупречи, че  може да задейства процедура  по Член 7 срещу страната членка, която в най-лошия случай би довела до лишаване от глас в Европейския съвет. Обстановката се нажежи и от отказа на Варшава да се съобрази с  европейско съдебно решение , според което изсичането на дърветата във вековната Беловежка гора трябва да спре. Съдът ще се събере отново на 11 септември, за да реши как да реагира. Във вторник Меркел  каза на традиционната си лятна пресконференция , че предлаганите реформи са \"сериозен проблем\", който ще бъде обсъден с Юнкер при посещението му. \"Не можем просто да се сдържаме и нищо да не казваме в името на мира и спокойствието,\" добави тя.", "date": "2017.08.30", "title": "Юнкер ще обсъди с Меркел Полша, проверките по границите и състоянието на съюза"}
{"url": "http://www.dnevnik.bg/sviat/2017/08/30/3032856_cipras_tursi_put_za_gurciia_sled_godini_na_finansovi/", "text": "Правителството на премиера Алексис Ципрас е насочило всички свои усилия в посока да промени занапред климата на международно ниво за Гърция и да прокара посланието, че страната постепенно навлиза в епохата, когато тя вече няма да бъде обвързана с международните кредитори, предоставяли ѝ финансови инжекции в замяна на реформи. С оръжията на икономическата дипломация кабинетът Ципрас смята да се опита да задълбочи и разшири тези усилия за по-голямо привличане на чуждестранни инвеститори, като наред с това възнамерява да изпрати сигнал до пазарите, че не е обзета от идеологеми по отношение на инвестиции.  В тази насока гръцкият министър-председател и неговият екип придават особена тежест на престоящите посещения на френския президент Еманюел Макрон на 7 и 8 септември и на италианския премиер Паоло Джентилони на 14 септември. Тези две събития ще се състоят дни преди парламентарните избори в Германия. На този фон не по-малко значимо е и тазгодишното 82-о издание на международния панаир в Солун, който ще бъде посветен на Китай, страната, с която Гърция поддържа специални отношения заради китайските инвестиции, представени най-вече в организацията, заета с управлението на пристанище Пирея. През май Ципрас посети Китай и се срещна с китайското ръководство, а китайският президент Си Цзинпин тогава заяви, че целта на Пекин е пристанище Пирея да се превърне в най-голямото на Средиземно море.  Екипът на Ципрас придава особено значение на посещението на френския президент, което освен политически послания, ще има и значим интерес за икономическото сътрудничество между двете страни в доста сектори. Под за да подпомогне икономическия ѝ растеж\", както това се вижда от посланието, отправено от френското президентство, между двете страни е започнало оформянето на обширен дневен ред, включващ редица инвестиционни планове. От своя страна Макрон ще се придружава, според френски източници, от голям брой високопоставени представители на големи френски компании, чиято основна цел ще бъде да промотират инвестиции в Гърция. Интересът на френските компании е съсредоточен главно в сферата на енергетиката, инраструктурата и строителството, в туризма, във финасирането на новосъздадени предприятия, а също и в отбранителната промишленост. Във фокуса ще бъде и организацията, управляваща пристанище Солун и логистиките, свързани с него. По този въпрос се очакват съобщения от страна на Ципрас и Макрон. Не е изключено те да бъдат заедно и във втория по големина гръцки град. Според някои информации Terminal Link, контролният пакет от чиито акции (51 на сто) се притежават от френската компания за управление на пристанища, се интересува от придобиването на 67 на сто от дела на организацията, управляваща Солунското пристанище и не е изключено тя да подпише споразумение с гръцката приватизационна агенция ТАИПЕД.  В сферата на отбранителното сътрудничество открит стои дебатът и се предполага, че на масата ще бъде поставен отново въпросът за покупката на ракети Exocet и Scalp, които Гърция вече има на разположение.  Френската делегация на Макрон се очаква да бъде многобройна и освен държавния глава и министри да включва и голям брой представители на компании.  В списъка, който все още не е окончателен, фигурират следните компании: ACCOR, AIRBUS SUEZ (компания за управление на води, електричество и природен газ), THALES TOTAL (петролна и газова компания), VINCI (строителна компания), EDF (за производство на електроенергия) BPI (инвестиционна банка), BPCE (втора банка във Франция) ALSTOM (железопътен транспорт), GRUPE PSA (автомобилна промишленост) и т.н.  На този фон политическо значение за Гърция има и посещението на италианския премиер Паоло Джентилони на остров Корфу, където ще заседава първият Висш съвет за сътрудничество между двете страни. В рамките на тази визита е предвидена и среща на Ципрас с него. На масата за разговори се очаква да бъде поставен и въпросът за разширяване на сътрудничеството между двете страни. В задкулисието чиято цел е да бъде постигнато споразумение между приватизационната агенция ТАИПЕД и италианската железопътна компания Ferrorovie dello Stato Italiane, така че тя да придобие сто процента от акциите на гръцкия жп оператор ТРЕНОСЕ. В интервала на двете посещения се предвижда премиерът Алексис Ципрас да открие и международиня Солунски панаир, който тази година е посветен на Китай. Очаква се на него да присъстват доста голям брой китайски предприемачи, а също и висши представители на китайската банка за развитие, ориентирана към финасиране на проекти в Гърция. Според източници Китай тази година ще участва със 150 фирми, смятани за най-мощните на страната, повечето от които са в сферата на високите технологии. А както твърди китайската страна, това ще е рекордно участие не само в историята на Солунския панаир, но и в отношенията между Гърция и Китай. /БТА", "date": "2017.08.30", "title": "Ципрас търси път за Гърция след години на финансови инжекции"}
{"url": "http://www.dnevnik.bg/biznes/2017/08/30/3032552_chetiri_peti_ot_chujdestrannite_sezonni_rabotnici_v/", "text": "Четири пети от сезонните работници в България с разрешения за работа от Агенцията по заетостта, са граждани на Украйна. Това съобщи Агенцията по заетостта в отговор на запитване на \"Дневник\". На второ място е Молдова, но с едва 4% от издадените разрешения. От началото на 2017 г. до 25 август е регистрирана сезонна заетост до 90 дни на 3 215 чужденци, граждани на трети държави по подадени 571 декларации на работодатели, сочат данните на агенцията. Повечето от разрешенията са издадени на работодатели от туристическия бизнес от морските курорти, а исканията от планинските курорти са единични. Има заявки и за заетост в сектор \"Селско стопанство\". Няма отказани искания. По данни на НСИ за второто тримесечие са заетите в хотелиерството и ресторантьорството са 176.7 хил. души, което означава, че вносът на работна ръка покрива под 2% от работните места, дори ако се приеме, че всички разрешения са издадени само в туризма. Преди ден Националният статистически институт съобщи, че най-много се оплакват от недостиг на работна ръка работодателите от индустриалното производство.  От началото на годината до края на миналата седмица са издадени и 125 \"сини карти\" на чужденци. Преобладават граждани на Русия, Украйна, Индия, Китай, Македония и САЩ. Професиите са IT-специалисти, инженери, мениджъри. 65 решения са издадени за длъжности в IT-сектора, включени в Списъка на професиите, за които има недостиг на висококвалифицирани специалисти. През миналата година са били издадени 195 \"сини карти\". ", "date": "2017.08.30", "title": "Четири пети от чуждестранните сезонни работници в България са украинци"}
{"url": "http://www.dnevnik.bg/sviat/2017/08/30/3032749_izborite_v_germaniia_shte_predopredeliat_budeshteto_na/", "text": "За служителите на ЕС тазгодишната лятна почивка може за първи път през последните няколко години да се окаже наистина почивка и то доста безметежна... а причината донякъде е в това, че след изборите в Германия се очертава да има приемственост. Не беше така през август 2015 г., когато Гърция бе на ръба да напусне валутния съюз. Нито миналото лято, което стовари на Брюксел ужасяващата  новина за Брекзит .  Последваха тирадите на Тръмп срещу  свободната търговия и ЕС,  а тази пролет беше белязана от напрегнати предизборни кампании във Франция и Холандия, където евроскептични популисти изглеждаха на прага на победата. Изглежда обаче, че ходът на събитията се обърна в полза на съюза. В Хага катастрофата беше избегната, а в Елисейския дворец влезе  президент еврофил . Европейската икономика отчита постепенен растеж и понижаване на безработицата. И което е най-важно за нервите на еврократите:  германският канцлер Ангела Меркел  и нейните християндемократи водят в социологическите проучвания и изглежда много вероятно да си осигурят четвърти мандат в управлението, което значи, че в близко бъдеще не се очертават някакви съществени промени в германската политика. Дори и да има изненадващ развой, нейният главен конкурент  Мартин Шулц , ръководителят на Германската социалдемократическа партия и бивш председател на Европейския парламент, е смятан за приятел на ЕС. Въпреки тази очертаваща се последователност обаче пак има спекулации. Ще действа ли следващото германско правителство като новия  френски президент Еманюел Макрон , който е радетел за промяна в институциите на ЕС, или ще се запази стилът на управление на Меркел, който е реактивен, а не проактивен? Мустафа Рахман, експерт по европейска политика и политическа икономия в организацията \"Евразия\", заяви, че изборът на германския канцлер на по-малък коалиционен партньор е възможно да определи скоростта и вида на реформите в Брюксел, особено ако министерството на финансите отиде при друга партия. и с някакви проекти на европейско равнище, мислейки за политическото си наследство, \"една коалиция с ГСДП би ѝ позволила да овладее центристкото пространство и да прокарва закони с комфортно мнозинство\", каза той. По думите му обаче тя може да не устои на възможността за \"по-голяма идеологическа близост\" и да сформира коалиция със Свободната демократическа партия. Според Рахман след изборите е възможно да се създадат условия, налагащи \"преформулиране\" на Европейския стабилизационен механизъм. В основата на дебатите по тази тема ще бъдат въпроси като трябва ли ЕСМ да може да се занимава с управление на дълга и фискален надзор и да поеме роля, подобна на тази на Международния валутен фонд, каза той. Засега Германия не проявява охота да се тръгва по този път, но Макрон загатна, че това е нещо, за което ще настоява. Що се отнася обаче до призивите на САЩ, Франция и Европейската комисия към германската страна да ограничи търговския си излишък и да увеличи разходите за инвестиции, за да съдейства по този начин за по-силно възстановяване на еврозоната, надеждите за промяна след изборите през септември може и да се окажат неуместни, предупреждава Гунтрам Волф, директор на института за икономически изследвания \"Брюгел\". \"Опитът от последните години показва, че каза той. \"Това е естественият инстинкт и да се преодолее този начин на мислене ще бъде трудно, дори и Меркел да поеме ангажимент да върви по пътя на Макрон.\" И макар и Шулц да се опитва да използва идването на власт на Макрон, обещавайки да повиши държавните разходи, Волф смята, че предлаганите увеличения в тази област не се различават значително от предложенията на християндемократите. Друг въпрос, който се очаква да се дискутира след изборите, е дали трябва да се предостави някакво облекчение на затъналата в дългове Гърция - нещо, на което твърдо се противопоставя германският министър на финансите Волфганг Шойбле. \"Досега темата за облекчаване на гръцкия дълг беше табу, но след изборите, и ако Меркел си осигури ново мнозинство, ще има нови дискусии\", каза Ханс Щайн, регионален директор за евроатлантически диалог във фондацията \"Фридрих Науман\", която е близка до Свободната демократическа партия. Но, както заявява той, реформата, която е много вероятно или да донесе успех на съюза, или да го провали, е друга: това е сферата на миграцията. \"След изборите през септември каквото и правителство да дойде на власт ще трябва да се заемем с този въпрос\", каза Щайн. По думите му Меркел ще трябва да постигне съгласие за общ подход към миграцията, предоставянето на убежище и охраната на външните граници на ЕС, като същевременно излезе с нова стратегия за Северна Африка. \"Ако липсва достатъчно смелост за справяне с тези въпроси, те няма да изчезнат, без значение какви реформи се правят\", предупреди той. \"Ако обществото не види решения, ще станем свидетели на възраждане на крайната десница и популизма, въпреки пораженията им в Холандия и Франция.\" /БТА", "date": "2017.08.30", "title": "Изборите в Германия ще предопределят бъдещето на ЕС"}
{"url": "http://www.dnevnik.bg/sport/2017/08/30/3032926_voleibolistite_se_hvurliat_v_dulbokoto_s_mach_sreshtu/", "text": "Волейболните национали започват  с мач срещу Финландия  същинската част от европейското първенство в Полша. Двата състава ще играят тази вечер от 18.30 часа в осминафинален плейоф. В група С българският отбор започна със  загуба от Русия , но с две победи срещу  Испания  и  Словения  зае второто място. От този момент право на грешни стъпки няма. Победителят от мача с Финландия ще играе срещу Сърбия в четвъртфиналите. Ако стигне до полуфиналите, българският отбор ще срещне някой между европейския шампион Франция, Чехия и Германия. Воденият от Пламен Константинов отбор е фаворит тази вечер. Въпреки това съперникът не трябва да бъде подценяван. Финландците тръгнаха с победа с 3:2 срещу Естония, след което паднаха с по 0:3 от домакина Полша и Сърбия. Плюс за българския отбор е, че вече изигра трите си мача в залата в Краков, където ще е и двубоят тази вечер. В предните три срещи с Финландия българите записаха две победи и загуба. Последният мач помежду им беше в решителната квалификация за олимпийските игри в Рио де Жанейро. На 6 януари 2016 г. в Берлин  българите се наложиха с 3:1 след силен мач на Тодор Скримов . На световното през 2014 г. в Полша  Финландия спечели убедително с 3:0 . Тогава двубоят се игра във Вроцлав и беше последният за българския състав, който вече беше изгубил шансове за влизане във финалната шестица. Двата отбора играха и на Евроволей 2009, като по пътя към бронзовите медали България спечели с 3:0 в Истанбул.", "date": "2017.08.30", "title": "Волейболистите се хвърлят в дълбокото с мач срещу Финландия"}
{"url": "http://www.dnevnik.bg/bulgaria/2017/08/30/3032914_grafika_na_denia_koi_kakvo_pie_v_evropa/", "text": "Световната здравна организация (СЗО) изнесе данни от свой доклад за употребата на алкохол по света. В Европа се оказа, че се намира и най-пиещата страна на планетата – Литва, където годишно един човек изпива средно 18.2 литра алкохол. Информацията се отнася за периода между 2008 и 2010 г. В данните попадат само количествата легално продаден алкохол. В графиката може да видите какъв алкохол предпочитат да пият жителите на европейските страни, като чрез стрелките в горната ѝ част може да избирате различна държава.", "date": "2017.08.30", "title": "Графика на деня: Кой какво пие в Европа"}
{"url": "http://www.dnevnik.bg/sviat/2017/08/30/3032891_kakvo_moje_da_napravi_trump_ako_kongresut_ne_odobri/", "text": "Американският президент Доналд Тръмп вероятно няма да получи подкрепа в Конгреса за средствата, които иска да се заделят за стената, преди крайния срок на 1 октомври. Това означава, че той или ще трябва да се откаже от ключово обещание, което направи по време на кампанията си, или да закрие правителството. Втората възможност беше политически опасна, преди ураганът \"Харви\" да удари южен Тексас този уикенд. Сега изглежда дори по-рискована. На митинг, напомнящ предизборната му кампания, във Финикс, Аризона, Тръмп повтори исканията си Конгресът да се съгласи на финансиране за стената по границата с Мексико, като добави недвусмислена заплаха: \"Ако трябва да закрием правителството, за да построим стената, ще го направим.\" Оттогава депутатите, които вече полагаха големи усолия да изготвят временен законопроект за федералния бюджет преди 1 октомври, за да избегнат спиране на работа на правителството, се налага да имат предвид и заплахата на Тръмп като фактор. По време на предизборната си кампания Тръмп настояваше, че Мексико ще плати за изграждането на стената, която експерти казват, че може да струва до 22 милиарда долара, а завършването ѝ може да отнеме над пет години. Тъй като Мексико отказа да плати, Тръмп казва, откакто пое поста, че в началото стената ще се нуждае от американски средства, но че в крайна сметка ще намери начин да накара Мексико да плати. Правителството ще спре работа в случай, че Конгресът не успее да се съгласи за бюджетна сделка или ако Тръмп не я харесва и ѝ наложи вето. Ветото би поставило Тръмп в опасната позиция да отхвърли закон, приет от собствената му партия. \"Затварянето на правителството би било самоунищожителен акт, а и пример за лоша практика в политиката,\" каза в интервю републиканецът от Камарата на представителите Чарли Дент. Републиканците твърдо контролират Камарата на представителите, но имат крекхо мнозинство в Сената, където най-малко осем гласа от демократите ще са нужни, за да се прокара бюджетът. Лидерите на демократите твърдо се противопоставят на стената и изглежда нямат желание да правят услуга на Тръмп, като предвидят финансиране и за нея. \"Демократите не се притесняват за това,\" каза стратегът на партията Джим Манли и добави, че \"никой демократ не би се изплашил\" от думите на Тръмп, че ще закрие правителството. Без подкрепа от демократите, казаха настоящи и бивши съветници в конгреса, се очаква лидерът на Сената Мич Макконъл, остро критикуван от Тръмп през последните седмици, да реши стената да я няма в законопроекта и да изпрати такава версия на президента. Дент каза, че очаква Сенатът да не включи 1.6 милиарда долара, които бяха заделени за начало на строежа във финансов документ, вече прокаран от Камарата на представителите, и да върнат на камарата новата версия за прегласуване. Самият дент гласува стената да получи финансиране първия път, но каза, че ще одобри и версия, която не включва стената, ако това ще помогне правителството да продължи работа. Попитан какво ще направи Конгресът, ако Тръмп наложи вето, Дент каза: \"Ще трябва да определим какви са следващите ни стъпки, но се надявам, че ще подпише. Краткосрочна мярка Временният законопроект за разходи ще предпази правителството от затваряне за няколко месеца, без да се правят големи промени на текущите програми, докато депутатите работят по дългосрочна сделка. Американският Конгрес по традиция разчита много на тези краткосрочни мерки. С подобна стъпка може да се регулират и извънредните разходи за засегнатите от опустошителните наводнения заради урагана \"Харви\". Тръмп обаче обяви в понеделник, че възстановяването след \"Харви не го е накарало да размисли възможността за затваряне на правителството. \"Мисля, че е едното наистина няма нищо общо с другото. Това са отделни въпроси,\" каза Тръмп на пресконференция. Той каза, че се надява затварянето на правителството да не е необходимо, но отказа да изключи подобно развитие. \"Ако е нужно, ще видим.\" Ако Тръмп подпише краткосрочния законопроект без финансиране за стената, това ще отложи битката в Конгреса до декември, когато това законодателство вероятно ще спре да е в сила. В понеделник Тръмп каза, че стената е \"задължителна\" за справяне с наркотрафика и престъпленията, както и с незаконната миграция. Дебатът за бюджета е усложнен от нуждата да се финансира подкрепата за жертвите на \"Харви\", най-лошата буря, удряла Тексас от 50 години, и да се стигне до споразумение за тавана на федералния дълг, който ограничава възможността правителството на САЩ да може да взима заеми. Тръмп може да се спаси от това, ако се изработи отделно законодателство за стената. Джон Корнин, вторият най-важен републиканец в Сената, внесе законодателство, което би разрешило да се отделят 15 милиарда долара за гранична сигурност за четири години. И тази мярка обаче би изисквала подкрепата на най-малко осем демократи от Сената.", "date": "2017.08.30", "title": "Какво може да направи Тръмп, ако Конгресът не одобри разходите за стената"}
{"url": "http://www.dnevnik.bg/sport/2017/08/30/3033089_federer_se_izmukna_v_petsetova_bitka_s_amerikanski/", "text": "Роджър Федерер започна преследването на рекордна шеста титла от US Open с неочаквано трудна победа срещу американския тинейджър Франсис Тиафо. 36-годишният швейцарец срещна сериозна съпротива и трябваше да мине през пет сета, преди да си осигури място във втория кръг. Той имаше нужда от два часа и 36 минути, за да пречупи 19-годишния си съперник след 4:6, 6:2, 6:1, 1:6, 6:4. За пръв път от 17 години насам Федерер трябваше да играе пет сета в първия кръг на US Open. За последно това се случи в дебютното му участие през 2000 г., когато той наваксва два сета пасив срещу Петер Веселс, а съперникът му се отказва при 4:3 в своя полза в решителната пета част. Рекордьорът по титли от Големия шлем записа 79-ата си победа на твърдите кортове в Ню Йорк. Той се изравни с Андре Агаси на второто място във вечната класация по този показател. Засега недостижим на върха изглежда Джими Конърс с 98 победи. Двубоят със заемащия 90-ото място в световната ранглиста Тиафо започна кошмарно за Федерер. Големият фаворит беше пробит още в първия гейм, след като допусна четири непредизвикани грешки - три от бекхенд и една от форхенд.  Тиафо беше на път да върне жеста след две двойни грешки в ответния гейм, но успя да спаси точка за връщане на пробива и затвърди предимството си за 2:0. Това се оказа и единственият шанс, който Федерер получи в този първи сет. Тиафо имаше трудно второ подаване, което премина през две равенства, но без възможности за пробив. След това американецът беше безапелационен и даде на швейцареца само една точка в следващите си три сервис гейма. Федерер бързо се отърси от изненадващия развой на първата част. В следващите два сета петкратният шампион не даде нито една точка за пробив на младия си съперник и спечели 33 от разиграните 43 точки в своите сервис геймове. В същото време той стигна до девет възможности да спечели подаването на Тиафо и реализира четири от тях - две във втория и две в третия сет. Маестрото обаче не успя да приключи мача в четири сета, както всички очакваха. Швейцарецът беше абсолютно неузнаваем в четвъртата част, която продължи само 24 минути. Той допусна два пробива от две възможности, направи 13 непредизвикани грешки при общо 40 разиграни точки и спечели едва осем точки при свой сервис. Федерер все пак не позволи да се стигне до шокиращ край на мача, въпреки че можеше да изпусне ситуацията от контрол. Той спечели четири от първите пет гейма и взе комфортен аванс, а при 5:3 получи възможност да сервира за победата. Швейцарецът дори стигна до мачбол, но го пропусна след грешка от воле. Тиафо се възползва от момента и с два чудесни форхенда успя да върне пробива в последния възможен момент. Младият американец обаче не издържа на напрежението. Сервирайки за изравняване на резултата, той на свой ред допусна пробив, който сложи точка на двубоя. \"В началото наистина страдах. Работата ми с краката не беше добра, окото ми не работеше, не преценявах добре разстоянията. Мисля, че бях доста предпазлив в движението си. Във втория сет всичко започна да си идва на мястото. Но понеже подготовката не беше най-добрата, която съм имал, играта ми беше изпълнена с възходи и спадове\", коментира Федерер след двубоя. \"Всеки път, когато имах спад, Франсис се възползваше. В петия сет беше важно да си върна енергията и да играя за победата, а не просто да се надявам, че той ще пропуска. Мисля, че го направих, така че наистина съм много, много развълнуван от победата. Много съм щастлив\", добави той. Във втория кръг носителят на 19 титли от Големия шлем ще се изправи срещу победителя от мача между Михаил Южни и Блаж Кавчич. Руснакът и словенецът ще се срещат тази вечер, след като двубоят им беше отложен  заради дъжда в Ню Йорк.", "date": "2017.08.30", "title": "Федерер се измъкна в петсетова битка с американски тинейджър"}
{"url": "http://www.dnevnik.bg/na_put/2017/08/30/3030666_kak_se_izbira_karavana_na_staro/", "text": "Въпреки че лятото е към своя край, а топлите дни стават все по-малко, пред търсещите спокойна почивка предстои още един месец с хубаво време. През последните години септември стана любим за ваканция на много хора, тъй като няма голям наплив от хора по туристическите места. Почивката в хотел обаче винаги ограничава по някакъв начин свободата на туристите и някои от тях предпочитат свободата да отидат където си поискат със своя малък дом на колела – караваната. В зависимост от цената тя може да предложи уникално удобство, включващо всичко необходимо от жилищното обзавеждане. А някои каравани могат да са много луксозни. Те се препоръчват за хора, които държат да им е широко и да имат удобството на истинското легло и покрив над главата си. Сезонът е подходящ и за тези, които искат да продават - те са изкарали почивката си и ще си спестят грижите за караваната през зимата. С цени от 3 до над 20 хил. лв. караваните представляват значителна инвестиция и човек често се вглежда в детайлите. За какво обаче трябва да се внимава най-много, когато се купува този дом на колела? Задължително при купуването на каравана професионалист трябва да провери в какво състояние е тя. Има ли трансмисия, окачването, спирачките и електрониката в добро състояние ли са? Всичко това е важно, за да бъде сигурен купувачът на караваната, че инвестицията си заслужава. При покупката на каравана много често обявената цена се оказва базисна. Всяко допълнително оборудване към нея, като тента, поставка за велосипеди и рафтове за покрив оскъпяват сделката. Важно уточнение е, че караваните са превозни средства, които не се движат постоянно и често стоят в гараж. Търговците им пък могат с месеци да ги съхраняват преди да успеят да ги продадат. Така че годината на производство не винаги е фактор при формирането на цената. Често може да се види стара, но запазена каравана да струва по-малко от по-нова, но много по-често използвана. Влизате в караваната и тя мирише на мухъл? Има петна върху тапицерията? Доста често срещан проблем. Водата нанася сериозни щети на караваните и затова купувачите трябва внимателно да огледат всяко ъгълче на бъдещия си дом на колела. Експерти препоръчват да се обърне внимание на хладилника, всички ключалки в банята, прозорците и уплътненията към тях. Това са най-податливите места на мухъл. Купувачите на каравана трябва да погледнат от близо газовата система и дали тя е добре херметизирана. Електрическите уреди и батериите пък могат лесно да бъдат проверявани чрез превключвател на светлините. Резервоарът за прясна вода обикновено е скрит под местата за сядане. За да го проверите, трябва да се извади капакът и на слънчева светлина да се огледа в какво състояние е. Другите важни детайли при избора на използвана каравана са дали шкафовете, отоплителните и готварски уреди са в добро състояние, дали леглата могат да се свалят сравнително лесно, дали кухнята е достатъчно просторна и не на последно място, имате ли къде да я съхранявате.", "date": "2017.08.30", "title": "Как се избира каравана на старо"}
{"url": "http://www.dnevnik.bg/sport/2017/08/30/3033092_ludogorec_i_levski_vlizat_v_bitka_za_srubski_futbolist/", "text": "Сръбският футболист Никола Труич, който е пред трансфер в \"Левски\", е получил оферта и от \"Лудогорец\", научи  . Преди два дни собственикът на сините  Спас Русев се е срещнал с представител на играча , но в последните 24 часа в контакт е влязъл и българският шампион. Разградчани са извадили конкретно предложение за договор на 25-годишния играч, като тепърва се чака неговият отговор. Двата отбора влизат в битка за футболист точно седмица преди да се изправят един срещу друг в  отложен мач от първия кръг на Първа лига . Труич е свободен агент и може да преговаря свободно с всеки отбор, който го иска. Той напусна \"Войводина\" (Нови Сад) след инцидент с феновете. Крилото беше нападнат от феновете на тима след отпадането от  Лига Европа  от словашкия \"Ружомберок\". \"Войводина\" напусна надпреварата още в първия предварителен кръг, а от всички най-много го отнесе именно Труич. При разправия между фенове и играчи тарторът на агитката Слободан Милутинович хванал крилото за врата и започнал да го души, а неговият брат го ударил по главата. След инцидента Труич заяви категорично, че повече няма да играе за \"Войводина\". На 4 август той разтрогна договора си с клуба и оттогава си търси отбор. За \"Войводина\" крилото изигра 58 мача и вкара 15 гола между януари 2016 и август 2017 г. В кариерата си 25-годишният футболист е играл още за \"Партизан\" и \"Напредък\" (Крушевац). Труич има прекарани периоди под наем още в \"Смедерево\" и израелския \"Апоел\" (Акре). \"Лудогорец\" се нуждае от подсилване на крилата, след като преди две седмици продаде  Джонатан Кафу в \"Бордо\" . В момента на фланговете шампионите разполагат само с холандците Джоди Лукоки и Върджил Мисиджан и с Вандерсон. На крилото може да бъде използван и нападателят Жоао Пауло. Труич би бил изгоден вариант за тима от Разград заради липсата на трансферна сума. Новият треньор на шампионите  Димитър Димитров  на няколко пъти изрази желание да бъдат привлечени още футболисти, тъй като смята, че в отбора има дисбаланс на някои постове. Разградчани работят по привличането и на централен защитник. В момента в \"Лудогорец\" има четирима играчи с паспорти извън Европейския съюз, като през сезона могат да бъдат картотекиран общо петима. Това са бразилците Жоао Пауло, Сисиньо и Ренан, както и аржентинският вратар Хорхе Броун.", "date": "2017.08.30", "title": "\"Лудогорец\" и \"Левски\" влизат в битка за сръбски футболист"}
{"url": "http://www.dnevnik.bg/bulgaria/2017/08/30/3033114_plamena_apostolova_kandidat_za_sudebniia_suvet_ot_dps/", "text": "Останалите единадесет членове от професионалната квота вече бяха избрани след общи събрания и пряко гласуване на магистратите. Те определиха един следовател, четирима прокурори и шестима съдии да влязат в новия съдебен съвет. \"Дневник\" представя 18-те кандидати през техните концепции и имотните декларации. След представянето на кандидатите на ГЕРБ и БСП идва ред на номинираните от ДПС. Те са двама - следователят Пламена Апостолова и съдията Стефан Грозев. Пламена Апостолова има 23-годишен стаж като следовател. От 2014 година тя е командирована в Софийска градска прокуратура и е завеждаш първи следствен отдел \"Стопански\" на Столичното следствие. А от лятото на миналата година и негов шеф, след като петима следователи се занимаваха с делото КТБ. Преди това тя е била в Националната следствена служба. Преди време сайтът Defakto.bg писа, че Апостолова е смятана за близка до бившия шеф на следствието Ангел Александров. Тя разследваше делото \"Фронтиер\", по което свидетелства срещу колежката си Татяна Шарланджиева, че е разпънала \"чадър\"  над шефа на консултантската фирма \"Фронтиер\" Красимир Георгиев, за да го избави от разследване за пране на пари. Именно с Шарланджиева преди това Апостолова водеше разследването срещу бившия шеф на \"Топлофикация\" Валентин Димитров, известен като Вальо Топлото. Концепцията \"Мотив да приема номинацията за изборен член на Висшия съдебен съвет от квотата на Народното събрание е желанието ми за утвърждаване на съвета като работещ орган, който решава истинските проблеми на съдебната власт\", започва концепцията си Апостолова. Тя пише, че каузата й е - \"създаване на подходящи условия за независимост и безпристрастност на всеки магистрат, гарантиращи качествена работа в разумни срокове\". Апостолова е отбелязала като теми, на първо място, натовареността, като застъпва тезата, че трябва да се разшири дискусията за разширяване на материалната компетентност на следователите, като им бъде възложено да разследват всички престъпления от общ характер, извършвани от непълнолетни лица, разследванията на престъпленията против финансовата, данъчната и осигурителната системи в страната, осигуряване на независимо разследване на проявите на полицейско насилие задължително от следовател от Националната следствена служба. Според нея, въпреки че ВСС няма законодателна инициатива, е добре като колективен орган, \"да проявява много по-голяма активност в диалога по обсъждане и предлагане на законодателни промени\".", "date": "2017.08.30", "title": "Пламена Апостолова, кандидат за съдебния съвет от ДПС: Заседанията на ВСС трябва да са публични уроци по почтеност"}
{"url": "http://www.dnevnik.bg/sport/2017/08/30/3033123_grigor_dimitrov_zapochva_uchastieto_si_v_nju_iork/", "text": "Григор Димитров ще започне днес участието си в US Open, след като дъждовете над Ню Йорк не позволиха това да се случи във вторник. Българският тенисист се изправя срещу чешкия квалификант Вацлав Шафранек, за когото това ще е дебют в турнирите от Големия шлем. Двубоят е втори на третия по големина корт - Grandstand, и ще започне веднага след доиграването на мача между поставения под №6 Доминик Тийм и Алекс де Минор от Австралия Двамата бяха прекъснати вчера при резултат 6:4, 6:1, 1:0 в полза на австриеца. Те ще се завърнат на корта днес в 18.00 ч. и ако не се стигне до изненадващ развой, срещата на Димитров ще започне около 19.00 ч. Засега прогнозите са, че дъждът ще спре рано сутринта и до края на деня няма да има повече валежи. Димитров ще запише седмото си поредно участие в Ню Йорк. Най-добрите му представяния досега са осминафиналите през 2014 и 2016 г. В първия случай той беше спрян от Гаел Монфис, а миналата година отстъпи срещу Анди Мъри. Българският тенисист никога досега не е играл с Шафранек, който заема 210-ото място в световната ранглиста. 23-годишният чех е достигал до №197 и до момента дори няма мач в основна схема на турнир от световния тур на АТП. Шафранек неочаквано премина през квалификациите, след като победи последователно двама германци - Даниел Масур със 7:6 (5), 3:6, 6:3 и Яник Ханфман с 2:6, 6:4, 7:5, преди в решителния сблъсък да изненада Серхий Стаховски от Украйна - 3:6, 7:5, 6:1. При успех срещу чешкия тенисист Димитров ще срещне във втория кръг победителя от мача между руснака Андрей Рубльов и представителя на Великобритания Аляж Бедене. Българинът попадна в потока на световния номер 1 Рафаел Надал, който  започна участието си в Ню Йорк с трисетова победа . Среща между двамата е възможна в четвъртфиналите. След като дъждът отложи всички мачове от втория ден, с изключение на тези на централния корт \"Артър Аш\", програмата за третия ден ще бъде много интересна и натоварена. Програма за деня Южени Бушар - Евгения Родина Хуан Мартин дел Потро - Хенри Лаасконен Мария Шарапова - Тимеа Бабош Винъс Уилямс - Осеан Доден (не преди 2.00 ч.) Жо-Вилфред Цонга - Денис Шаповалов Елина Свитолина - Катерина Синякова Ник Кириос - Джон Милман Коко Вандевег - Алисън Риск Хьон Чун - Джон Иснър Стив Джонсън - Кайл Едмънд (не преди 23.00 ч.) Доминик Тийм - Алекс де Минор (доиграване) Григор Димитров - Вацлав Шафранек Светлана Кузнецова - Маркета Вондроушова Дария Гаврилова - Али Кийк Борна Чорич - Александър Зверев (не преди 23.00 ч.) Томаш Бердих - Раян Харисън  Давид Гофен - Жюлиен Бенето Агниешка Радванска - Петра Мартич Сам Куери - Дуди Села  Каролин Вознячки - Екатерина Макарова (не преди 23.00 ч.) Гаел Монфис - Жереми Шарди Кики Белис - Нао Хибино Лука Пуи - Джаред Доналдсън Марин Чилич - Флориан Майер (не преди 22.00 ч.)", "date": "2017.08.30", "title": "Григор Димитров започва участието си в Ню Йорк около 19.00 ч."}
{"url": "http://www.dnevnik.bg/sviat/2017/08/30/3033152_niama_bulgari_postradali_ot_uragana_harvi_suobshti/", "text": "По информация на Държавния департамент на Съединените американски щати (САЩ), получена в посолството на България във Вашингтон, няма данни за пострадали български граждани в следствие на урагана \"Харви\", засегнал в най-голяма степен щатите Тексас и Луизиана. Българското дипломатическо представителство проведе телефонни разговори с местните центрове за операции при извънредни ситуации, местния офис на Държавния департамент (гореща линия), както и с представители на българската общност в засегнатите райони. До момента не е постъпвала информация и за български граждани, нуждаещи се от помощ, съобщава Министерството на външните работи. Посолството на България във Вашингтон е в контакт с местните власти и следи ситуацията. Всички български граждани, които желаят да получат актуална информация или да подадат сигнал за техни близки и познати, могат да го направят на дежурните телефони на посолството във Вашингтон: +1 202 387 0174 +1 202 387 5770 +1 202 483 1386 +1 202 299 0273 Броят на жертвите от тропическата буря достигна 30 души. Това съобщава \"Ню Йорк таймс\", цитиран от БТА. Американските медии поместват различни данни, но повечето информират за над 10 загинали. Властите са затруднени официално да съобщят точния брой. Близо 57 трилиона литра вода се е изляла над южните щати на САЩ при поройните дъждове, донесени от Харви, съобщи телевизия \"Фокс нюз\". Това са 27 милиона плувни басейна с олимпийски размери, изчислява медията. Близо 20 000 американци са подслонени за момента в убежища, но броят им постоянно расте и администрацията обмисля да строи модулни къщи. Американският президент  Доналд Тръмп  заяви по време на обиколка из пострадали градове, че смята да работи с Конгреса по въпроса за помощта за Тексас. \"Навярно никога в историята на страната ни не е имало нищо толкова скъпо струващо\", коментира той предстоящите възстановителни работи. Последиците от урагана \"Харви\" ще се усещат в Тексас, Луизиана и други части от САЩ дълги месеци и години наред. До момента на 1.7 милиона души е разпоредено да се евакуират, съобщи в изявление, разпространено от Белия дом, първата дама на САЩ  Мелания Тръмп . Наличните в някои болници и старчески домове от пострадалия регион енергийни мощности са недостатъчни и около 30 здравни заведения вече са затворени, съобщи министърът на здравеопазването и хуманитарните въпроси Томас Прайс. АЕЦ \"Саут Тексас\" югозападно от Хюстън, Тексас, работи нормално независимо от бурята с два реактора, които дават общо около 2600 мегавата и снабдяват над 2 милиона потребители в щата, предаде агенция \"Ройтерс\". Органите на реда в град Хюстън и редица окръзи са арестували 14 души, заподозрени в обири по време на стихийното бедствие и всеобщата суматоха. На места е въведен комендантски час и властите предупреждават, че виновниците няма да се разминат с условни наказания. Властите предупреждават също, че лица, представящи се за служители на министерството за вътрешна сигурност, карат хората да се евакуират, за да могат след това да оберат домовете им. Имиграционната служба разпространи туит на английски и испански, в който успокоява населението, че няма да извършва проверки за имиграционния статус на хората, които биват настанявани във временните подслони. Проливните дъждове в Тексас ще спрат до 24 - 48 часа, прогнозира пред журналисти и.д. министър на вътрешната сигурност Илейн Дюк. Според синоптиците Харви бавно се движи на североизток и се намира главно над Мексиканския залив. През последните часове обаче бурята отново е започнала да набира сили - изглежда, скоро пак ще връхлети крайбрежието и югозападните райони от щата Луизиана.", "date": "2017.08.30", "title": "Няма българи, пострадали от урагана \"Харви\", съобщи външното министерство"}
{"url": "http://www.dnevnik.bg/skorost/2017/08/30/3033172_dachiia_shte_predstavi_noviia_dustur_na_avtosalona_vuv/", "text": "\"Дачия\" ще представи второто поколение на кросоувъра си \"Дъстър\" на автосалона във Франкфурт на 12 септември, съобщиха от компанията. Обещанията са автомобилът да има модерен дизайн, да е все така функционален, да вози по-комфортно и да е снабден с много допълнителни функции. За момента са пуснати само компютърно генерирани илюстрации на бъдещия \"Дъстър\". От първото поколение на модела са продадени над 1 млн. броя в цял свят.", "date": "2017.08.30", "title": "\"Дачия\" ще представи новия \"Дъстър\" на автосалона във Франкфурт"}
{"url": "http://www.dnevnik.bg/biznes/2017/08/30/3033161_taksa_smet_shte_se_povishi_no_ponosimo_uveri_menda/", "text": "Идната седмица парламентарната бюджетна комисия ще започне с обсъждането на промени в Закона за местните данъци и такси, които предвижват промяна във формулата за определяне на такса смет. Това съобщи пред БНТ председателят на комисията Менда Стоянова. Тя даде да се разбере, че таксата ще поскъпне за гражданите, защото сега тежестта се поема изцяло от бизнеса, което е несправедливо. В същото време увери, че ще се търси социална поносимост без да се допуска срив в приходите на общините. Предложенията за промени, които правителството одобри през юли, предвиждат да се въведе принципът \"замърсителят плаща\". В правителствения проект , одобрен от работодателите и синдикатите, се предвижда таксата да се определя според количеството отпадъци. Промените предвиждат таксата за битови отпадъци да се плаща за три услуги - събиране и транспортиране на битовите отпадъци до съоръжения за третирането им, третиране на отпадъците, поддържане на чистотата на територията за обществено ползване в населени места. Предлага се въвеждане на единна методология за определяне на разходите, които формират таксата. Индивидуалното количество битови отпадъци за имота ще се определя чрез торби с определена вместимост и товароносимост; чрез броя и вместимостта на необходимите съдове за отпадъци и честотата на транспортирането им и чрез броя ползватели на услугата в имота. \"Между първото и второто четене ще съберем всички мнения, ще търсим сечение. (...) Винаги, когато търсим решение, трябва да се съобразяваме със справедливостта - сега бизнесът поема основната тежест без да генерира такъв отпадък. Но трябва да се търси социална поносимост, така че населението да може да плати без да се допуска срив в приходите на общините\", каза Стоянова.", "date": "2017.08.30", "title": "Такса смет ще се повиши, но поносимо, увери Менда Стоянова"}
{"url": "http://www.dnevnik.bg/regioni/2017/08/30/3033189_sevlievo_minava_na_voden_rejim_zaradi_sushata/", "text": "В община Севлиево се въвежда режим на водата заради засушаването и намаления дебит на водоизточниците, съобщи местната администрация. Забранява се ползването на питейна вода за напояване. Засега режимът ще засяга околните села, а в града налягането по водопреносната мрежа ще бъде намалявано между 23 и 5 часа и високите етажи на сградите ще имат нарушено водоснабдяване, съобщава местното ВиК дружество \"Бяла\". В четири села от общината - Батошево, Шумата, Душево и Горна Росица, вода ще има само в тъмната част на денонощието - между 17 и 8 часа. В други девет села - Стоките, Кръвеник, Богатово, Търхово, Ловнидол, Крушево, Идилево, Добромирка и Буря, водата ще бъде пускана през ден за времето от 17 до 8 ч. Първият ден, в който те ще получат вода, е четвъртък (29 август). Режим ще има и в няколко габровски села, които се снабдяват от ВиК дружеството. Те ще имат вода през ден във вечерните часове. През 2012 г. в Севлиево бе обявен воден режим  заради тежко засушаване, а впоследствие бе  обявено и бедствено положение . Година по-късно общината обяви, че  започва обновяване на ВиК мрежата , като за целта бе използвано финансиране от близо 19 млн. лв., по-голямата част от оперативните програми.", "date": "2017.08.30", "title": "Севлиево минава на воден режим заради сушата"}
{"url": "http://www.dnevnik.bg/citat_na_deniia/2017/08/30/3033166_citat_na_denia_triumfut_na_boiko_borisov_vuv_vunshnata/", "text": "Това каза вицепремиерът Валери Симеонов (\"Обединени патриоти\") в интервю за Би Ти Ви, докато изброява свършеното от третия кабинет \"Борисов\". Ето целия му отчет: \"За стоте дни десет неща съм си записал, които правителството направи: доходите - вдигнахме пенсиите, трета година удържаме цената на тока без промяна; административната тежест; съвместната работа на институциите за задържане на децата в училище; сезонните работници; бюджетните излишъци - два милиарда лева за сто дни бяха осигурени като излишъци; стабилността; туризмът; външната политика; ред за всички;  , някой отчита ли ги тия работи?! С други думи, добре сме се представили. Правосъдието - готов е законът за борба с корупцията, и то реален. Усилена работа на прокуратурата, и то реална - също се вижда вече. Външната политика - мога да я определя... аз   (министър-председателя - бел. ред.), но тоя път ще направя изключение: във външната политика триумфът на Бойко Борисов. И по отношение на Турция, и по отношение на Македония, и по отношение на Русия, и по отношение на Западна Европа - един перфектен балансьор, много се усъвършенства тоя човек.\" Вицепремиерът Валери Симеонов е обикалял заведенията по Черноморието, \"за да даде модел, за да прекъсне порочните зависимости, създавани 27 години в туризма по морето: между общини, общински съветници, концесионери на плажове. Не съм отишъл там, защото няма какво да правя в почивните си дни. Отишъл съм там, за да дам модел, и този модел работи\", декларира той. \"Досега никой не е могъл да ме упрекне в каквато и да била зависимост от когото и да било на пазара\", подчерта Симеонов, а на забележка от водещия, че да обикаля заведенията по Черноморието не му влиза в задълженията, заяви: \"Не са ме сложили хората само да си седя в кабинета, да давам интервюта и да си правя селфита. Хората са ме сложили, за да свърша някаква работа.\"", "date": "2017.08.30", "title": "Цитат на деня: Триумфът на Бойко Борисов във външната политика"}
{"url": "http://www.dnevnik.bg/sport/2017/08/30/3033164_arsenal_otkaza_50_mln_paunda_ot_siti_za_aleksis_sanches/", "text": "\"Арсенал\" е отказал да продаде голямата си звезда Алексис Санчес на \"Манчестър сити\". Ръководството на \"артилеристите\" е отхвърлило предложение на стойност 50 милиона паунда, съобщиха \"Скай спортс\" и Би Би Си. Според водещите спортни медии в Англия \"Арсенал\" е склонен да се раздели с чилийския нападател, но само ако в сделката бъде включен Рахим Стърлинг. До края на договора на Санчес остават по-малко от 11 месеца и засега няма индикации, че той ще подпише нов. В тази ситуация лондончани рискуват да го изпуснат без пари следващото лято или за по-малка сума през януари, ако не го продадат до четвъртък, когато затваря трансферният прозорец. В същото време мениджърът на \"Манчестър сити\" Пеп Гуардиола не желае да се разделя със Стърлинг. Испанецът иска да привлече Санчес без включването на други играчи в сделката. Според Би Би Си Стърлинг е склонен да премине в \"Арсенал\" и да се завърне в родния си град. Английският национал взе участие във всички мачове на \"Сити\" от началото на сезона, но титулярното му място е под въпрос след пристигането на Бернардо Силва от \"Монако\". Междувременно ръководството на \"Арсенал\" отрече твърденията, че Санчес е подал молба за трансфер в понеделник. Чилийската телевизия T13 обаче съобщи, че бившият играч на \"Барселона\" е поискал да напусне лагера на националния отбор, за да \"разреши лични дела\". Санчес изигра първия си мач за \"Арсенал\" през този сезон в неделя при  загубата с 0:4 от \"Ливърпул\" . Той получи по-дълга почивка заради участието на Чили в Купата на конфедерациите. През миналия сезон чилиецът записа най-успешната си кампания за \"артилеристите\", като вкара 30 гола в 51 мача във всички турнири. Откакто беше привлечен срещу 31.7 млн. паунда от \"Барселона\" през 2014 г., той има 72 попадения в 144 двубоя за лондончани.", "date": "2017.08.30", "title": "\"Арсенал\" отказа 50 млн. паунда от \"Сити\" за Алексис Санчес"}
{"url": "http://www.dnevnik.bg/na_put/2017/08/30/3033190_kakvi_sa_pravata_na_putnicite_pri_dublirane_na_mesta_v/", "text": "\"Международно установените стандарти в авиосектора и приложимото законодателство за защита на потребителите позволява известно надвишаване на броя резервирани места (overbooking) на най-популярните маршрути, за да предостави възможност на повече пътници да пътуват и да избегне наличието на празни места, ако пътник не се появи\". Така  отговори на \"Дневник\" \"Уиз ер\" (Wizz Air) , след като читател сигнализира, че вчера 23-ма души с билети за полета от София за Лондон са били оставени за по-късен полет. По този повод \"Дневник\" провери какви са правата на пътниците при пътуване, което тръгва, пристига или се извършва изцяло в рамките на Европейския съюз. В този смисъл ЕС включва и Гваделупа, Френска Гвиана, Мартиника, Реюнион, Майот, Сен-Мартен (Френски Антили), Азорските острови, Мадейра и Канарските острови, както и Исландия, Норвегия и Швейцария, уточняват от сайта \"Вашата Европа\". На гишето за регистрация на летището трябва ясно да е показано съобщение в печатен или електронен вид, което да информира за правата на пътниците в ЕС при пътуване със самолет. Тази информация трябва да е показана и в офисите за регистрация на летището, както и онлайн. При отказан достъп на борда, отменен полет, закъснение от повече от 2 часа при заминаване или голямо закъснение при пристигане в крайната дестинация авиокомпанията, изпълняваща полета, трябва писмено да съобщи на пътниците правилата за компенсация и помощ. Дублиране на места (overbooking) Според европейските правила, ако пътникът се е представил навреме на гишето за регистрация с валидна резервация за полет и пътни документи и му бъде отказан достъп до борда поради дублиране на места или оперативни причини и  , има право на: -   (250 евро при разстояние 1500 км или по-малко; 400 евро при разстояние между 1500 и 3500 км; 600 евро при повече от 3500 км). Ако авиопревозвачът е предложил премаршрутиране и пътникът е достигнал крайната си дестинация със закъснение от 2, 3 или 4 часа, компенсацията може да бъде намалена с 50%. -  Авиопревозвачът трябва да предложи еднократен избор между: възстановяване на стойността на билета и, ако пътникът има свързващ полет, връщане до летището на заминаване при най-ранна възможност ИЛИ премаршрутиране до крайната дестинация възможно най-скоро, ИЛИ премаршрутиране на по-късна дата по избор на пътника при сравними условия на транспорт при наличие на свободни места. Щом изберете един от тези три варианта, вече нямате права по отношение на останалите два. Въпреки това въздушният превозвач може да е длъжен да предостави компенсация. Ако авиопревозвачът не спази задължението си да предложи премаршрутиране или връщане при сравними условия на транспорт при най-ранна възможност, той трябва да възстанови разходите за билети. Ако авиопревозвачът не предложи избор между възстановяване на разходите и премаршрутиране, а реши едностранно да върне сумата, платена за първоначалните билети, имате право на допълнително възстановяване на разликата в цената на новите билети (при сравними условия на транспорт). Ако сте резервирали отделно полет на отиване и полет на връщане с различни въздушни превозвачи и полетът на отиване бъде отменен, тогава се дължи възстановяване на сумата само за отменения полет. Авиокомпаниите трябва да предложат и , и да гарантират също, когато това е приложимо, че хората с увреждания и техните кучета водачи имат достъп до място за настаняване. Помощта, която следва да се предостави, включва: напитки, храна, настаняване (ако резервацията ви е променена така, че да пътувате на следващия ден), транспорт до мястото на настаняване и обратно до летището, 2 телефонни разговора, телекс, факс съобщения или електронни писма. Ако не ви е предоставена помощ и вие сте платили за храна, напитки и т.н., авиопревозвачът следва да възстанови разходите ви, при условие че те са били необходими, разумни и подходящи. За тази цел трябва да пазите всички касови бележки. Имате право на помощ само докато чакате премаршрутиране при сравними условия на транспорт до крайната ви дестинация при най-ранна възможност или обратен полет. При изключителни обстоятелства авиокомпанията може да реши да ограничи или откаже помощта, ако тя би причинила по-нататъшно закъснение за пътниците, чакащи алтернативен или закъсняващ полет. Кога може да бъде отказан достъп на борда Достъп на борда може да бъде отказан \"по причини, свързани с безопасността, сигурността или здравето\" или ако пътникът няма необходимите документи за пътуване; ако не се използва полетът на отиване от резервация, която съдържа отиване и връщане; ако не са използвани други полети от резервация, която съдържа последователни полети; ако с пътника има и домашен любимец без необходимите документи. При свързващите полети има две опции. Ако резервацията е една и за двата полета, пътникът има право на обезщетение. Ако обаче има два отделни билета за два последователни полета, първият от които е закъснял, авиопревозвачите не дължат компенсация. Обезщетение може да се търси от компанията, извършваща първия полет, ако той е закъснял над три часа.", "date": "2017.08.30", "title": "Какви са правата на пътниците при дублиране на места в самолета"}
{"url": "http://www.dnevnik.bg/bulgaria/2017/08/30/3033203_chast_ot_tramvainite_linii_po_bul_bulgariia_shte_budat/", "text": "Част от трамвайните линии по столичния бул. \"България\" ще бъдат сменени. Това обяви пред БНТ зам.-кметът на София Евгени Крусев, като уточни, че ремонтът ще обхване района на площад \"Ручей\". През 2014 г. Столичната община подмени изцяло трамвайните линии  по бул. \"България\". Тогава обаче участък от 600 метра така и не е ремонтиран. Именно тази отсечка предстои да бъде реновирана, тъй като трамваите се движат по нея много бавно заради неравностите по линиите. Крусев добави, че следващата седмица изтича срокът за подаване на документи за участие в обществената поръчка. Веднага след избирането на фирма изпълнител ремонтът ще започне, като целта е да бъде завършен още тази година. Зам.-кметът каза още, че реконструкцията на отсечката ще трае около месец.", "date": "2017.08.30", "title": "Част от трамвайните линии по бул. \"България\" ще бъдат сменени"}
{"url": "http://www.dnevnik.bg/biznes/2017/08/30/3033205_zavodskite_ceni_se_vdignaha_s_13_za_mesec_zaradi/", "text": "Общият индекс на цените на производител през юли 2017 г. нараства с 1.3% спрямо предходния месец, съобщи Националният статистически институт. Причина за общото повишение е поскъпването в производството и разпределението на електрическа и топлоенергия и газ - с 6.5%. В добивната промишленост е отчетено намаление с 2.9%, и в преработващата промишленост - с 0.2%.", "date": "2017.08.30", "title": "Заводските цени се вдигнаха с 1.3% за месец заради енергетиката"}
{"url": "http://www.dnevnik.bg/detski_dnevnik/2017/08/30/3033207_okonchatelniiat_grafik_na_vakanciite_prez_uchebnata/", "text": "Следващата лятна ваканция за учениците от VIII до XI клас ще започне в края на юни 2018 г. Последният им учебен ден ще бъде   (петък). На   приключват учениците от V до VII клас, а най-малките в началните училища – на   Това предвижда графикът за почивните дни и ваканциите за предстоящата учебна година, утвърден от министъра на образованието и науката Красимир Вълчев, съобщиха от просветното ведомство. Четири ще бъдат ваканциите през годината – есенна, коледна, междусрочна и пролетна. Есенната ще бъде от   включително. Коледната ще продължи от , а междусрочната – от  включително. Пролетната ваканция за учениците от I до XI клас ще е от   Дванадесетокласниците ще почиват четири дни, които съвпадат с Великден (от  ). Зрелостниците ще приключат училище на  , което ще им даде възможност да се явят на изпити за промяна на оценка по учебен предмет, както и за финална подготовка за държавните зрелостни изпити. Пролетната сесия на матурите и националните външни оценявания след VII клас отново ще са в едни и същи дни преди  . Това се налага, за да не се удължава краят на учебната година за учениците от I до VII клас. Държавният зрелостен изпит и изпитът след VII клас по български език и литература ще се проведат на   Втората задължителна матура по предмет по избор, както и външното оценяване по математика ще бъдат на   Двата дни ще бъдат неучебни за всички ученици освен за тези в VII и XII клас.  Външните оценявания след IV клас започват от   с изпит по български език и литература. Този по математика ще бъде на  , а по \"Човекът и обществото\" и \"Човекът и природата\" – на   През предстоящата учебна година десетокласниците във всички училища в страната ще се явят на национално външно оценяване по дигитални компетентности. Изпитът ще бъде в рамките на учебните часове в дните между  Според графика   ще бъде неучебен за учениците, но присъствен за учителите.", "date": "2017.08.30", "title": "Окончателният график на ваканциите през учебната 2017/2018 година"}
{"url": "http://www.dnevnik.bg/bulgaria/2017/08/30/3033213_ogradata_po_granicata_s_turciia_shte_se_dostroiava_s/", "text": "Правителството одобри 1.224 млн. лева за изграждане на нов участък от оградата по българско-турската граница. Става дума за участък по поречието на река Тунджа на територията на област Хасково. През април областният управител Минко Ангелов съобщи, че  се налага корекция на изграждащото се там трасе  и защитното съоръжение трябва да бъде удължено с между 1 и 1.8 км. Средствата сега се осигуряват чрез преструктуриране на разходите и трансферите по централния бюджет за 2017 г., посочва правителствената информационна служба. Временното защитно съоръжение по българско-турската граница се изгражда, без да бъдат обявявани обществени поръчки, след като през 2014 г. бе обявено за обект от национално значение. Мотивът на управляващите тогава бе, че е необходимо по-бързото му изграждане. Оттогава  отпуснатите средства от правителството  към областните управители на Бургас, Хасково и Ямбол са над 140 млн. лв.", "date": "2017.08.30", "title": "Оградата по границата с Турция ще се достроява с още 1.2 млн. лв."}
{"url": "http://www.dnevnik.bg/biznes/2017/08/30/3033197_dunarit_shte_vleze_v_zabranitelniia_spisuk_za/", "text": "Когато Народното събрание излезе от ваканция, в деловодството му ще бъде внесен проектозаконът, с който се слага край на приватизацията в България. Тогава в забранителния списък за продажба ще бъде включен и \"Дунарит\". Това се разбра от думите на министъра на икономиката Емил Караниколов в сутрешния блок на Би Ти Ви. Условие за това, разбира се, е държавата да успее да придобие приватизираното преди 12 години дружество. В момента тя предприема действия за това, които засега се изчерпват с изкупените кредити на предприятието към фалиралата КТБ. За тях са платени общо 40 млн. лв., а задълженията на обща стойност 67 млн. лв. са станали изискуеми през май, обясни министърът. Той припомни, че дотук се стига заради сложните юридически процедури около дружеството, които към момента са довели до това, че то няма реален собственик, поради което в Търговския регистър не може да бъдат вписани и оставките на ръководството. Заради повдигнати обвинения към тях пък започна процедура по отнемане лиценза на предприятието. Не ни интересуват имена, а да запазим работните места и дружеството да работи. Нищо друго. Така Караниколов отговори на въпрос дали държавата всъщност не се намесва между Цветан Василев (предишен собственик на \"Дунарит\") и депутата от ДПС Делян Пеевски, с чието име се свързва офшорното дружество \"Виафот инвестмънт България\" (което се опитва да овладее \"Дунарит\" през сложна схема от цесии на дълга към КТБ). Караниколов все пак признава, че \"вероятно предстоеше опит за овладяване\" на \"Дунарит\" и затова държавата е предприела действията си. Министърът призна, че когато дойде време за придобиване на акции, доколкото става дума за публична продан, очаквано може да се явят и други кандидати, които отговарят на изискванията. На въпрос каква е гаранцията, че държавата ще спечели при такова наддаване, той обяви, че никой не може да се пребори с ресурса на държавата, Той има предвид както финансите, акумулирани от Държавната консолидационна компания, така и подкрепата на Българската банка за развитие, която ресорно вече е към Министерството на икономиката. На аргумента, че държавата не е добър стопанин, Караниколов даде пример с придобития отново от държавата през тази година военен завод \"Авионамс\" (също част от империята на Цветан Василев - бел. ред.), в който под държавно управление вече се получават редовно заплатите и работи добре. В \"Дунарит\" работят 1300 души, а предприятието е с печалба от 24 млн. лв. за 2016 г., обяви още министърът на икономиката.", "date": "2017.08.30", "title": "\"Дунарит\" ще влезе в забранителния списък за приватизация, обяви Емил Караниколов"}
{"url": "http://www.dnevnik.bg/morski/2017/08/30/3033224_ribarskoto_pristanishte_vuv_varna_shte_bude_razshireno/", "text": "Община Варна ще модернизира рибарското пристанище в града. Това ще стане, след като на днешното си редовно заседание Министерският съвет даде безвъзмездно право на строеж върху част от морското дъно. Предвидената модернизация и реконструкция на рибарското пристанище \"Карантината\" включва пристрояване и надстрояване на съществуващото хидротехническо съоръжение и изграждане на нови пристанищни съоръжения за защита на пристанищната акватория от ветрове и въздействието на вълните. С ремонта се цели обслужването на риболовните кораби и разтоварването за първа продажба на уловите от прясна риба да става по-бързо и лесно. Кабинетът реши още 2-етажна сграда във Велико Търново, която изпълнява функциите на Районна служба за пожарна безопасност и защита на населението и на Регионалната дирекция \"Пожарна безопасност и защита на населението\", да бъде премахната. Постройката е в много лошо състояние, а възстановяването ѝ изисква значителен финансов ресурс, който правителството не може да осигури. На община Левски пък е прехвърлена собствеността върху терена и сградите на Професионалната гимназия по селско стопанство \"Никола Й. Вапцаров\" в града. Досега имотът е бил в управление на Министерството на земеделието, храните и горите като негов принципал. Промяната на собствеността се налага заради обявяването на гимназията за общинско училище.", "date": "2017.08.30", "title": "Рибарското пристанище във Варна ще бъде разширено със защитни съоръжения"}
{"url": "http://www.dnevnik.bg/bulgaria/2017/08/30/3033209_do_dekemvri_triabva_da_ima_reglament_za_izplashtaneto/", "text": "До 15 декември е срокът, в който институциите трябва да са готови с регламент на това как ще се изплащат пенсиите от втория стълб на осигурителната система, съобщи Министерството на труда и социалната политика. Днес се е състояло първото заседание на работната група, която ще го изготви. В състава й влизат експерти от министерството, Комисията за финансов надзор, Националния осигурителен институт, представители на Управителния съвет на Българската асоциация на дружествата за допълнително пенсионно осигуряване, научните среди и национално представителните организации на работодателите и синдикатите.", "date": "2017.08.30", "title": "До декември трябва да има регламент за изплащането на пенсиите от втория стълб"}
{"url": "http://www.dnevnik.bg/citat_na_deniia/2017/08/30/3033222_citat_na_denia_vse_pak_e_voennopromishlen_kompleks_ne/", "text": "Това заяви  министърът на икономиката Емил Караниколов в сутрешния блок на Би Ти Ви, като обясняваше механизма за придобиване  на приватизирани вече предприятия от държавата. Той припомни, че при национализацията (термин, срещу който той остро възразява - бел. ред.) на \"Авионамс\" е имало публична продан на активи, на която е можел да се яви всеки, който отговаря на изискванията. \"Но все пак е военнопромишлен комплекс, не може да се яви някой от ИДИЛ например\", подчерта министърът. Той увери, че държавата ще направи всичко възможно тя да е купувачът при такова наддаване за \"Дунарит\".", "date": "2017.08.30", "title": "Цитат на деня: Все пак е военнопромишлен комплекс, не може да го вземе ИДИЛ"}
{"url": "http://www.dnevnik.bg/bulgaria/2017/08/30/3033229_bulgariia_shte_dade_360_hil_lv_za_populiarizirane_na/", "text": "Общо 900 хил. лева ще струва на бюджета осъществяването на комуникационната стратегия на България за ЕС за тази година. От тях 360 хил. лв. са предвидени за популяризиране в страната на 6-месечното ротационно председателство на Съвета на ЕС, което София ще поеме на 1 януари 2018 г. В предпоследния ден на август правителството одобри работната програма на комуникационната стратегия на България за ЕС за 2017 г. Общият ѝ бюджет е 900 хил. лв., като 540 хил. лв. са предназначени за изпълнението на международния ѝ план, а останалите 360 хил. лв. - за националния план. В националния план са включени дейности, които ще бъдат осъществени с цел последователно провеждане на правителствената политика за повишаване информираността на българското общество за ролята и приоритетите на ЕС. Акцент ще бъде поставен върху комуникационни инициативи, популяризиращи приоритетите на българското председателство на Съвета на ЕС и насърчаващи партньорството в процеса на вземане на решения в ЕС, се казва в съобщение на правителствената информационна служба. Дейностите в международния план са насочени към изпълнение на външнополитическите приоритети, включително положителния образ на България като член на ЕС. Акцент е поставен върху интеграцията на страните от Западните Балкани и сътрудничеството със страните от Източното партньорство. Специален борд ще координира работата по председателството на ЕС С друго решение правителството одобри създаване на координационен борд по въпросите на българското председателство на Съвета на ЕС. За председател на борда е определена Моника Панайотова, заместник-министърът за българското председателство, отговарящ за връзките с Европейския парламент. Членове са началникът на политическия кабинет на министър-председателя, заместник-министри, представители на ръководните органи на други институции и ведомства, постоянният представител на България към ЕС, директорите на дирекциите \"Координация по въпросите на ЕС\" в МС и \"Политики и институции в ЕС\" в МВнР. При необходимост бордът ще дава указания за начина на водене на преговори, както и ще предлага на Съвета по европейските въпроси промени в рамковите позиции по разглежданите досиета.", "date": "2017.08.30", "title": "България ще даде 360 хил. лв. за популяризиране на председателството на ЕС тази година"}
{"url": "http://www.dnevnik.bg/bulgaria/2017/08/30/3033192_ministerstvoto_na_kulturata_porica_izkazvaniiata_na/", "text": "Министерството на културата се разграничи от изказванията на директора на Националния исторически музей (НИМ) Божидар Димитров, който в разговор с \"Дневник\"  отправи обидни квалификации  към журналисти и към преподаватели от Софийския университет като културолога проф. Ивайло Дичев. Същевременно все още няма дата за финализирането на конкурса за нов директор на Историческия музей, който пост Димитров заема от 10 години и за който кандидатства отново. Тя се чака от февруари. Това се разбира от отговорите на министерството на запитване на \"Дневник\" във връзка с обявените от директора планове  да премести средновековна църква - национален паметник на културата,  от село Беренде в двора на НИМ в София. Както самият той призна, те са още на етап хрумване. В телефонното интервю той се обърна към редакцията с думите \"Айде, опитвам се, ваш'та мама соросоидска, да ви хвана логиката как ще доведе до унищожение на паметници\", а свои критици, включително културолога проф. Дичев, окачестви като \"полуграмотни същества\" и \"марксисти и ленинисти от философския факултет, храненици на стария режим\". \"Дневник\" се обърна към министерството за коментар на изказванията, както и с въпроса защо за пореден път са отложени събеседванията за директори на НИМ и Националния институт за недвижимо културно наследство, които  по думите на министър Боил Банов трябваше да се проведат около 20 август.  Първоначално те бяха отложени с идеята да се обезпечи излъчването им на живо в интернет, което вече е факт - министерствотопоказа конкурса за Филмовия център в  YouTube. В отговор от ведомството на Боил Банов казват, че се очаква конкурсните процедури да се проведат през септември. \"Във връзка с Ваша публикация в Dnevnik \"Божидар Димитров иска да премести църква в историческия музей, няма да позволи на културолозите да му пречат\", в която директорът на Националния исторически музей отправя обидни и уронващи престижа на институцията квалификации към журналисти, Министерството на културата заявява, че не застава зад подобно поведение от страна на представители от системата\", пишат още те. Това не е първият път, когато Божидар Димитров отправя обиди от висотата на поста си. През 2010 г. той нарече критиците си \"тоя шибан народ, тия шибани колеги\" и редовно обвиняваше служителите на Националния институт за недвижимо културно наследство в корупция. Той е директор на НИМ от 2001 г., а последният конкурс за поста е проведен през 2007 г., при положение че по закон това трябва да става на всеки 5 години. Това бе повод за редица питания и петиции в парламента, но бившият министър на културата Вежди Рашидов  отказа да го смени.", "date": "2017.08.30", "title": "Министерството на културата порица изказванията на Божидар Димитров, конкурсът за НИМ се очаква през септември"}
{"url": "http://www.dnevnik.bg/bulgaria/2017/08/30/3033231_v_kazanluk_shte_bude_otkrit_tehnicheski_kolej/", "text": "В Казанлък ще бъде открит Технически колеж, който ще е филиал на столичния Технически университет. Това реши на днешното си редовно заседание Министерският съвет. Откриването на звеното е по предложение на ръководството на висшето училище, което е одобрено от Националната агенция за оценяване и акредитация. В колежа ще се обучават студенти по специалности от професионално направление \"Машинно инженерство\". Те ще могат да придобиват висше образование до степен \"професионален бакалавър\". Целта на колежа е да осигурява кадри за нуждите на редица предприятия в Казанлък и региона в областта на металообработването, производството на елементи за хидравлични съоръжения, както и за индустрията, свързана с военнопромишленото производство. Капацитетът на учебното заведение ще е 230 студенти и е съобразен с институционалния капацитет на Техническия университет.", "date": "2017.08.30", "title": "В Казанлък ще бъде открит Технически колеж"}
{"url": "http://www.dnevnik.bg/photos/2017/08/30/3029251_fotogaleriia_kamerun_dias_na_45_g/", "text": "Камерън Диас е американска актриса и бивш модел. Става известна през 90-те години с ролите си във филмите \"Маската\", \"Сватбата на най-добрия ми приятел\" и \"Ах, тази Мери\". За последния, както и за изпълненията си в \"Да бъдеш Джон Малкович\", \"Ванила Скай\" и \"Бандите на Ню Йорк\" е номинирана за \"Златен глобус\". Родена е в Сан Диего, Калифорния на 30 август 1972 г. Още снимки на Камерън Диас през годините можете да видите в галерията ", "date": "2017.08.30", "title": "Фотогалерия: Камерън Диас на 45 г."}
{"url": "http://www.dnevnik.bg/biznes/2017/08/30/3033227_jitelite_na_montana_na_30-39_g_nai-chesto_piiat_bira/", "text": "Българите стават все по-големи любители на бирата, сочат резултатите от последното национално представително проучване на агенция \"Ипсос България\", проведено по поръчка на Съюза на пивоварите. Изследването показва, че средната честота на консумация на пиво през лятото на тази година е 9.4 пъти в месеца, което е почти колкото най-високите нива на честота на потребление от 2011 и 2012 г. Бирата остава и най-предпочитаната лятна напитка след минералната вода и силно се доближава до честотата на консумация на безалкохолните напитки, която е 9.8 пъти месечно. 2 808 000 милиона пълнолетни българи, или 57% от населението между 18-69 години, твърдят, че през лятото пият бира поне веднъж седмично, а други 14 на сто - веднъж месечно. 22% пък декларират, че въобще не консумират бира. От Съюза на пивоварите посочват, че тази статистика не е необичайна за летните месеци, тъй като в този период се реализират около 60% от годишните продажби на бира в страната. Най-запалените потребители на пенливата напитка са сред групата на възраст между 30 и 39 години, следвани от тези между 20 и 29. За трето поредно лято най-активни са биролюбителите в Монтана, където честотата на потребление на пиво достига до 14.2 пъти месечно, следвани от плевенчани, които пият бира 11.8 пъти в месеца, и Русе - 11.2. Мъжете традиционно пият бира по-често от жените. През лятото те посягат към кехлибарената напитка средно 14 пъти на месец, а дамите - 5. Отново Монтана е регионът, в който представителките на нежния пол най-често предпочитат да пият бира – почти 10 пъти в месеца. Следват ги жените в Бургас и София, които консумират пиво 6 пъти месечно. Най-активните почитателки на пенливата напитка са младите дами във възрастта от 20 до 29 години, а най-рядко пият бира жените между 50 до 59 г. Резултатите от национално представителното изследване показват, че всеки трети българин смята, че при умерена консумация бирата е част от здравословния начин на живот. Убедените в това са 36 на сто от анкетираните, а сред активните консуматори, които пият бира поне веднъж седмично, процентът дори нараства на 48. 38 на сто от всички респонденти и 62% от активните консуматори твърдят, че бирата е подходящото за тях питие, което се свързва с все по-добрата информираност на потребителите за пивото като натурален и относително нискокалоричен и нискоалкохолен продукт. Делът на убедените в това се покачва през последните две години и заради доброволния ангажимент на пивоварните компании да предоставят на потребителите хранителна информация за категорията, включително енергийна стойност, която средно е 43 кcal за светлата бира, а за безалкохолната – 23 кcal. От Съюза на пивоварите обещават, че до края на септември енергийната стойност ще бъде изписвана на 90% от етикетите на произвежданите от членовете на сдружението марки бира. На всички етикети пък пивоварите отново на доброволен принцип посочват и съставките на всяка бира.", "date": "2017.08.30", "title": "Жителите на Монтана на 30-39 г. най-често пият бира, сочи изследване"}
{"url": "http://www.dnevnik.bg/zelen/2017/08/30/3033218_ekolozi_nastoiavat_za_premahvane_na_vetroparkove_i/", "text": "Премахване на шестте ветропарка и възстановяване територията на голф игрището, изградени в нарушение на законодателството на ЕС. Това според Българско дружество за защита на птиците (БДЗП) са мерките, които трябва да залегнат в плана за управление на защитените зони в района на Калиакра, за да отговори страната ни на решението на Европейския съд по казуса, за да не последват наказателни глоби и санкции. Необходимо е също да се намери решение за множество проекти, които са одобрени, формално могат да бъдат изпълнени и да предизвикат още значителни щети в границите на защитените зони, предупреждават още от дружеството. От БДЗП припомнят, че през юли 2017 г.  министърът на околната среда и водите Нено Димов заяви,  че е постигнал \"възможно най-благоприятните за страната ни договорености с Европейската комисия по съдебното дело за изградените вятърни генератори в защитена зона \"Калиакра\". Договореностите включват по неговите думи строги забрани за ползването на земите и в същото време запазването на шестте ветропарка, обект на решението. Тези новини предизвикаха вълна от недоволство и осуетиха провеждането на обществените обсъждания на плана за управление на трите защитени зони в района: \"Калиакра\", \"Комплекс Калиакра\" и \"Белите скали\". След запитване от \"Капитал\" до Европейската комисия стана ясно, че до момента няма никакви постигнати договорки, за които твърди министърът. Това потвърждава и официалното запитване на БДЗП до Генерална дирекция \"Околна среда\" на Европейската комисия, която отговори: \"Можем да потвърдим, че дискусии с българските власти относно необходимите мерки за осигуряване на съответствие с решението на Европейския съд се проведоха през юли и ще продължат и след лятото. Комисията все още не е взела никакво решение по този въпрос. Българските власти са тези, които трябва да определят подходящите мерки за постигане на съответствие. След като българските власти вземат решение кои са конкретните мерки, Европейската комисия е готова да разгледа дали те са достатъчни с оглед на решението на съда.\" Според БДЗП предложеният в момента план за управление не може да постигне прилагане на решението на Европейския съд по делото \"Калиакра\", както и на препоръка на Бернската конвенция. Мерките са недостатъчни, някои от тях са неподходящи, особено що се касае до защитените зони за птици, смятат експертите. Цялото становище на БДЗП е публично и може да бъде намерено  тук .  В началото на т.г. със свое решение да възстанови унищожените степи и коридори за миграция на птици. Причината са ветрогенератори и голф игрище, които българското правителство е разрешило незаконно. Ако България не се съобрази със съда и не предложи адекватни мерки как да стане това, първоначалната глоба може да е 1.5 млн. евро, а всекидневната - 20 хил. евро до отстраняване на нарушенията. От еврокомисията са дали срок на страната ни до края на септември да приеме план за управление на защитената територия, в който да са записани мерките за предотвратяване на увреждането й.", "date": "2017.08.30", "title": "Еколози настояват за премахване на ветропаркове и голф игрище при \"Калиакра\""}
{"url": "http://www.dnevnik.bg/ot_vas/chitatelski_dnevnik/2017/08/30/3033251_hjustun_niama_nujda_ot_steni_a_ot_dobri_susedi/", "text": "Като повечето европейци, винаги съм ненавиждала предградията. Няма нищо по-скучно. Изкуствено езерце, еднакви къщички подредени като покорни войници в униформи и тук-там някой супермаркет или ресторант за бързо хранене. Няма тротоари, няма хора навън. Онзи ден видях как един съсед спря колата си пред контейнера, за да изхвърли боклука. Беше сложил торбата на предния капак и караше бавно, за да не падне. Откакто пристигнах тук в Хюстън, Тексас преди няколко месеца обсъждам със съпруга ми как трябва да се преместим на по-централно място, защото тук е много подтискащо. Добре, че мъжете понякога реагират бавно, защото може би днес щяхме да бъдем под водата. Въпреки, че от снощи чувам все повече линейки, пожарни и хеликоптери и знам, че положението в други части на града значително се влошава, тази сутрин забелязах че оградата на езерцето, която довчера беше изцяло под водата е започнала да се показва. Нашият жилищен комплекс по някакво чудо минава между капките. Не на дъжда разбира се, защото не е спряло да вали. Имам предвид дванайсетте торнада в последните 24 часа, които свистяха из съседните улици и слава богу ни подминаха. Както и наводненията, превърнали пътищата в реки. Все пак, ние сме едни от малкото, които нямат нужда от лодка или спасители, за да преминем до съседната улица, където има супермаркет и бензиностанция. Съобщиха за урагана Харви миналата седмица и всички се втурнаха по магазините да се запасят с провизии. Местните власти съветват хората да останат по къщите си и да не излизат, освен ако не са в опастност от наводнение. Ако това се случи, да извикат помощ, за да бъдат евакуирани. Както всеки един проблем в САЩ в момента, последиците от Харви в Хюстън и околностите са тема на разгорещени дебати между републиканци и демократи, на управленческо и на гражданско ниво. Хюстън, четвъртият по големина град в САЩ от тази година е обявен и за градът с най-разнообразно население. Един от всеки четири жители е роден извън страната. Недалеч от границата с Мексико, близо половината от населението е с латино-американски произход и няколко организации сътрудничат с властите за приемането и интеграцията на бежанци и мигранти от цял свят. Хора от Конго, Сомалия, Сирия, мигранти от Централна Америка прекосили Мексико, за да отърват синовете и дъщерите си от кървавите войни между картели на дрогата, както и над 100 000 жители от съседна Луизиана, които потърсиха убежище след урагана Катрина през 2005, днес за пореден път са изправени пред борба за оцеляване и за повечето от тях, отново губят малкото, което имат. Федералното разпределение на властите в САЩ, етническото разнообразие на града и безпрецедентният характер на бедствието създадоха предпоставка за изострени политически дебати на идентична основа. Тексас като цяло е щат, който има силна републиканска традиция и по време на изборите миналата година Доналд Тръмп отнесе 52.6% от гласовете на втория по важност щат откъм брой електори след Калифорния. Въпреки това, Хюстън, който спада към окръга Харис, твърдо заяви предпочитание към партията на демократите. Кметът на Хюстън, Силвестър Търнър е демократ, адвокат по професия, от афро-американски произход и върл опонент на настоящия президент, както и на републиканския губернатор на Тексас Грег Абът. В отговор на предложението на Тръмп да построи стена на границата с Мексико, кметът на Хюстън заяви, че \"[в Хюстън] не градим стени. Градим взаимоотношения\" Много от жертвите на урагана и наводненията са жители с нисък социален статус и често, имигранти които не разполагат с официално разрешение да пребивават законно в САЩ. Страхувайки се, че ако влязат в контакт с властите, ще бъдат депортирани там откъдето са избягали, особено след като президентът и губернаторът поставиха нелегалната имиграция като приоритет в политиките си, много от тях не смеят да потърсят помощ, въпреки бедственото положение. Всъщност, още преди Харви да удари Тексас, кметът и губернаторът влязоха в конфликт след като щатът отмени закон, забраняващ на местните органи на реда да проверяват имиграционния статус на гражданите, което спада към компетенциите на имиграционните власти. Кметът Търнър заяви, че никой не трябва да се страхува да поиска помощ по време на наводненията и ако някой се сблъска с опастност да бъде депортиран, то той лично ще се заеме със случая. Безспорно, най-нажежената тема относно Харви и последвалите наводнения е дали градът трябваше да бъде евакуиран предварително. Според губернатора, без съмнение евакуацията е трябвало да бъде организирана, за да се избегнат жертви и множество спасителни операции. Кметът твърдо настоя, че \"Местните власти знаят най-добре и не трябва да се всява излишна паника\". Той напомни, че масовата евакуация на града през 2005 по време на урагана Рита провокира най-сериозното задръстване в историята на Хюстън с 2,5 милиона жители които едновременно се втурнаха извън града, при което повече хора загинаха в колите си отколкото в града. Все пак Хюстън е четвъртия по размер на населението град в САЩ със близо 6 милиона жители. Почти всичко е обект на разделение и дебат днес в САЩ. Дори ролята на организация като Червения кръст, доказала се спасявайки милиони жертви на бедствия и хуманитарни кризи по целия свят е поставена под въпрос. Докато линията за спешна помощ 911 прегрява и неуморни професионални спасители и доброволци не са спрели дори да си вземат въздух, Уашингтън пост публикува статия, за да уведоми обществото, че има слухове предупреждаващи да не се даряват пари на Червения кръст. Общественото мнение в държавата е разделено, но тук всички сме едно. Не губим време да критикуваме решението на кмета, а стоим зад него. Републиканци, демократи, бели, черни, бежанци, мигранти или местни, преди всичко сме съседи. Водата отмива цветовете на кожата и политическите мнения. Докато Доналд Тръмп не пропусна да напомни в пиковия момент на бедствието, че стената с Мексико е необходима, от другата страна на границата, мексиканските власти заявиха, че са готови да окажат каквато и да е помощ на съседите си от Тексас. Всъщност, моментът е по-подходящ да напомним, че мексиканската армия проведе три-седмична животоспасяваща хуманитарна мисия през 2005 в Луизиана по време на урагана Катрина. Всъщност, г-н Президент, нуждаем се много повече от помощта на съседите си, отколкото от безмислената стена. Днес, след Харви, в Тексас пристига Доналд Тръмп. Единият разделя, другият обединява.", "date": "2017.08.30", "title": "Хюстън няма нужда от стени, а от добри съседи"}
{"url": "http://www.dnevnik.bg/sviat/2017/08/30/3033254_rim_obmislia_da_nastani_migranti_v_konfiskuvani_ot/", "text": "Властите на Рим обмислят дали конфискувани от мафията сгради може да бъдат използвани за настаняване на мигранти, предаде \"Асошиейтед прес\", цитирана от БТА.  До тази стъпка се стигна, след като полицията бе разкритикувана за сблъсъците, избухнали при опит да евакуира мигранти, незаконно настанили се в сграда в столицата. На 31 октомври властите ще представят резултатите от анализ на 200 000-те конфискувани от мафията апартамента и ще кажат кои от тях стават за временно убежище на мигранти. Според Вирджиния Раджи, кметицата на Рим, незаконно настанили се хора има в около 100 сгради в столицата. Тя защити действията на полицията, използвала водни оръдия срещу кандидатите за убежище миналата седмица. Тогава мигранти, основно от Еритрея и Етиопия, се настаниха на централен площад, след като преди това бяха изгонени от съседна сграда, в която се бяха самонастанили от 2013 г. ООН разкритикува изгонването на мигрантите предвид факта, че на тези хора не са били предоставени алтернативни места за подслон. ", "date": "2017.08.30", "title": "Рим обмисля да настани мигранти в конфискувани от мафията имоти"}
{"url": "http://www.dnevnik.bg/biznes/2017/08/30/3033255_prirodniiat_gaz_shte_poskupne_s_2_ot_oktomvri_zaradi/", "text": "Увеличението на крайната цена на природния газ ще бъде минимално. Това каза пред журналисти в Министерски съвет министърът на енергетиката Теменужка Петкова, цитирана от БТА. По първоначални данни повишението ще бъде под 2 на сто. Министър Петкова добави, че днес предстои да бъде проведена среща между \"Булгаргаз\", \"Булгартансгаз\", Министерството на енергетиката и Комисията за енергийно и водно регулиране (КЕВР), на която ще бъдат изяснени всички детайли за цената на природния газ.  Енергийният министър обясни, че повишението на цената ще стане факт заради изпълнение на регламент на Европейската комисия, който е в сила от 2011 г. и всеки от операторите трябва да промени своята тарифна политика, тя трябва да бъде разходно ориентирана и да бъде въведен входно-изходен модел по отношението на цената за пренос и достъп на природен газ. Теменужка Петкова припомни, че още през 2011 г. са били разработени две методики за формиране на цените за пренос и достъп, съобразени изцяло с изискванията на ЕС и преминали две обществени обсъждания.  Цената за пренос и достъп, към която \"Булгартрансгаз\" работи към настоящия момент, е от 2005 г., определена от бившата комисия ДКЕВР. \"Моделът, който изисква регламентът на ЕК, ще гарантира приходи от оператора и необходимо присъщите разходи, за да може да осъществява своята дейност\", допълни министър Петкова.  Енергийният министър каза още, че през следващата седмица ще бъде направена среща и с бизнеса, за да може да бъде изяснена концепцията за методологията и формиране на цената на природен газ. Междувременно газовият доставчик обяви, че ще поиска поевтиняване на газа от октомври с 6%. ", "date": "2017.08.30", "title": "Природният газ ще поскъпне с 2% от октомври заради европейска директива"}
{"url": "http://www.dnevnik.bg/sport/2017/08/30/3033220_pravitelstvoto_odobri_noviia_proektozakon_za_sporta/", "text": "Министерският съвет одобри проекта за нов закон за физическото възпитание и спорта и предложи на Народното събрание да го приеме. Законопроектът, внесен от спортното министерство, съдържа 15 глави и 153 члена спрямо досегашните 12 глави и 69 члена. В него са заложени промени по отношение на възможностите за инвестиции в спортни обекти и съоръжения, по отношение на статута, правата и задълженията на спортните организации, както и регламентирането на ниво закон на борбата срещу употребата на допинг. От спортното министерство заявиха, че новият закон ще засили контрола и изискванията към спортните организации, които получават държавно финансиране. В закона е заложена възможност за   Този срок ще важи само в полза на спортен клуб, спортна федерация или обединен спортен клуб, регистриран като юридическо лице с нестопанска цел за общественополезна дейност. Заявителят на право за ползване под наем се задължава да инвестира сума, не по-малка от петдесет на сто от пазарната оценка на спортния обект, когато става въпрос за срок над десет години. Условието за безвъзмездно право на строеж или отдаване под наем е обектите да са \"предназначени за трайно задоволяване на обществени потребности с национално значение в областта на спорта, физическата активност и физическото възпитание\".  В законопроекта се предвижда възможност   В същото време се запазва действащото сега правило финансиране с публични средства да могат да получават само клубовете, регистрирани като юридически лица с нестопанска цел за осъществяване на общественополезна дейност. Спортни клубове ще могат да членуват само в една спортна федерация. Те ще бъдат  , за да бъдат вписани в регистъра на спортните организации. От спортното министерство очакват тези две условия да доведат до ограничаването на съществуването на т.нар. клубове фантоми.  От своя страна  , за да получат лиценз от министъра. В действащия закон изискването е за седем клуба. Освен това  : (1) ако имат не по-малко от 20 членове или (2) когато картотекиран от тях спортист е спечелил медал за България от олимпийски игри в съответния спорт.  Последното изискване може да остави   Сред тях попадат фигурното пързаляне и шорттрекът, които са обединени в Българска федерация по кънки, хокеят на лед и дори най-силният зимен спорт - биатлонът. Ако бъде приет в този си вид, законът или ще остави тези федерации без държавно финансиране, или ще ги принуди да регистрират клубове фантоми, или ще трябва да \"върнат в спорта\" Евгения Раданова и Екатерина Дафовска.", "date": "2017.08.30", "title": "Правителството одобри новия проектозакон за спорта"}
{"url": "http://www.dnevnik.bg/sviat/2017/08/30/3033266_rumuniia_planira_lazerna_dolina_nedalech_ot_bukuresht/", "text": "Румънският премиер обяви, че се подготвя развиването на научноизследователска зона \"Лазерната долина\" в Мъгуреле, недалеч от Букурещ, уточнявайки, че инвестицията ще бъде около 15 милиарда евро, информира електронното издание \"Економика\". \"Ще развием точно по модела на Силициевата долина изследователската зона на Румъния с инвестиции от около 15 милиарда евро\", заяви премиерът  Михай Тудосе  пред \"Румъния тв\".  В момента в научноизследователския институт по физика и ядрен инженеринг в град Мъгуреле, разположен на югозапад от Букурещ, се работи по европейски проект за създаване на най-мощния лазер в света. 80 процента от инвестицията (310 милиона евро) за този проект са от еврокомисията. Лазерът се строи от френската компания \"Талес\", отбелязва агенция ТАСС. Идеята е от кампуса на института да се изгради \"Миниград\". Първоначалната идея беше проектът, за който се говори от миналата година, да се изгради в Пети сектор на Букурещ, в югозападната част на румънската столица. През юли лидерът на управляващите социалдемократи Ливиу Драгня каза, че държави като Израел вече имат интерес да помогнат за разработването на проекта и да развиват научноизследователска дейност в \"долината\". ", "date": "2017.08.30", "title": "Румъния планира \"Лазерна долина\" недалеч от Букурещ"}
{"url": "http://www.dnevnik.bg/politika/2017/08/30/3033282_sled_promiana_na_doklad_armiiata_veche_moje_da/", "text": "Българските въоръжени сили са в състояние да изпълняват задачите си по мисиите, произтичащи от конституционните задължения по гарантиране на суверенитета, независимостта и териториалната цялост на страната в рамките на колективната отбрана на НАТО и Общата политика за сигурност и отбрана на ЕС. Това е записано в доклада за състоянието на отбраната и въоръжените сили през 2016 г, чийто ревизиран вариант бе приет днес от правителството. В оригиналния доклад,  приет от служебното правителство  през април, пишеше: \"Българските въоръжени сили само частично са в състояние да изпълняват задачите си.\" Заключението не се хареса на новия военен министър Красимир Каракачанов, който през май се зарече да промени документа. \"Нямаме право с подобни констатации да внасяме смут в армията или съмнение в обществото\",  каза тогава Каракачанов . В ревизирания вариант все пак е записано, че задачите на въоръжените сили се осъществят \"с редица затруднения, свързани със системния финансов недостиг, нарастващия недокомплект от личен състав и лошото състояние на остарялото въоръжение и бойна техника\". Документът би трябвало да \"отразява текущото състояние на военните аспекти на националната сигурност и резултатите от изпълнението на политиката в областта на отбраната през 2016 г.\". От графиките в документа се вижда, че вакантните длъжности във въоръжените сили през 2013 г, са били около 3000, а през миналата година са били почти 6000. Недокомплектът в армията е нараснал от 10% през 2014 г. до 20% през 2016 г. В документа пише още, че се предвиждат мерки за повишаване на парите за отбрана в бюджета и повишаване на заплатите на военните, но без конкретика. От частта за заплатите се вижда, че от 2009 година досега почти не е променяна базата, по която се образува основното възнаграждение на военните, въз основа на което се определят и заплатите им. Тогава то е било 376 лв. при минимална работна заплата от 240 лв., а сега е 380 лв., при положение че минимална работна заплата вече е 460 лв. Като друг приоритет за тази година е записано и изпълнението на  трите проекта  за модернизация на армията.", "date": "2017.08.30", "title": "След промяна на доклад армията вече може да изпълнява задълженията си"}
{"url": "http://www.dnevnik.bg/kultura/2017/08/30/3033270_paren_valiak_unishtoji_nedovurshenite_tvorbi_na_teri/", "text": "Парен валяк унищожи незавършените творби на сър Тери Пратчет в духа на едно от последните желания на покойния британски фантаст и хуморист, предаде \"Гардиън\". Създателят на популярните серии \"Светът на диска\"  почина от болестта на Алцхаймер през 2015 г . Скоро след това неговият колега и сътрудник Нийл Геймън разказа, че Пратчет искал незавършените му ръкописи заедно с компютрите му да бъдат изхвърлени на пътя и прегазени от валяк. Това е било изпълнено в петък на панаира на парните машини в Дорсет според официалния \"Туитър\" акаунт на Пратчет, поддържан от Роб Уилкинс. Уилкинс публикува снимка на хард драйв пред ретро валяк - модел на компанията \"Джон Фаулър\", а малко по-късно кадър на прегазената техника. Събитието предшества изложба, посветена на писателя, която ще се открие в музея в Салисбъри на 16 септември. Тя ще продължи до 13 януари и дискът ще бъде един от експонатите. Макар да оцениха чувството за хумор, някои от почитателите на автора изразиха съмнение, че той - привърженик на новите технологии - би пазил информацията си на толкова стар хард драйв. От смъртта на Пратчет през 2015 г. са публикувани два негови романа: \"Дългата утопия\" (в съавторство със Стивън Бакстър) и последната книга от Света на диска - \"Короната на овчаря\". Сър Тери Пратчет е автор на над 70 романа, от които най-известна е поредицата за света на диска - оригинална сплав между фентъзи, сатира и чувство за хумор. След като бе диагностициран с болестта на Алцхаймер през 2007 г., той стана застъпник на евтаназията. Дори в смъртта си продължи да се шегува, като \"публикува\" в \"Туитър\"  разговор  с един от популярните си герои - Смърт. Автор на съобщенията отново бе Роб Уилкинс. \"НЕ ГО СМЯТАЙ ЗА УМИРАНЕ - посъветва го Смърт. - ПО-ДОБРЕ СИ МИСЛИ, ЧЕ СИ ТРЪГНАЛ ПО-РАНО, ЗА ДА ИЗБЕГНЕШ НАВАЛИЦАТА\", бе един от известните цитати на писателя от романа \"Добри поличби\".", "date": "2017.08.30", "title": "Парен валяк унищожи недовършените творби на Тери Пратчет"}
{"url": "http://www.dnevnik.bg/bulgaria/2017/08/30/3033284_bivsh_shef_na_napoitelni_sistemi_v_shumen_otiva_na_sud/", "text": "Окръжната прокуратура на Шумен предаде на съд бившия ръководител на местното дружество \"Напоителни системи\" Юлиян Вълчев. Срещу него са повдигнати три обвинения, а процесът трябва да започне на 18 септември. 48-годишният мъж е обвинен, че не е положил достатъчно грижи за ръководенето, управлението и стопанисването на повереното му имущество. Това довело до значителни финансови щети за дружеството. Второто обвинение срещу Вълчев е, че като ръководител на \"Напоителни системи\" е нарушил или е допуснал да се извърши нарушение на правилата по закона за запазване на рибата и другите водни организми. Третото му обвинение е, че се е възползвал от служебното си положение, за да набави за друг противозаконна облага. Разследването на прокуратурата е установило, че Юлиян Вълчев е наредил на пазача на язовир \"Нови Пазар 1\", който се намира в района на селата Стоян Михайловски и Памукчии, да изпусне водата, за да бъде извършен стопански риболов. Така той е улеснил наемателя на водоема - \"Алгеа индъстри\" ЕООД, в организирането на риболов на толстолоб. По този начин обвиняемият е причинил загуби на дружеството, което ръководил, на стойност 49 хил. лв. Подобно престъпление се наказва с лишаване от свобода от 2 до 8 години. Това е втори обвинителен акт срещу вече бившия ръководител на \"Напоителни системи\" в Шумен. До него се стигна, след като Апелативният съд във Варна върна делото на прокуратурата. Само преди три седмици  прокуратурата повдигна второ обвинение  и на бившия изпълнителен директор на \"Напоителни системи\" Ивайло Първанов. Разследването установи, че той е направил опит да принуди управителя на \"Напоителни системи\" в Тополница да извърши нещо, противно на волята ѝ.", "date": "2017.08.30", "title": "Бивш шеф на \"Напоителни системи\" в Шумен отива на съд с три обвинения"}
{"url": "http://www.dnevnik.bg/politika/2017/08/30/3033295_prezidentut_svikva_suveta_za_nacionalna_sigurnost/", "text": "Държавният глава Румен Радев ще свика заседание на Консултативния съвет за национална сигурност на 9 октомври. На него ще бъде дискутирано създаването на работещ модел за борба с корупцията, съобщиха от \"Дондуков\" 2. Първото заседание на консултативния съвет под председателството на Радев бе на 30 май. На него бе обсъдена националната сигурност. Борбата с корупцията ще е една от основните теми на новия политически сезон. ГЕРБ и БСП вече имат законопроекти за създаване на антикорупционен орган. Предложението на социалистите е неговият ръководител да се определя от президента. ", "date": "2017.08.30", "title": "Президентът свиква съвета за национална сигурност заради борбата с корупцията"}
{"url": "http://www.dnevnik.bg/sviat/2017/08/30/3033288_hiliadite_raihsbjurgeri_kopneeshti_po_germanskata/", "text": "\"Райхсбюргерите\" (\"граждани на Райха\") - разнородно движение, всъщност смесица от неонацисти, носталгици по кайзера, заговорници и хора с езотерични увлечения - будят тревога у германските власти с растящата си аудитория и склонността към насилие в тези среди. Емблематичен е случаят с Волфганг П., изправен вчера пред съда в южния град Нюрнберг, където започна процес за убийството на полицай през октомври 2016 г. Облечен с противокуршумна жилетка, този \"райхсбюргер\" бе открил огън срещу сили на реда, пристигнали да го задържат и да изземат от жилището му трийсетина нелегални оръжия. При операцията бяха ранени трима полицаи. Кои са тези хора? Райхсбюргерите са мъглявина, в която витаят хора и сдружения с пищни имена като \"правителство в изгнание на Германската империя\", \"Кралство Германия\" и \"Германска свободна република\". Те \"вярват, че Федерална република Германия (ФРГ) не съществува, отказват да си плащат данъците и копнеят да възстановят Германия, която да включва цели части от днешна Полша\", обяснява в брошура за това движение Ян Ратие, експерт по крайнодесни групировки на фондацията \"Амадеу Антонио\". Потенциалът им да вредят дълго време бе подценяван, смятаха ги за \"смахнати\" и скандалджии\", добавя той. Райхсбюргерите наводняват администрацията в Германия с послания, представящи тяхната идеология и по-специално нежеланието да бъдат облагани с данъци. Не плащат нито глоби, нито социални осигуровки, отказват подчинение на полицията - като например 33-годишния водач, хванат пиян на волана през юни в Росток, Североизточна Германия, който се възпротиви срещу полицейските процедури с мотива, че не признава властта на полицията.  Райхсбюргерите издават и свои собствени документи за самоличност, собствени шофьорски книжки и поставят на колите си измислени номера.  Някои не настояват, че са поданици на императорския Райх или на оглавения от Адолф Хитлер, а се стремят да основат своя държава или своя суверенна община. През 2009 г. \"Княжество Германия\", настанило се в бивша ферма, предизвика широк медиен отзвук, макар да просъществува едва три месеца. Сред райхсбюргерите се срещат заговорници, а има и негационисти като бившия адвокат Хорст Малер, съосновател на крайнолявата Фракция \"Червена армия\" през 70-те, приобщил се след това към неонацистката идеология. Колко са всъщност? По данни от вътрешни източници райхсбюргерите са близо 12 600 души, включително 700 доказани десни екстремисти. Но според някои експерти точният брой е трудно установим, защото властите дълго са ги пренебрегвали. \"Движението на \"райхсбюргерите\" има голям притегателен потенциал и печели все нови симпатизанти\", предупреди през март шефът на германското контраразузнаване Ханс-Георг Маасен. Доколкото нямат обща структура, нито идеология, райхсбюргерите нямат и общ лидер, а множество самозвани водачи. Монархът на \"Кралство Германия\" - 52-годишният бивш готвач Петер Фицек, направи опит да се впусне в политиката, участвайки през 2008 г. в надпреварата за кмет на източния град Витенберг. През март той бе осъден на 3 години и осем месеца затвор за злоупотреба с доверие. Каква е опасността? Германските власти са разтревожени от \"внушителния потенциал за насилие и от растящата (им) агресивност\". Интересът им към движението е обусловен от редица скорошни инциденти с употреба на оръжие. Освен случая с Волфганг П., през август 2016 г. бивш победител в конкурса за красота \"Мистър Германия\", представящ се за райхсбюргер, стреля по полицаи, дошли да го изселят от жилището му. Той бе тежко ранен и арестуван. Някои политици настояха тогава за затягане на гайките. През последните месеци срещу райхсбюргерите бяха организирани няколко операции - силите на реда най-вече задържаха членове на сдружението и им конфискуваха оръжия. А през юни вътрешните министри на германските провинции постановиха, че никой от регистрираните в Германия райхсбюргери не бива да притежава никакви оръжия. По думите на Хайко Хомбург от тайните служби на Бранденбург, цитиран във всекидневника \"Билд\", при \"някои райхсбюргери нещата опират до психичен проблем\" - \"и ако имат достъп до оръжия на всичко отгоре, става крайно опасно\". /БТА", "date": "2017.08.30", "title": "Хилядите \"райхсбюргери\", копнеещи по Германската империя, не са за подценяване"}
{"url": "http://www.dnevnik.bg/sviat/2017/08/30/3033313_harvi_paralizira_edna_peta_ot_dobiva_na_gorivo_v_sasht/", "text": "Петролните компании бързат да преместят суровините и горивото си от Луизиана заради наближаването на тропическата буря \"Харви\". Тя заплашва да затвори последните големи петролни терминали, които още действат на американския бряг на Мексиканския залив. Ураганът удари тежко сърцето на  петролната индустрия в Тексас , изливайки рекордни количества дъжд и предизвиквайки наводнения и свлачища в Хюстън.Това бе  най-силната буря  в щата за последния половин век. Очаква се тя да връхлети западна Луизиана днес. В този регион се намира най-големият частен терминал за съхраняване на суров петрол Louisiana Offshore Oil Port. През пристанищата на щата минават милиони барели петрол и гориво дневно, а в двата  засегнати от бурята  щата се намират 45% от капацитета за рафиниране на цялата страна. Рафинерии, произвеждащи около 20% от петрола в САЩ, са спрели дейност, показват изчисления на отделни компании и на агенция \"Ройтерс\". В най-добрия случай ще е нужна седмица, за да могат те да се върнат към работа. В последните дни търговците там бързат да внесат гориво, преди цените му да скочат заради затварянето на рафинериите в региона, търсене има и в Латинска Америка, където много държави зависят от американския внос. Азиатски рафинерии се боят от закъснения на вече направените поръчки, твърдят източници на агенция \"Ройтерс\". Разпространението Цените на суровия петрол на САЩ са паднали, тъй като се произвежда по-малко, което намали цената на американския петрол в целия свят, пише медията. Междувременно разпространителната мрежа също пострада, а цените на дребно ще се повишават толкова повече, колкото по-дълго остават затворени рафинериите. Два от големите тръбопроводи за доставка на бензин, дизелово и самолетно гориво от Максиканския залив действат с намален капацитет или планират да спрат дейност изцяло. Съответно цените в Чикаго и региона около залива рязко скочиха. \"На някакво ниво това ще засегне всички в държавата и близостта до снабдителната верига ще покаже колко тежко ще пострада всеки\", коментира Джеф Ленърд, вицепрезидент на Националната асоциация на супермаркетите. Нейните членове продават 80% от бензина в страната. Американската автомобилна асоциация (ААА) съобщи за повишение на цените на газа с 3 цента от петък насам. Според експертите ще са нужни между няколко дни и седмици, за да се види истинското  отражение на бедствието  върху цените. Вероятно най-много те ще се повишат в Тексас, Луизиана, Арканзас и Тенеси. Във Вашингтон, окръг Колумбия, Джорджия и Южна Каролина вече има повишения с 6 цента на галон при средна цена от 2.35 долара на галон в целите САЩ. Евакуация Всички жители, намиращи се на 2.4 км от химически завод в югоизточната част на Тексас бяха евакуирани вчера като \"предпазна мярка\" срещу повишаващия се риск от експлозия, съобщи местната пожарна. По-рано компанията - собственик на завода, Arkema SA, евакуира всичките си служители. Сградата е наводнена и в нея няма електричество от неделя, а резервните генератори са под вода. Химикалите в нея трябва да се държат на ниски температури и се е наложило да бъдат прехвърлени в хладилни контейнери, захранвани с дизелово гориво. Комендантски час Кметът на Хюстън Силвестър Търнър наложи комендантски час. Първоначално той беше въведен от 22 ч. местно време до 5 ч. местно време. Но час след като издаде заповедта, кметът внесе промени в нея и комендантският част ще започва в полунощ вместо в 22 ч. Той ще е в сила всеки ден, докато властите преценят, че нещата се нормализират. Целта е да се попречи на евентуални плячкосвания на къщи на евакуирани хора заради стихията \"Харви\".", "date": "2017.08.30", "title": "\"Харви\" парализира една пета от добива на гориво в САЩ"}
{"url": "http://www.dnevnik.bg/biznes/2017/08/30/3033308_sled_otstraniavane_na_ostanalite_kandidati_hidrostroi/", "text": "Община Видин избра \"Хидрострой\" за довършването на пречиствателната станция за отпадни води. Фирмата на Велико Желев, бивш директор на пътната агенция, изпълнява още две пречиствателни станции, както и отсечка от автомагистрала \"Хемус\" - всички за общо 120 млн. лв., съобщава в днешния си брой  \"Капитал daily\" . През 2013 г. за строителството на станцията във Видин е избрано обединение с основен участник \"Понсстройинженеринг\" (52%). До миналата година бяха изпълнени едва 20.33% от предмета на договора и затова той беше прекратен. После беше обявена поръчка за доизграждане на станцията, но след това беше спряна заради пропуски в документацията. Последният търг започна тази година, като оферти подадоха шест участника. Само един - победителят, обаче стигна до отваряне на ценови оферти.  Другите кандидати са \"Главболгарстрой\", \"Иса 2000\" и \"Строително-предприемачески холдинг\". В търга кандидатстваха и две обединения: \"ГВВ Видин\" с участници \"Газстроймонтаж\", \"Водохосподарске ставби\" и \"Водоканалпроект-Металпроект инженеринг\", както и \"Гео Видин 2017\", в което влизат \"Геострой\" и \"Калистратов груп\". Всички участници обаче са отстранени по различни причини на ранен етап.  \"Хидрострой\" е фаворит в големи търгове в Северна България, особено за водно строителство, като в повечето масово конкурентите са отстранявани по една или друга причина, съобщава изданието. Компанията бе избрана да построи пречиствателната станция в Златни пясъци за 28 млн. лв. с ДДС (при 12 кандидата на финала бяха допуснати само два). В Добрич станцията ще се строи от обединение на фирми, в които влиза \"Инфра експерт\", близка до \"Хидрострой\", като тази поръчка е на стойност близо 32 млн. лв. с ДДС. В търга участваха 11 кандидата, като 10 бяха отстранени. \"Хидрострой\" беше избрана да строи отсечката между Ябланица и Боаза от магистрала \"Хемус\", дълга 9.3 км, за 65.8 млн. лв. Тук отстранени от състезанието бяха осем от десет участника. Единственият пресен пропуск на фирмата на Велико Желев в кандидатстване за водни проекти беше за пречиствателната станция на Айтос. При предишния мандат на ГЕРБ, които имат и повечето кметове, най-честият победител във ВиК търговете беше \"Водстрой 98\", като някои от проектите продължават и сега, посочва вестникът. ", "date": "2017.08.30", "title": "След отстраняване на останалите кандидати \"Хидрострой 98\" спечели поредна поръчка"}
{"url": "http://www.dnevnik.bg/sviat/2017/08/30/3033325_i_osporvaniiat_kirkuk_shte_glasuva_na_referenduma_na/", "text": "Богатият на петрол иракски район Киркук ще участва в референдума за независимост в Иракски Кюрдистан на 25 септември, реши временно управляващият го съвет този вторник, цитиран от \"Ройтерс\". Този ход може да повиши напрежението заради наличието на многочислено арабско и туркменско население. Вотът \"определено ще се случи\", каза управителят на Киркук Наджмудин Карим за \"Ройтерс\", след като повечето съветници гласуват в подкрепа на  референдума . Същевременно в него взеха участие едва малко над половината (24 от 41) съветници, от които 23 гласуваха \"за\" и един се въздържа. Арабите  и туркмените бойкотираха гласуването и го определиха като \"неконституционно\" (близката до управляващите медия Rudaw обаче съобщава, че освен кюрдите сред гласувалите в подкрепа има и двама туркмени, трима араби и един християнин). Малко по-късно и премиерът Хайдер ал Абади каза, че решението на съвета е \"грешка\". \"Не така се решават въпросите\", добави той. Киркук попадна под контрола на кюрдските бойци пешмерга през 2014 г., когато иракската армия избяга от офанзивата на \"Ислямска държава\" в Северен и Западен Ирак. Оттогава централното правителство и иракските кюрди водят спор кой има право да контролира района. Лидерът на иракските кюрди Масуд Барзани обяви по-рано тази година, че желае и Киркук, заедно с три спорни региона, да участват, но крайното решение ще бъде на местните съвети, които ги управляват. Във въпросните райони, които не са част от Иракски Кюрдистан, вотът ще се ограничи до това дали да се присъединят към него, или да останат под юрисдикцията на Багдад. Конкретно за Киркук и Турция, която е против провеждането на референдума, заема солидарна с Багдад позиция и настоява, че гласуването на референдума там би било \"неприемливо\" и \"противоконституционно\". Според депутата от Багдад Мохамед ал Карбули е възможно решението на Киркук да доведе до \"етнически междуособици\" в региона и да \"удължи живота\" на \"Ислямска държава\", чийто възход се дължеше отчасти на недоволството на сунитското малцинство, маргинализирано от шиитското правителство в Багдад. \"Това е нарушение на конституцията и определено е ход за отнемане на правата на арабите и туркмените. Правителството трябва да се намеси, за да го спре.\" САЩ и други западните държави вече са изразявали притеснение, че вотът може да разпали конфликти с Багдад и съседна Турция и Иран, където има значително кюрдско население и това да отклони вниманието от борбата срещу \"Ислямска държава\". Анкара междувременно предупреди, че вотът може да разпали \"война\". Кюрдски представител, цитиран от \"Ройтерс\", каза, че е възможно референдумът да бъде отложен в замяна на финансови и политически отстъпки от централното правителство. Информацията се появи за първи път преди няколко седмици, но Барзани я опроверга. \"Тези, които искат отлагане, включително Багдад, САЩ, Европа и който и да било, трябва да ни кажат (кога да го проведем), каза Карим, управителят на Киркук. Защо не предложат дата?\"", "date": "2017.08.30", "title": "И оспорваният Киркук ще гласува на референдума на кюрдите в Ирак за независимост"}
{"url": "http://www.dnevnik.bg/sport/2017/08/30/3033249_oksleid-chemburlein_otkaza_na_chelsi_zaradi_livurpul/", "text": "Полузащитникът на \"Арсенал\" Алекс-Окслейд Чембърлейн е отказал да премине в \"Челси\", въпреки че двата клуба са постигнали договорка за трансфер на стойност около 35 милиона паунда, твърди \"Скай спортс\". Причината за решението на 24-годишния футболист е, че той иска да заиграе за \"Ливърпул\". Интерес към Окслейд-Чембърлейн от червените има от няколко седмици. Договорът на английския национал с \"Арсенал\" е до лятото на 2018 г., като той е отказал да подпише нов контракт със заплата от 180 хиляди паунда седмично. Шампионът на Англия \"Челси\" усилено се опитва да подсили състава си до края на трансферния прозорец, който затваря в четвъртък в полунощ.  Мениджърът на сините Антонио Конте  няколко пъти заяви през лятото, че иска да привлече поне още двама футболисти заради участието в Шампионската лига. Освен Окслейд-Чембърлейн лондончани се опитват да привлекат и атакуващия полузащитник на \"Евертън\" Рос Баркли. \"Карамелите\" са отказали 25 милиона паунда от шампионите за 23-годишния футболист, съобщава Би Би Си. Мениджърът на \"Евертън\" Роналд Куман заяви, че напускането на Баркли е сигурно.\"Карамелите\" са поставили цена от 50 милиона паунда за английския национал. Баркли, който е продукт на школата на \"Евертън\", лекува контузия в бедрото. Очакванията са полузащитникът да бъде възстановен след три месеца. В последните дни преди затварянето на траснферния прозорец полузащитникът на \"Лестър\" Дани Дринкуотър е подал молба за трансфер в \"Челси\". Конте вижда в лицето на английския национал заместник на Неманя Матич, който премина в \"Манчестър юнайтед\" срещу 40 милиона паунда. \"Лестър\" е отказал две оферти за Дринкуотър от \"Челси\" това лято, което е накарало 27-годишния футболист да засили трансфер при лондончани. Той имаше важна роля при изненадващата титла на \"лисиците\" през сезон 2015-16, когато оформи силен тандем с Нголо Канте в средата на терена. Двамата може да се съберат отново, този път на \"Стамфорд бридж\". До момента лондончани привлякоха четирима играчи - вратаря Уили Кабайеро от \"Манчестър сити\", защитника Антонио Рюдигер от \"Рома\", полузащитника Тиемуе Бакайоко от \"Монако\" и нападателя Алваро Мората от \"Реал\" (Мадрид). За четиримата \"Челси\" плати 125 милиона паунда, като продаде футболисти за 110 милиона.", "date": "2017.08.30", "title": "Окслейд-Чембърлейн отказа на \"Челси\" заради \"Ливърпул\""}
{"url": "http://www.dnevnik.bg/bulgaria/2017/08/30/3033311_asociaciiata_na_evropeiskite_jurnalisti_kakvo_stana_s/", "text": "Асоциацията на европейските журналисти (АЕЖ) - България  осъди  репликите на Божидар Димитров към журналист на \"Дневник\" и също пита Министерството на културата какво стана с конкурса за мястото му като директор на Националния исторически музей, обявен през февруари. Позицията е във връзка с  интервю за \"Дневник\" , в което Димитров реагира на въпрос с думите \"Айде, опитвам се, ваш'та мама соросоидска, да ви хвана логиката\" и нарече професори от Софийския университет \"полуграмотни същества\". \"Подобно отношение не би правило чест на никого, но още по-сериозно е, когато става дума за ръководител на държавна институция в професионалните му отношения с медиите. Работата на журналистите е да задават въпроси, а на овластените – да отговарят на тях. Въпросът на Благова е напълно професионален и отговаря на обществения интерес – опазване на културното наследство. Да се обижда журналистът е равносилно на обида към цялото общество и освен за безпардонност, говори и за усещане за недосегаемост\", пишат от асоциацията. \"И тъй като нашата асоциация е съставена от журналисти и за нас е естествено да задаваме въпроси, се обръщаме към Министерството на културата, принципал на Националния исторически музей, със следното питане: \"Какво се случи с конкурса за директор на НИМ? Припомняме, че такъв конкурс беше обявен в началото на годината, а срокът за подаване на кандидатури изтече на 22 март. Защо пет месеца по-късно конкурсът не е приключил и не се споменава нищо на тази тема?\" От Министерството на културата тази сутрин  се разграничиха  от думите на Димитров, но игнорираха същия въпрос, зададен от \"Дневник\". След като на  11 август обещаха да го проведат \"до 10 дни\" , сега от екипа на Боил Банов пишат, че \"се очаква\" през септември. Вече десетилетие Димитров заема поста  в разрез със закона . Освен за конкретен отговор на въпроса от АЕЖ настояват и за извинение на Божидар Димитров към журналиста на \"Дневник\" Ана Благова, читателите на медията и всички данъкоплатци, които плащат заплатата на директора на НИМ. \"В интерес на всички е никой да не се смята за недосегаем и да не си позволява подобна арогантност с журналисти\", завършва позицията.", "date": "2017.08.30", "title": "Асоциацията на европейските журналисти: Какво стана с конкурса за шеф на историческия музей?"}
{"url": "http://www.dnevnik.bg/sport/2017/08/30/3033341_ludogorec_privleche_deseti_brazilec/", "text": "Бразилският защитник Рафаел Форстер подписа договор с шампиона  \"Лудогорец\" , съобщава клубът. Футболистът, който досега играеше за украинския \"Заря\" (Луганск), вече е в България, като е преминал медицински прегледи. Рафаел ще бъде представен официално утре на стадион \"Лудогорец арена\" в Разград. Срокът на неговия контракт не се споменава. Защитникът става десетият бразилец в отбора за този сезон. След продажбата на  Джонатан Кафу в \"Бордо\"  бразилците в \"Лудогорец\" са Марселиньо, Жуниор Кишада, Ренан, Вандерсон, Натанаел, Сисиньо, Лукас Саша, Густаво Кампаняро и Жоао Пауло. \"Трансферът в \"Лудогорец\" е предизвикателство за мен. Надявам се да помогна на отбора в борбата му за титлата на България и в групите на Лига Европа\", бе първият коментар на футболиста. Рафаел, който е на 27 години, действа предимно като централен защитник, като силният му крак е левият. Благодарение на това бранителят може да играе и като ляв бек. Рафаел ще засили конкуренцията в сърцето на защитата, където шампионите разполагат само с трима – Козмин Моци, Георги Терзиев и Игор Пластун. По информация на   Рафаел преминава в \"Лудогорец\" срещу минимална трансферна сума, като неговият договор със \"Заря\" е бил до края на 2017 г. От началото на сезона защитникът е изиграл само един мач – срещу \"Стал\", от местното първенство, след което получава контузия. Междувременно друг бразилски футболист на шампионите - Натанаел, удължи контракта си. Левият бек подписа до 2020 г., след като настоящият му договор изтичаше в края на сезона. Интерес към Натанаел имаше от няколко клуба от Европа, но той се договори с разградчани за нов договор. По информация на   левият бек беше един от чужденците с най-ниска заплата в \"Лудогорец\", но това вече е променено. \"Лудогорец\" ми даде много, докоснах се до най-големите отбори в Европа. Ще се радвам да помогна и в предстоящите тежки мачове през есента\", коментира Натанаел пред официалния сайт на шампионите. Защитникът пристигна в Разград през лятото на 2015 г., като до момента има 80 мача във всички турнири. В тези срещи Натанаел е отбелязал три гола и е дал девет асистенции.", "date": "2017.08.30", "title": "\"Лудогорец\" привлече десети бразилец"}
{"url": "http://www.dnevnik.bg/sport/2017/08/30/3033345_kolko_vreme_triabva_da_rabotite_za_da_izkarate/", "text": "Лудостта по време на трансферното лято доведе до най-голямата сделка в историята на футбола -  ПСЖ откупи Неймар от \"Барселона\" срещу 222 млн. евро . Това от своя страна откри вратите и за най-голямата заплата във футбола. Неймар ще получава по 45 млн. евро годишно при парижани. Или по 3315 евро на час. Би Би Си  изготви калкулатор , с който всеки може да сметне колко време е необходимо, за да изкара годишната заплата на Неймар. Предоставена е възможност изчислението да се направи във валутата на съответната държава. Освен с Неймар всеки желаещ може да съпостави заплатата си с тази на още 23-ма души във футбола. В това число влизат мениджърът на \"Челси\" Антонио Конте и състезателката на женския отбор на \"Манчестър сити\" Стеф Хютън.", "date": "2017.08.30", "title": "Колко време трябва да работите, за да изкарате заплатата на Неймар"}
{"url": "http://www.dnevnik.bg/bulgaria/2017/08/30/3033239_kakvo_da_se_pravi_s_tiineidjurite_i_nargiletata/", "text": "Заради  трагичния случай на убийството на дете от дете в Бургас , наяве неочаквано излезе един различен проблем от този за агресията - масовата мода сред деца и подрастващи да пушат наргиле. Оказва се, че го правят необезпокоявани на публични места и в заведения, защото няма забрана срещу това, а част от тях имат дори позволението на родителите си заради грешната логика, че било безвредно и за предпочитане пред цигарите. Тенденцията може би е изненада за тези, които нямат тийнейджъри в семейството, или нямат досег с този род заведения, но репортажи на национални вестници и телевизии в дните след инцидента в Бургас показаха колко много е разпространена тази мода сред учениците. В интернет се споделят видео клипове с родители, подаващи наргиле дори на малки деца, както и от купони на тийнейджъри с обилни количества бял дим. Шиша баровете пък предлагат промоционални условия за организиране на детски рождени дни и в цената (която родителите плащат) по правило се включва ползването на наргиле като основната атракция. Какво прави държавата На юридическия принцип, че когато нещо не е забранено, то е позволено, и понеже наргилетата не са изрично упоменати в Закона за здравето, където са забраните за пушене на обществени места и за продажба на тютюневи изделия на непълнолетни или допускането им в определени заведения - нито децата, нито собствениците на наргиле баровете в момента не са в нарушение. Забраната за пушене в заведенията влезе в сила у нас през 2012 г., но там е пропусната тази разновидност от Близкия Изток. Чак сега, когато се заговори за проблема, за който иначе изглежда много родители и бизнесмени са знаели преди това,  Министерството на здравеопазването реши да предприеме мерки  и да наложи възрастови ограничения за ползването на плодовите тютюни. Първата среща на работната група, която трябва да изготви промените в закона, се проведе днес (30 август) и ведомството обещава да действа експедитивно - да е готово с предложенията си  . В работната група участват представители на министерствата на здравето, образованието, икономиката, земеделието и храните и МВР, също и Агенция \"Митници\", Националния център по обществено здраве и други експерти и неправителствени организации. \"Трябва да бъде развенчан митът, че наргилето е безопасно, напротив – то е в пъти по-увреждащо здравето в сравнение с изключително вредните цигарени изделия\", коментирала заместник-министър Светлана Йорданова по време на срещата, цитирана от пресцентъра на здравното ведомство. Тя предложила в часовете на класния ръководите и по време на родителските срещи родители и ученици да бъдат запознати с вредите от пушенето на наргилета и растителни смеси. Като добри примери за ограничаване на употребата на наргилетата е посочила Полша, Хърватия, Кипър и Румъния. Какво казва ЕС Регулацията на употребата на наргиле не е само български пропуск. Всъщност в по-старите инструкции и директиви на ЕС за ограничаване на пушенето на обществени места в страните-членки, този момент също е изпуснат, а дълго време не се предприемат мерки и на национално ниво, защото към онзи момент пазарът за наргилета в Европа е много малък. Може би ръстът му в последните години се дължи точно на мерките срещу останалите продукти. През 2014 г. се появи новата директива на ЕС за тютюневи изделия. Едва в нея и наргилето беше включено сред регулираните вредни продукти. Тя влезе в сила за всички членки през 2016 г. и задължи производителите да поставят тютюневите си изделия в нови опаковки с повече здравни предупреждения. Тук вече тютюнът за наргиле се нарежда до останалите, особено ароматизираните, и макар че ароматите в цигарите бяха забранени, той все още може да се продава, но след като се постави в едноцветна опаковка, 65% покрита с предупреждения и образи за потенциалните вреди за здравето и без индикации за състава и дори вида на продукта. Като за тютюнево изделие важи също и забраната сместа за наргиле да се продава или рекламира на деца и непълнолетни. Извън инструкциите в директивата държавите в ЕС се борят на национално ниво с растящия пазар на наргиле, започвайки с разяснението, че то съвсем не е безвредно, каквато е широката заблуда. Най-лесната законова промяна, която избират голяма част от тях, е да се включи в същите регулации като за цигарите и останалите тютюневи изделия. По-важната задача е и пристрастените да бъдат стимулирани да спрат, особено ако са деца.", "date": "2017.08.30", "title": "Какво да се прави с тийнейджърите и наргилетата"}
{"url": "http://www.dnevnik.bg/sviat/2017/08/30/3033349_oon_obvini_trump_che_atakuva_svobodata_na_mediite_v/", "text": "Оскърбителните коментари на американския президент Доналд Тръмп за журналистите може да се разглеждат като подбудителство и да подтикнат привържениците му да нападнат някои общности, каза комисарят за човешките права към Организацията на обединените нации, цитиран от \"Ройтерс\". \"Наистина е изумително, като помисли човек, че свободата на медиите - не просто крайъгълен камък на американската конституция, а и нещо, което САЩ защитават години наред, сега е нападната от президента, каза на пресконференция в сряда Зейд Раад ал Хюсеин. Това е изумителен поврат.\" \"Тръмп вижда себе си като разрушител на табута. Това може да има последици - да окуражава онези, които мислят по сходен начин, да изострят атаките си.\" \"Да приемем, че журналист пострада заради някоя от тези организации. Не носи ли президентът отговорност\", попита Ал Хюсеин, цитиран от \"Франс прес\". Миналата седмица на митинг в Аризона Тръмп критикува начина, по който медиите отразиха насилието в  Шарлотсвил , Вирджиния, наричайки журналистите \"наистина непочтени хора\". Тръмп многократно е използвал подобни определения за  американски издания , много от които често нарича \"медии за фалшиви новини\". Комисарят определи като притеснителни и досегашни забележки на Тръмп за жените, мексиканците и мюсюлманите, без да влиза в подробности. Пресконференцията на Ал Хюсеин беше в голяма степен посветена и на Венецуела, където по думите му демокрацията почти отсъства и където ситуацията вероятно ще се влоши допълнително. \"Мисля, че можем да кажем, че наблюдаваме във времето ерозия на демократичния живот във Венецуела\", каза още той.", "date": "2017.08.30", "title": "ООН обвини Тръмп, че атакува свободата на медиите в САЩ"}
{"url": "http://www.dnevnik.bg/bulgaria/2017/08/30/3033390_fandukova_obmislia_cialostna_rekonstrukciia_na_bul/", "text": "Догодина столичният бул. \"България\" може да бъде подложен на цялостна реконструкция. Това обяви кметът на София Йорданка Фандъкова, която направи проверка на ремонтните дейности на площада пред НДК, съобщава \"Фокус\". Тя призна, че булевардът \"очевидно има нужда от ремонт\", но тъй като това ще е труден и сериозен проект, няма как общината да действа прибързано преди да започне каквито и да е било дейности. Фандъкова добави, че в зависимост от наличните средства ще се прецени дали догодина ще може да се започне реконструкцията. \"Започнем ли да работим по булеварда, ще блокираме движението в тази част на София. Със сигурност няма да си позволя да започна ремонт есента\", каза още столичният кмет. По думите ѝ  движението по бул. \"Прага\" ще бъде пуснато  следващата седмица, въпреки че се очакваше това да стане до края на тази. Ремонтът на бул. \"Овча купел\" пък ще е готов преди 10 септември. Фандъкова уточни, че реновацията на площада пред НДК струва около 5 млн. лв., като парите са осигурени от общината.  До средата на ноември ремонтът трябва да е приключил. \"В повече от половината парк, който е 12 дка, е положена бетонова основа от 15-20 см бетон, след която се полага и хидроизолацията. Очакваме да бъдат подредени и изцяло нови гранитни плочи, които са подобни на предишните. Така визията няма да се промени\", допълни Фандъкова. Предвидено е да се направят нови облицовки около фонтаните в парка. Ще се направят и нови обходи към подлезите.", "date": "2017.08.30", "title": "Фандъкова обмисля цялостна реконструкция на бул. \"България\" догодина"}
{"url": "http://www.dnevnik.bg/sviat/2017/08/30/3032931_za_pruv_put_v_sauditska_arabiia_jeni_rabotiat_za/", "text": "Седем жени започнаха в Саудитска Арабия работа в център за приемане на сигнали за извънредни ситуации от цяла Мека, който отвори врати преди тазгодишния хадж. По този начин за пръв път те се включват в първата женска секция на аварийните служби като пример за опитите на властите да включат половината от населението, която традиционно си стои у дома. Почти всички работнички са с никаб - дреха, изцяло покриваща главата и тялото, оставяйки тесен процеп само за очите. Работата им пред компютрите е да потвърдят местонахождението на обаждащия се и да приемат сигнала, който може да е свързан с престъпление, пожар, болест или пътен инцидент. След това информацията се предава на екипите за първа помощ. За консервативното ислямско кралство кол-центърът е голяма промяна, коментира \"Ройтерс\". Страната се придържа към много строго тълкувание на мюсюлманските закони и племенни традиции, изискващи жените да се движат само с мъже-пазители, да се обличат скромно и да не шофират. Но като част от амбициозната програма на новия крал да намали зависимостта на икономиката от износа на петрол започна създаването на възможности за работа на жените. \"Саудитките присъстват в различни места от обществото, така че могат да работят и за сигурността\", казва 31-годишната Баара ал Шуваиби. Тя учи английски в университета на Мека и работи в центъра. Всичките ѝ колежки говорят английски и са преминали обучение. Десетки мъже продължават да вършат същата работа от 2 години, но в съседно отделно помещение. Центърът е първият, в който бяха обединени агенциите за първа помощ, а планове за негов вариант има за Рияд, Медина и Източната провинция. Женската секция за пръв път работи по време на хаджа, който традиционно привлича около 2 милиона мюсюлмани от цял свят за свещените ритуали, започващи в сряда. В миналото струпването на толкова много хора е водело до гибелта на стотици, стъпкани от уплашена тълпа или жертва на пожари и безредици. Властите се подготвят месеци наред за овладяване на подобни инциденти, насилие или епидемии. Генерал Абдел Рахман ал Салех, който ръководи оперативния център, споделя за \"Ройтерс\", че получават по време на хаджа по 65 000 позвънявания всеки ден. Това е близо 50% повече от нормалния трафик. \"Гледаме на женската секция като на крачка напред, демонстрираща, че жените могат да работят на всяко място и във всяка област\", допълва той. Имаме планове да увеличим броя на служителките и да преминат през обучение за повишаване на квалификацията, казва генералът. Секцията се ръководи от Хаса ал Бади, която има магистърска степен от Американския университет. Според нея обаждащите се с проблем жени понякога искат приемащият оператор също да е жена поради деликатността на ситуацията, за която става дума.", "date": "2017.08.30", "title": "За пръв път в Саудитска Арабия жени работят за сигурността на хаджа"}
{"url": "http://www.dnevnik.bg/detski_dnevnik/2017/08/30/3033343_uchebnata_godina_v_sofiia_shte_zapochne_s_obnoveni/", "text": "Преди първия учебен ден в София ще бъдат обновени пътната маркировка, знаците и уличните парапети около училища и детски градини. Столичният кмет Йорданка Фандъкова е издала заповед да бъдат проверени районите около учебни заведения и където е нужно, да се ремонтира, съобщиха от пресцентъра на общината. Вече е започнала подмяна на част от елементите, които са в най-лошо състояние. Сменени са предпазните парапети по бул. \"Тодор Александров\" между бул. \"Христо Ботев\" и бул. \"Мария Луиза\", на Ларгото при спирката на трамваите, по бул. \"България\" и по ул. \"Лютиче\" при трамвайната спирка. Предстои да бъде подменен парапетът по бул. \"Панчо Владигеров\" при кръстовището с бул. \"Сливница\". Освен това Столичният инспекторат и фирмите, ангажирани с почистването на града, са създали организация за миене на дворове на училищата преди първия учебен ден.", "date": "2017.08.30", "title": "Учебната година в София ще започне с обновени пътни маркировки и парапети"}
{"url": "http://www.dnevnik.bg/sviat/2017/08/30/3033000_amerikanski_f-15_pristignaha_v_litva_predi_ruskoto/", "text": "С пристигането на 7 бойни самолета F-15C Eagles и разполагането на 140 души от военновъздушните сили на САЩ в сряда Пентагонът пое патрулирането на въздушното пространство на трите балтийски републики. Самолетите пристигнаха в базата \"Сиаулиай\" в Литва от британската военновъздушна база \"Лейкънхийт\". Това е част от взаимопомощта в НАТО, но смяната на полските самолети с американски идва броени дни преди началото на \"Запад 2017\" - най-голямото за годината военно учение на Русия. През юли литовският президент Даля Грибаускайте заяви, че разполагането на 7 американски изтребителя е \"почти два пъти повече от обичайното\". Въздушните патрули над балтийските републики традиционно се извършват от 4 изтребителя, базирани в Литва и Естония. Маневрите \"Запад 2017\" са насрочени между 14 и 20 септември и на територията на Русия и Беларус в тях ще се включат по официална руска информация около 13 000 души. От началото на годината на Запад изразяват тревога, че действителният брой на участниците може да се окаже в пъти повече, включително защото има съобщения, че за маневрите са ангажирани близо 4000 вагона. Сценарият на учението е да се отблъсне нападение на терористи, проникнали на територията на Беларус и на Калининградска област. \"Екстремистите\" се ползват от външна подкрепа по въздух и море - материално-техническа, въоръжение и бойна техника. За ликвидирането им ще се използват до 70 самолета и хеликоптера, до 680 единици бойна техника (включително 250 танка), 10 кораба и до 200 оръдия, реактивни системи за залпов огън и минохвъргачки. \"Подсилваме въздушните патрули за времето на \"Запад 2017\", каза литовският зам.-министър на отбраната Витаутас Умбрасас. \"Освен това имаме допълнителни сухопътни части тук\", каза той по повод разполагането в балтийските държави на 600 десантчици от САЩ за времето на руско-беларуските маневри. \"Това много помага в подобни ситуации.\"", "date": "2017.08.30", "title": "Американски F-15 пристигнаха в Литва преди руското учение \"Запад 2017\""}
{"url": "http://www.dnevnik.bg/photos/2017/08/30/3033383_snimka_na_denia_tuk_beshe_pametnikut/", "text": "На мястото на демонтирания паметник \"1300 години България\" пред Националния дворец на културата (НДК) днес е оформена малка градинка.", "date": "2017.08.30", "title": "Снимка на деня: Тук беше паметникът"}
{"url": "http://www.dnevnik.bg/bulgaria/2017/08/30/3033417_izcheznal_e_sinut_na_sobstvenik_na_avtokushta_v/", "text": "Столичната полицията работи по версията за отвличането на сина на известен бизнесмен, съобщи БНР. 25-годишният мъж е изчезнал днес преди обед. Автомобилът му е открит на пътя за село Герман. Тази сутрин към 10.30 часа от тел. 112 е получен сигнал за изоставена на пътя кола. Изпратените на място полицаи открили лични документи и мобилен телефон в нея. Установен е и собственикът на автомобила и са предприети всички действия за откриването му, съобщи МВР. Работи се по всички версии, като една от водещите е, че става дума за отвличане. Знае се, че изчезналият е син на собственика на една от най-големите автокъщи в София, информира националното радио. В сградата на СДВР заради случая се събра цялото ръководство на МВР - главният секретар Младен Маринов, директорът на главната дирекция за борба с организираната престъпност Ивайло Спиридонов и директорът на СДВР Ивайло Иванов. По-късно през деня ръководството на полицията даде брифинг по темата. Пред Би Ти Ви бащата на изчезналия обаче е отрекъл синът му да е отвлечен. Собственикът на автокъща \"Софавто\" Тони Златков заяви, че става въпрос на кражба на автомобил и синът му е добре, съобщава още телевизията. На пресконференция зам.-директорът на СДВР старши комисар Борислав Борисов обаче уточни, че сигналът за изчезването на мъжа е подаден от баща му. \"Факт е, че към момента лицето е издирвано и все още не сме го намерили. Няма следи от насилие, колата е паркирана, просто лицето липсва\", допълни той. Бащата и сина са се видели за последно тази сутрин. Синът тръгнал за работа и час по-късно потеглил и бащата, който видял изоставената кола. Бащата на мъжа няма версии за изчезването, като е казал, че не е получавал заплахи и няма и врагове, които да са способни да направят подобно нещо. Борисов каза, че версията за отвличане е една от версиите, по които работи МВР като за момента няма водеща, тъй като е необходимо време, за да бъде посочена такава. Той отказа да посочи името на изчезналия мъж. Коментира, че полицаите не са установили следи от борба по и около намерената кола.", "date": "2017.08.30", "title": "Изчезнал е синът на собственик на автокъща в столицата (допълнена)"}
{"url": "http://www.dnevnik.bg/skorost/2017/08/30/3033423_kat_v_cialata_strana_shte_e_s_namaleno_rabotno_vreme/", "text": "Секторите \"Пътна полиция\" в цялата страна ще бъдат с намалено работно време за граждани утре (31 август), съобщи пресцентърът на МВР. Служителите ще извършват дейности по регистрация и пререгистрация на моторни превозни средства до 16 часа. Временната промяна на работното време се налага поради планирана профилактика на автоматизираната информационна система.", "date": "2017.08.30", "title": "КАТ в цялата страна ще е с намалено работно време за граждани утре"}
{"url": "http://www.dnevnik.bg/sport/2017/08/30/3033429_shveciia_se_gotvi_za_macha_s_bulgariia_bez_trenyor/", "text": "Националният отбор на Швеция проведе последната си тренировка преди  световната квалификация с България . Скандинавците, които водят в група А с 13 точки, колкото има и Франция, имат сериозен проблем. Той обаче не е свързан с някой играч, а с треньора Яне Андерсон. Шведският специалист не може да води тренировките на отбора, защото е тормозен от стомашен вирус. В последните два дни Андерсон стои в хотела на тима в София. \"Силно се надяваме, че той ще бъде по-добре до мача и ще може да седне на резервната скамейка, за да може да води двубоя\", коментира асистентът на шведския отбор Петер Ветергрен, който присъстваше на официалната пресконференция. България е без победа в 13 поредни мача срещу Швеция, като последният успех датира от далечната 1967 г. Скандинавците обаче не смятат, че това ще играе някаква роля. \"Всяка серия има начало или край. Едва ли обаче футболистите излизат на терена обременени от това. Важното е ние да играем, както можем. Това, че имаме добра серия, няма да се отрази на мотивацията и желанието ни\", каза още Ветергрен. Капитанът на състава Андреас Гранквист е оптимист преди сблъсъка. Защитникът познава отлично някои от футболистите на България, като играе срещу тях в руската Премиер лига. \"Познавам някои футболисти, но най-опасен е  Ивелин Попов , който играе за \"Спартак\" (Москва). Той е много способен играч, техничен е и има силен шут, за което трябва да внимаваме\", каза опитният футболист. Гранквист говори дълго и за нападателя Андрей Гълъбинов, който се очаква да води атаката на България. Пресата в Швеция обърна сериозно внимание на  тарана на \"Дженоа\"  заради факта, че е единственият ръстов футболист в състава на Петър Хубчев. Почти сигурно участие в мача няма да вземе Александър Франсон. Халфът е с контузия и заради това не тренира в последните два дни. България се намира на четвърто място в група А с 9 точки. Само успех над Швеция ще съхрани шансовете на тима на Петър Хубчев за класиране на световното първенство в Русия.", "date": "2017.08.30", "title": "Швеция се готви за мача с България без треньор, притеснява се от Ивелин Попов"}
{"url": "http://www.dnevnik.bg/photos/2017/08/30/3032775_fotogaleriia_jega_ubiva_ribata_v_reka_v_taipe/", "text": "Част от брега на река Келунг в столицата на Тайван се покри с тонове мъртва риба, като според общинската администрация най-вероятната причина е продължителната жега в района.", "date": "2017.08.30", "title": "Фотогалерия: Жега убива рибата в река в Тайпе"}
{"url": "http://www.dnevnik.bg/biznes/2017/08/30/3033419_ikea_bulgariia_otchita_rust_na_prodajbite_s_11/", "text": "Българското поделение на шведската верига за обзавеждане на дома ИКЕА (IKEA) отчита 11% ръст на продажбите през последната година до 103 млн. лв. Това съобщи новият управител на компанията в България Никос Ифантидис, който поема бизнеса в страната след 16 години работа за бранда на гръцкия пазар. Посетителите на софийския магазин, центровете за поръчки във Варна и Бургас и онлайн платформата са с 14% повече - общо 2.8 млн. души, а купувачите нарастват с 13 на сто до 1.1 млн. през последната година. Общо 83% от клиентите са изказали удовлетворение от начина на обслужване, което е с 2 на сто повече, отколкото година по-рано, съобщи Ифантидис при представянето на новия каталог на ИКЕА. За шестте години, откакто е отворен първият магазин на веригата в България, досега тя отчита 13 млн. посетители. Ифантидис не изключи вероятността да бъде открит нов обект на компанията като каза, че се оглеждат възможностите на Пловдив и Стара Загора, но направи уговорката, че всичко зависи от пазарната конюнктура, която на този етап оцени като благоприятна. Играчка, измислена от българско дете, ще бъде пусната в продажба през ноември, стана известно при представянето. Това е дакелът Мури, нарисуван от 10-годишната Мира от София, участвала във \"Вълшебния конкурс за деца и техните фантастични приятели\" на ИКЕА. Приходите от продажбите ще се насочват към благотворителност. Предстои пускането в световен мащаб на нова серия мебели, чието производство е възложено изцяло на български производители, съобщиха от компанията без да дават повече подробности. ", "date": "2017.08.30", "title": "\"ИКЕА България\" отчита ръст на продажбите с 11%"}
{"url": "http://www.dnevnik.bg/bulgaria/2017/08/30/3033360_vurhovniiat_administrativen_sud_s_niakolko_belejki_za/", "text": "От Върховния административен съд (ВАС) са представили няколко бележки по проекта за антикорупционен закон на БСП, стана известно след срещата на представителите на съда и левицата в парламента. Проектът, който вероятно ще бъде внесен скоро, беше обсъден и с най-голямата магистратска организация - Съюза на съдиите (ССБ), миналата седмица, а утре ще има среща по него и с главния прокурор Сотир Цацаров. Според лидера на БСП Корнелия Нинова анализът на ВАС бил \"много задълбочен\". \"Благодарим за тази среща, защото това са хората, които прилагат законите и в работата си са се срещнали с най-много проблеми от недобре оформени закони\", каза още Нинова. От своя страна председателят на Върховния административен съд (ВАС) Георги Колев заяви след срещата, че вариантът на БСП е работен. Той се надява депутатите да вземат предвид няколкото бележки, които ще им бъдат изпратени. Министерството на правосъдието изготви друг проект за антикорупционен закон, който ще бъде публично обсъден в петък. Георги Колев отказа да сравни двата проекта. Шефът на ВАС не поиска да даде мнение, защото темата била сложна, и отклони въпросите за това дали президентът трябва да назначава председателя на антикорупционния орган и дали агенцията следва да има разследващи или информационни функции. Според Колев и двете неща са възможни и зависели от политическата воля. Нинова посочи и няколко от препоръките на ВАС: - да се разпише процедурата, по която президентът определя председателя на органа, каквото са предложили и от Съюза на съдиите - да има по-ясни правила как държавният глава ще определя председателя и да се гарантира прозрачност - да се премахнат евродепутатите от списъка на хора, които органът може да проверява, защото от избирането им те стават служители на европейска институция и не подлежат на юрисдикция на български орган - да се разпише много точна процедура за съхраняване и унищожаване на информацията, която ще събира агенцията, за да няма злоупотреба с нея. Нинова коментира, че представителите на ВАС са благодарили на депутатите, че са ги питали за мнение преди приемането на закон, защото обикновено политиците правили обратното. Тя обеща, че партията ѝ ще продължи да работи по същия начин и когато искат да внасят законопроекти, ще говорят със специалисти, защото знаели, че не са идеални. Георги Колев е предложил на БСП да разпишат изрично в закона, че за разследване агенцията ще ползва способите на НПК. Както и да допълнят Закона за специални разузнавателни средства (СРС), че председателят на агенцията ще може да иска прилагане на СРС. Нинова обясни, че юридическият екип ще започне да работи по тази и другите препоръки и след това ще се разбере дали ще приемат всички предложения на ВАС. Окончателно законопроектът ще се гледа на пленума на левицата в събота. \"Не предвиждаме промени в структурата и действието на прокуратурата. Даже и сега на срещата ни беше обърнато внимание - да се разпише, че е по способите на НПК и че господарят на процеса е прокурорът\", каза за финал лидерът на БСП.", "date": "2017.08.30", "title": "Върховният административен съд с няколко бележки за антикорупционния закон на БСП"}
{"url": "http://www.dnevnik.bg/biznes/2017/08/30/3033432_bjurata_po_truda_ochakvat_zaiavki_ot_firmite_za/", "text": "Работодателите все още имат възможност да получат финансова подкрепа от държавата, за да си осигурят персонал с професионална подготовка, необходима за стопанската дейност на фирмата. В част от бюрата по труда в страната има свободни средства за финансиране на обучения на безработни лица по заявени от", "date": "2017.08.30", "title": "Бюрата по труда очакват заявки от фирмите за обучения"}
{"url": "http://www.dnevnik.bg/biznes/2017/08/30/3033471_zaradi_sankciite_lukoil_moje_da_prodade_turgovskoto_si/", "text": "Руската петролна корпорация \"Лукойл\" обмисля да продаде регистрираното в Швейцария търговско дружество \"Литаско\" (Litasco), тъй като американските санкции срещу Русия правят още по-трудно набирането на средства от женевското дружество. Това твърди \"Ройтерс\" в ексклузивен репортаж, позоваващ се на източници от енергийните среди. В него обаче не се посочва дали не става дума за т.нар. вътрешна продажба, т.е. формално отделяне от структурите на компанията. Дружеството работи предимно със суровина и рафинерии на \"Лукойл\", поради което трябва повече информация дали то може да съществува като независим търговец. По-късно в сряда \"Интерфакс\" цитира главния изпълнителен директор Вагит Алекперов да потвърждава, че се обсъжда продажбата на швейцарското дружество и че Управителният съвет на \"Лукойл\" ще вземе решение по въпроса през ноември. \"Анализираме всичките си задгранични активи с цел оптимизация. През последните две години вече сме продали частично някои активи и поради това е в ход преструктуриране\", казва Алекперов. \"Литаско\" не е профилен актив за нас, защото над половината от доставките идват от трети лица. Затова днес ни трябват по-големи оборотни средства и разглеждаме вариант да дистанцираме този актив извън границите на групата. Мениджмънтът изяви такова желание, както и редица инвеститори.\" Запитан директно дали става дума за продажба, той отвръща с \"Да\". \"За нас вече е бреме да имаме толкова голяма търговска структура.\" Източник на РБК от компанията обясни преди потвърждението от Алекперов, че продажбата е само един от обсъжданите варианти. Очаквана цена още не е определена, но е напълно възможно собствеността над \"Летаско\" да бъде изкупена от ръководството на компанията, допълва той. По думите му в момента целият мениджмънт на женевския офис се намира в Москва. При сегашната политическа ситуация за руска компания не е изгодно да има печеливш бизнес зад граница, казва източникът на РБК. Сред възможните причини за продажба той посочва и т.нар. трансферно ценообразуване и данъчното натоварване върху \"Лукойл\", както и желание за гарантиране срещу евентуални претенции, от които може да започне опит з апоглъщане на компанията. \"Литаско\" и България \"Лукойл\" притежава рафинерии в България, Румъния, Италия и Холандия и е отказала да коментира случая. През 2015 и 2016 година списание \"Форбс\" определи \"Литаско\" като най-големият купувач на руски петрол. Тази позиция се запази, независимо, че през миналата година \"Роснефт\" прекрати големи договори с швейцарската компания след като закупи \"Башнефт\". \"Литаско\" е едно от дружествата, на които продава и бургаският \"Нефтохим\". Това винаги е пораждало въпроси дали чрез него не се изнасят печалби от страната - едва през миналата година дружеството излезе на плюс след години на загуби при рекордни обороти. През пролетта генералният директор на българската компания Валентин Златев коментира по този повод пред \"Капитал\": \"Затова има хора които ни проверяват - има НАП, има митнически власти в България, ние имаме ревизии през всичките тези години. И те следят тези цени. Те виждат цената, която се изнася, и тази цена е пазарна и е международна. Следи се законът, който казва, че с 20% разлика се счита за незаконно, те ги проверяват тези неща.\" Преди повече от 10 години и в България имаше регистрирано дружество \"Литаско\", като то отговаряше за външната търговия на \"Лукойл\" и беше посредник в доставките на петрол за бургаската рафинерия. През 2005 г. обаче то беше закрито заради преструктурирането на целия бизнес на руската група. Сделка още през 2017г.? \"Ройтерс\" дори посочва, че \"Литаско\" може да смени собственика си към края на 2017г. и това вероятно ще е първа крачка към раздяла на \"Лукойл\" със задгранични активи. Така вторият по големина руски производител на петрол ще може да се фокусира върху разработването на находища в Сибир, казва един от високопоставените източници на агенцията. \"Санкциите са една от причините за тази идея за продажба. Така ще се помогне за пренасочване на значителна част от оперативния капитал от търговска дейност към проекти за добив в Русия\", допълва той с молба да остане анонимен, тъй като няма разрешение да обсъжда публично евентуална продажба. Източниците на \"Ройтерс\" не посочват колко средства може да събере \"Лукойл\" от сделката за един от най-големите глобални енергийни търговци. Повечето брокери не са листвани на борси и поради това оценката само по документи се движи в широките рамки между 2 и 6 милиарда долара. Ефектът от санкциите на САЩ Продажбата на \"Литаско\" би демонстрирала още веднъж как американските санкции затрудниха кредитирането на руски компании - държавни и частни - и дори се отразяват на фирми в чужбина, които само косвено са свързани с Русия, коментира \"Ройтерс\". Миналата седмица банкови източници са разказали пред агенцията, че заради новите санкции на САЩ от 2 август италианската банка \"Интеза Санпаоло\" (Intesa Sanpaolo) се е сблъскала с проблеми при сгобяването на синдикиран заем за търговската група \"Гленкор\" (Glencore) и Катарския суверенен фонд в операцията им за придобиване на над 19% от държавния енергиен гигант \"Роснефт\". \"Лукойл\" е частна компания, в която дялове контролират нейните ръководители. Макар в нея да няма държавно участие, тя е в списъка на санкционираните от 2014г. заради анексирането на Крим и действията на Москва в Източна Украйна, но не ѝ е забранено за се разделя с активи. Новите санкции са отчасти мотивирани от намесата - според единодушното заключение на американските спецслужби - на Русия в изборната кампания от 2016г. С тях бяха попарени надеждите за скорошно затопляне на отношенията Москва-Вашингтон. Колко голяма е \"Литаско\" \"Литаско\" е основана през 2000г. и е един от най-успешните търговци на руски петрол на миналото десетилетие. Дейността ѝ е насочена предимно към продажба на добиван от \"Лукойл\" петрол и горива по света, обслужване на рафинериите на \"Лукойл\" в Европа и добавяне на стойност на цялата група. През последните години \"Литаско\" разшири дейността си в САЩ, Азия и Африка, а с това - и сделките с трети лица. През 2016г. \"Литаско\" е имала всеки ден сделки средно за 3.2 милиона барела петрол и петролни продукти, каза главният изпълнителен директор по-рано тази година пред \"Ройтерс\". Това поставя компанията наравно с имена като \"Меркурия\" (Mercuria) и \"Гунвор\" (Gunvor), но зад Голямата световна тройка - \"Витол\" (Vitol), \"Гленкор\" (Glencore) и \"Трафигура\" (Trafigura). \"В глобален план \"Литаско\" ще стане независима търговска къща подобно на \"Витол\" или \"Трафигура\", казва втори от източниците на \"Ройтерс\", който потвърждава, че има планове за продажба. Но търговията с петрол, в която стандартна доставка струва над 50 милиона долара, е бизнес, зависим от достъпа до капитали. Поради това от търговските компании се изисква да имат на разположение кредитни линии от десетки световни банки в размер на десетки милиарди долари. От 2014г. насам санкциите затрудниха набирането на средства от руски компании, а новите отраничения на САЩ още повече объркаха механизмите за кредитиране, коментира още \"Ройтерс\". Юристи на западни банки трескаво се опитват да изяснят какво все още им е позволено след поредното ембарго срещу Русия.", "date": "2017.08.30", "title": "Заради санкциите \"Лукойл\" може да продаде търговското си дружество \"Литаско\" (обновена)"}
{"url": "http://www.dnevnik.bg/razvlechenie/2017/08/30/3033463_izpulniteliat_na_play_me_the_song_of_death_ot_imalo/", "text": "На 31 август виртуозът на хармониката Рене Гизен ще изнесе концерт във Варна заедно с Руската камерна филхармония на Санкт Петербург. Поводът за концерта е юбилейното издание на кинофестивала \"Любовта е лудост\", за който диригентът Юрий Гилбо ще представи репертоар от класика и филмова музика. През 1968 г. Рене Гизен е поканен в звукозаписно студио в Мюнхен. Задачата е да направи импровизация върху дадена тема с хармониката си. Той изпълнява своите интерпретации в рамките на 45 минути и записва няколко варианта на мелодията. Месеци по-късно Гизен е изненадан от популярността на изпълнението му, озаглавено Play Me The Song of Death, като част от саундтрака на уестърн класиката \"Имало едно време на Запад\", композиран от Енио Мориконе – един от най-известните композитори на филмова музика за всички времена. Извън студийните записи Гизен често свири като солист със световноизвестни  оркестри  - от Берлинската филхармония, Баварския радиосимфоничен оркестър и Франкфуртската опера до Луизианската филхармония, Нови Орлеан, и др. Гизен е известен и като композитор. Пише концерт за флейта - \"Птицата\", Концерт за три кларинета и оркестър, симфонична поема за голям оркестър, концерт за цигулка \"Концерт на Джени\", рапсодия за кларинет и струнен оркестър \"Мандрагора\" и др. Той е \"магнитът\", който мотивира 1200 души да свирят с него \"Одата на радостта\" и така поставят рекорд за най-голям оркестър в света. На сцената на варненския Фестивален и конгресен център заедно с Руската камерна филхармония на Санкт Петербург ще излязат и солистите Майкъл Гершуин – цигулка, и Роман Купершмид – кларинет.", "date": "2017.08.30", "title": "Изпълнителят на Play Me The Song of Death от \"Имало едно врeме на Запад\" ще изнесе концерт във Варна"}
{"url": "http://www.dnevnik.bg/sviat/2017/08/30/3033453_gugul_obiasni_na_brjuksel_kak_planira_da_spre_da_se/", "text": "\"Гугъл\" (Google) е изпратила на Европейската комисия предложение как да спре да фаворизира собствената си услуга за покупки при употреба на търсачката. През юни компанията бе глобена с  рекордните 2.42 млрд. евро  заради злоупотребата с доминиращото си положение на пазара. Така завърши седемгодишното разследване на Брюксел дали \"Гугъл\" е нарушила европейските правила, като е качвала по-високо в резултатите си линкове към собствената си  пазарна услуга Google Shopping. Компанията имаше срок до полунощ снощи да изпрати на еврокомисията предложения как да спре тази практика, а срокът за самото ѝ спиране е 28 септември. В противен случай тя ще се изправи пред глоби в размер на 5% от средния дневен приход на фирмата майка Alphabet. Говорител на еврокомисията потвърди пред агенция \"Ройтерс\", че предложенията са получени в Брюксел, но досега няма известни детайли по тях. Лобистката група ICOMP, сред чиито членове са конкурентите на \"Гугъл\" Hot Map и Streetmap, TradeComet и CEPIC, призоваха регулаторите да направят идеите на търсачката публични.", "date": "2017.08.30", "title": "\"Гугъл\" обясни на Брюксел как планира да спре да се възползва от монопола си"}
{"url": "http://www.dnevnik.bg/biznes/2017/08/30/3033488_proverka_na_iazovirite_v_severozapadna_bulgariia/", "text": "Язовирите в Северозападна България имат издадени 154 предписания за отстраняване на несъответствия, като около половината от тях са свързани с технически неизправности. Това е обявено на среща на председателя на Държавната агенция за метрологичен и технически надзор Петър Горновски с областните управители на Враца, Монтана и Видин.  Много натрупани проблеми има на язовирите на територията на общините Хайредин, Борован и Криводол, където собствениците не изпълняват предписанията, се разбира от съобщението. В същото време язовирите там са от каскаден тип и проблем в един може да се пренесе върху останалите. \"Изключително сме обезпокоени, защото авария в някой от тези язовири ще има ефекта на доминото за другите, а всички те застрашават и конкретни населени места\", подчерта Горновски. От началото на годината инспектори на ДАМТН са проверили всичките 91 водоеми в района, като са дадени 56 предписания по техническата документация и 54 за безопасната им техническата експлоатация. Предстоят нови съвместни проверки с областната администрация. На територията на област Монтана с нередности са 5 язовира като най-тревожно е състоянието на язовир Мишковец, който е собственост на община Берковица. Там са правени съвместни проверки на инспекторите на държавната агенция и областната управа, но общината не е предприела мерки за отстраняване на неизправности. Особено тревожно е, че не се спазва и направеното предписание за поддържане на достатъчен свободен обем. Видин е областта с най-малко констатирани нарушения. При общо 37 язовира са дадени 16 предписания, най-вече свързани с документацията.  Особен акцент при контрола на язовирите ДАМТН поставя на Северозападна България, защото това е един от регионите с най-голям интензитет на валежите и е важно те да са технически изправни и готови да поемат рязко повишаване на водните обеми. ", "date": "2017.08.30", "title": "Проверка на язовирите в Северозападна България установи 154 нередности"}
{"url": "http://www.dnevnik.bg/sport/2017/08/30/3033287_gluhite_sportisti_shte_ostanat_bez_pojizneni_premii_s/", "text": "Спортистите, спечелили медали от най-голямото спортно събитие за глухи хора - Дефлимпикс (Deaflympics), няма да получават пожизнени месечни премии. Това е една от промените в проектозакона за физическото възпитание и спорта, който  днес беше одобрен от правителството и предложен за приемане от Народното събрание. Новият закон предвижда пожизнени премии да получават само медалисти от олимпийски и параолимпийски игри. Право на такива премии ще имат също личните треньори на олимпийски медалисти, ако са били ангажирани със съответния спортист за срок, не по-малък от четири години, и ако са придобили право на пенсия за осигурителен стаж и възраст по смисъла на Кодекса за социално осигуряване. Пожизнени премии ще се полагат и на старши треньорите на сборните отбори, спечелили медал от олимпийски игри. При тях също важи условието за придобито право на пенсия за осигурителен стаж и възраст, както и да са участвали в подготовката на отбора в поне един пълен олимпийски цикъл.  Както и досега, отпускането на премия ще се извършва след одобрение от Българския олимпийски комитет. Стойността на премиите също се запазва - три минимални работи за златен медал, 90% от три минимални заплати за сребърен и 80% от три минимални заплати за бронзов. При треньорите на олимпийските медалисти премията ще е в размер на една минимална заплата, независимо от броя на спортистите, които са декларирали лицето като свой личен треньор. Казусът \"Дефлимпикс\"  От 1 януари 2013 г. (по времето на Свилен Нейков като спортен министър) в сила влиза изменение в закона за спорта, според което право на месечна премия имат \"олимпийски медалисти от игрите за глухи Дефлимпикс и от параолимпийските игри, прекратили активната си състезателна дейност\". Първоначално единадесет носители на медали от най-големия спортен форум за глухи получават одобрение за пожизнени месечни премии. Впоследствие екипът на Кралев спира парите на шестима и продължава да изплаща премии само на петимата, които са медалисти след 2001 г. През юли носителите на медали от игрите Дефлимпикс преди 2001 г. излязоха на протест срещу министерството заради отказани и спрени премии. Те обвиниха Кралев в дискриминация и неуважително отношение към глухите спортисти. Министерството от своя страна твърдеше, че изцяло спазва законите и оправдава спрените и отказани премии с факта, че наименованието Дефлимпикс (Deaflympics) е разрешено от МОК през 2001 г. И твърди, че именно това е причината в закона изрично да е посочено \"игрите за глухи Дефлимпикс\". В предишната поправка в проектозакона текстът беше променен, като беше посочено, че право на пожизнени премии имат \"олимпийски медалисти, включително и медалисти от игрите за глухи Дефлимпикс и от параолимпийски игри, прекратили активната си състезателна дейност\". Това обаче по никакъв начин не решаваше казуса, защото единствено се уточняваше, че носителите на отличия от Дефлимпикс и параолимпиадите не са олимпийски медалисти. Затова Министерството на младежта и спорта е направило нова поправка и в одобрения днес последен вариант на проектозакона премиите за глухи спортисти изцяло отпаднаха. ", "date": "2017.08.30", "title": "Глухите спортисти ще останат без пожизнени премии с новия закон за спорта"}
{"url": "http://www.dnevnik.bg/skorost/2017/08/30/3033454_fotogaleriia_tretoto_pokolenie_na_porshe_kaien_kaza/", "text": "По-малко от две седмици преди откриването на автосалона във Франкфурт \"Порше\" разкри подробности за своята звезда на него - \"Кайен\". Сред интересните новости в третата генерация на модела са липсата на дизелов модел, както и на хибридна модификация.", "date": "2017.08.30", "title": "Фотогалерия: Третото поколение на \"Порше Кайен\" каза сбогом на дизела"}
{"url": "http://www.dnevnik.bg/photos/2017/08/30/3033487_fotogaleriia_tradicionniiat_boi_s_domati_subra_hiliadi/", "text": "Тазгодишното издание на доматената бойна фиеста - \"Томатина\", традиционно се проведе в испанския град Буньол, който се намира на 50 километра западно от Валенсия.  Фестивалът, в който хората се замерват с домати, е една от основните атракции на Испания. Всяка година хиляди туристи и представители на местото население се включват в събитието, като по този начин се опитват да се освободят от стреса.", "date": "2017.08.30", "title": "Фотогалерия: Традиционният бой с домати събра хиляди в Испания"}
{"url": "http://www.dnevnik.bg/sport/2017/08/30/3033595_petur_hubchev_fenovete_imat_pravo_da_ni_kritikuvat/", "text": "Селекционерът на националния отбор по футбол Петър Хубчев очаква реакция от своя състав в световната квалификация с  Швеция . Българският тим излиза в решителен мач, в който победата е задължителна след поражението от Беларус през юни. \"Това, което искахме да свършим го направихме. Имахме няколко дни да се подготвим и от наша страна мисля, че сме готови. Най-важно е да бъдем по-добър колектив на терена, да има по-голямо себераздаване и да сме по-агресивни. Не изпадам в детайли, тях ще ги кажа на играчите\", започна Хубчев. Той говори доста един от шведските футболисти Емил Форсберг, който е считан за най-добрия играч на съперника: \"Познавам го добре от мачовете му в Германия. Да го спрем е трудна задача, смятам, че той е един от най-опасните играчи на съперника. Няма как да кажа по какъв начин ще го срем, защото ще му кажете\", каза Хубчев за крилото на  \"РБ Лайпциг\" . Според селекционера загубата от Беларус не променя плановете на националния отбор и за класиране на този етап не бива да се говори, \"Двубоят с Беларус не променя нищо, целите са такива каквито бяха и преди него. Мачовете ги гледаме поотделно, така че няма какво да се връщаме на миналото. Още когато дойдох не съм обещавал, че ще се класираме за световното\", каза  Хубчев . Той взе отношение и по договора си, който е до края на годината: \"За мое съжаление разговори за нов договор няма. Това, което се пише не отговаря на истината\". Около 24 часа преди мача очакванията са да няма голяма посещаемост на стадион \"Васил Левски\". Според Петър Хубчев това не бива да бъде изненада след последните резултати на състава. \"Когато не играем добре хората имат право да ни критикуват и да не хдоят на стадиона. Ние не можем да се сърдим. Единственото, което трябва да направим е да играем по-добре и да печелим, а така ще успеем да ги върнем на трибуните\", каза по темата треньорът. Лидерът на състава Ивелин Попов вярва, че публиката на стадиона ще помогне на националите и ще бъде основния коз на тима. \"Играем вкъщи, а тук сме доста сериозен отбор. Сигурен съм, че ще го покажем и се надявам, че ще играем по различен начин от първата среща в Швеция. При гостуването си не играхме много добре, но тук можем да променим ситуацията\", каза Попов. Очаква се именно звездата на \"Спартак\" (Москва) да носи капитанската лента в утрешния мач, но Хубчев предпочете да не разкрива това. \"Ако той играе, сигурно ще е капитан. Но аз имам някои забалежки към всеки един от футболистите каза селекционерът. Попов беше  определен за най-опасния играч  на България, но опитният футболист не бива да се радва от тези думи. \"Те не могат да ме ласкаят. Разбрах какво е казал Гранквист, аз го познавам добре, играли сме много пъти един срещу друг в Русия. Важно е ние да играем добре като отбор и да се поздравим с успех\".", "date": "2017.08.30", "title": "Петър Хубчев: Феновете имат право да ни критикуват, когато не играем добре"}
{"url": "http://www.dnevnik.bg/sviat/2017/08/30/3033600_most_za_17_mlrd_be_otkrit_v_shotlandiia/", "text": "Един от най-съвременните в света ватнови мостове с три опори с височина 207 метра - Куйнсфери кросинг - на стойност 1.35 милиарда лири (1.7 млрд. долара) бе открит за движение. Мостът над река Форт, който е дълъг 2.7 километра и чието строителство отне шест години, свързва шотландската политическа и културна столица Единбург със североизточната част на Шотландия. Той замества като основна транспортна магистрала знаменития мост Форт бридж, уточни Би Би Си. Проектираният срок на експлоатация на моста е 120 години, допълва Би Би Си, цитирана от БТА. Поставените на най-различни участъци от моста сензорни датчици ще помагат за справяне с възникнали проблеми. В понеделник, 4 септември, се очаква кралица Елизабет Втора официално да открие моста. Това ще стане точно 53 години, след като тя откри неговия предшественик - Форт бридж, който след това ще се използва изключтелно за обществения транспорт. Преди него в далечната 1890г. е открит друг мост Форт бридж. Оцветен в червено и обявен за обект на световното културно наследство, железопътният мост е първата голяма стоманена конструкция във Великобритания. Куйнсфери кросинг е най-големият инфраструктурен проект на Шотландия от едно поколение насам, коментира \"Ройтерс\". В света няма по-дълга подобна конструкция. Тя се издига на 210 метра над нивото на прилива, а специални прегради защитават автомобилите от силните ветрове, характерни за Форт. В моста са вложени 35 000 тона стомана и 150 000 тона бетон. Срокът за строителство бе надхвърлен с 10 седмици, но разходите бяха намалени спрямо плановете с 235 милиона паунда.", "date": "2017.08.30", "title": "Мост за $1.7 млрд. бе открит в Шотландия"}
{"url": "http://www.dnevnik.bg/sport/2017/08/30/3033609_kris_frum_produljava_da_vodi_uvereno_vuv_vuelta_i_sled/", "text": "Крис Фрум и Винченцо Нибали нанесоха голям удар по всички останали колоездачи в Обиколката на Испания. Двамата завършиха на второ и трето място в 11-ия етап – 187.5 км от Лорка до Обсерваторията Селар Алто, но направиха разлика на основните си конкуренти Естебан Чавес, Фабио Ару, Давид де ла Крус и Николас Роуч. Нибали се изкачи на второ място, докато Фрум вече диша по-леко в преследването на исторически дубъл  Тур-Вуелта . Етапът спечели Мигел Анхел Лопес от \"Астана\", който беше най-свеж на финалното изкачване. Колумбиецът, който е само на 23 години получи свобода да атакува след проблемите на своя лидер Ару и не остави шансове на Фрум и Нибали. Той финишира за 5:05.09 часа. Колоната трябваше да се справи с ужасно време в Източна Андалусия, като силни ветрове и непрестанен дъжд преследваха колоездачите. На финалното изкачаване до обсерваторията Селар Алто температурата беше едва 7 градуса, а освен това имаше и пориви на вятъра до 30 км/ч. Интересна тактика опитаха състезателите на \"Орика\", които имаха трима колоездачи с претенции за добро класиране. Саймън Йейтс атакуваше на предпоследната височина, с идея да предизвика реакция от основната група или да чака следващите действия на своя брат близнак Адам или Естебан Чавес. Стратегията на състава обаче се провали тотално, като Адам изгуби много вече и вече е на 11 минути зад Фрум, а Чавес също изостава с много. Третият в класирането до днес Николас Роуч, който навакса близо 30 секунди във вторник, първи изпита проблеми на финалното изкачване. Ирландецът рано изгуби контакт с останалите и се свлече в класирането до 11-то място. Съотборникът му Тиджей Ван Гардърен, заедно с Фабио Ару и Естебан Чавес също имаха проблеми и не можаха да следват най-добрите. \"Скай\" наложиха здраво темпо на височината, чрез  Микел Ниеве и Джани Москон , а след това щафетата поеха \"Бахрейн Мерида\", Братът на Винченцо Нибали, Антонио и Франко Пелидзоти увеличиха още повече скоростта и за момент поставиха под напрежение Фрум. Британецът караше умно и консервативно и въпреки, че не изглеждаше толкова свеж не позволи на никой да му направи разлика. Фрум пусна Мигел Анхел Лопес да замине напред, но държеше под око Нибали. Двамата завършиха заедно на 14 секунди след етапния победител, но Фрум взе две секунди от бонификация спрямо Акулата от Месина. С петото си място в етапа, само на 31 секунди след Лопес,  Алберто Контадор  също навакса много време в генералното класиране. Ветеранът вече е девети в подреждането, като се намира на минута и половина от третото място. Утрешният етап от Мотрил до Антекера e 160 км, но също може да доведе до размествания. В заключителните 80 км, колоездачит трябва да преодолеят две сериозни височини – Пуерто дел Леон (1-ва категория), която е 17.4 км дълга със среден наклон от 4.9%, както и Пуерто дел Торкал (2-ра категория) с дължина 7.6 км и среден наклон от 7%. Етапът завършва след спускане и равнинна част от около 5 километра.", "date": "2017.08.30", "title": "Крис Фрум продължава да води уверено във \"Вуелта\" и след 11-ия етап"}
{"url": "http://www.dnevnik.bg/sviat/2017/08/30/3033566_al_djazira_spria_komentarite_na_saita_si_zaradi/", "text": "Катарската телевизия \"Ал Джазира\" обяви, че премахва възможността за коментари под историите, публикувани на сайта ѝ, защото смята, че заради \"тесногръдието и \"расизма\" на някои от участниците \"на практика няма\" възможност за дебат. \"Много мислихме за решението и чувстваме, че то най-добре служи на публиката ни\", обявиха от телевизията в изявление. \"Мисията на \"Ал Джазира\" е да дава трибуна на онези, чийто глас не се чува в обществото, а добрата дискусия е важна част от това. Когато дадохме възможност за коментарите на сайта си, се надявахме, че тя ще даде форум за дълбокомислен и интелигентен дебат, който ще даде на глобалната ни публика възможност за общуване. Секцията с коментарите обаче беше овладяна от потребители, които се крият зад псевдоимена и бълват сарказъм, тесногръдие, расизъм и подстрекават към сектантство.\" Освен това с времето ръководството установило, че публиката предпочита да дебатира по въпросите, които я вълнуват, в социалните мрежи и чрез профилите \"Ал Джазира\" във \"Фейсбук\" и \"Туитър\". Друга причина е свързана с нуждата да \"се оценят приоритетите\". Вместо много алгоритми и \"армия от модератори\" \"Ал Джазира\" предпочита да заложи на редакционното си съдържание и добри програмисти, разказвайки историите, от които публиката се нуждае, продължава съобщението. \"Знаем, че това ще разочарова онази част от нашата публика, която се опитваше да води смислен дебат на сайта ни.\"", "date": "2017.08.30", "title": "\"Ал Джазира\" спря коментарите на сайта си заради \"тесногръди и расистки\" изказвания"}
{"url": "http://www.dnevnik.bg/sviat/2017/08/30/3033614_sled_12_godini_germaniia_shte_tursi_3_mln_specialisti/", "text": "Германия е изправена пред опасността от голям недостиг на квалифицирани работници през идните години на фона на застаряването на населението си. Това сочи публикуван днес доклад, цитиран от ДПА. Дефицитът на кадри със специализирани умения, като IT експерти и медици, в най-голямата икономика в Европа, би могъл да скочи до 3 милиона до 2030 година и до 3.3 милиона до 2040 година, според изследването, оповестено от научния институт \"Прогнос\". Авторите на проучването призовават корпоративните и политическите лидери да вземат \"съответните мерки\", за да предотвратят отварянето на \"дупки\" сред работната сила в страната. Трудещите в Германия в момента наброяват 44.2 милиона, сочат данни на Федералната статистическа служба (Дестатис) от този месец, цитирани от БТА. Институтът за изследване на трудовия пазар и заетостта (IAB), който е подразделение на Германската агенция по труда, не разглежда тези проблеми толкова драматично и е на мнение, че няма големи дефицити на квалифицирани работници. Но институтът признава, че има затруднения в някои сектори като машиностроене, автомобилостроене и компютърни науки. \"Прогнос\" коментира, че недостигът е отражение на застаряващото германско общество и засилващата се международна конкуренция.", "date": "2017.08.30", "title": "След 12 години Германия ще търси 3 млн. специалисти"}
{"url": "http://www.dnevnik.bg/sviat/2017/08/30/3033621_neizbuhnala_bomba_nalaga_nai-goliamata_evakuaciia_v/", "text": "Открита неизбухнала авиационна бомба в квартал на Франкфурт ще наложи в неделя най-голямата евакуация в Германия, след края на Втората световна война, предаде ДПА, цитирана от БТА. Районът трябва да напуснат около 70 000 души. Евакуираният район ще е с радиус около 1,5 км. Британската бомба НС-4000 от бомбардировките през Втората световна война е с тегло 1.8 тона, като 1400 килограма се дължат на взривното вещество в нея. Боеприпасът е открит в квартал Вестенд при строителни дейности. През Втората световна война над сегашна Германия са пуснати над 2 милиона бомби. От тях над 20 процента не са избухнали, отбелязва ТАСС. По правило те не представляват опасност за местните жители, тъй като сапьорите ги обезвреждат за няколко часа. Досега най-масова евакуация заради неизбухнала бомба е имало в края на миналата година в баварския град Аугсбург, където 54 000 души са били принудени временно да напуснат домовете си.", "date": "2017.08.30", "title": "Неизбухнала бомба налага най-голямата евакуация в Германия след Втората световна война"}
{"url": "http://www.dnevnik.bg/sviat/2017/08/30/3033596_zashto_jitelite_na_hjustun_ne_se_evakuiraha_predi/", "text": "Над 30 000 души напуснаха домовете си заради опустошителните наводнения в Хюстън, които продължават след урагана \"Харви\" - най-мощния, ударил Тексас за 50 години. Докато четвъртият най-голям град в страната се оказа потопен в безпрецедентно количество валежи, жителите се подготвяха за ситуация, подобна на тази през 2005 г., когато малко след урагана \"Катрина\" дойде друга буря - \"Рита\", пише Би Би Си. \"Катрина\" отне живота на почти 2000 души в края на август 2005 г., но за жителите на Хюстън още по-болезнен е споменът за евакуацията, която последва \"Рита\". Сега властите в 2.3-милионния Хюстън казаха на жителите, че трябва да останат по домовете си. Причината е в урока, научен след бъркотията при \"Рита\". Тогава заповедна за евакуацията накара милиони панически да напуснат домовете си и големите градове и причини задръствания, продължаващи до 20 часа. Според парламентарен доклад от 2006 г. близо 60 от 100 смъртни случая в Тексас вследствие на \"Рита\" са свързани с евакуацията. Така властите се оказаха изправени пред критика заради създадения хаос в часовете преди урагана, щетите от който бяха по-малки от очакваното. След бедствието щатската агенция за реакция при бедствия започна работа по планове как да се действа при урагани, включително начини да бъде възстановено електроподаването и така жителите да бъдат насърчени да останат по домовете си, ако няма риск за живота им. Местните и щатските власти започнаха учения как да се намали трафикът по магистралите при масови евакуации. Защо евакуацията в Хюстън можеше да е опасна Градът е разположен едва на около 15 метра над морското равнище и опитващите се да го напуснат, бягащи от урагана, рискуват да се озоват на наводнени магистрали - а колаат е едно от най-опасните места, където човек може да бъде по време на наводнение, каза Маршал Шепърд от Университета в Джорджия. Кметът Силвестър Търнър каза след началото на ураганата, че задръстванията по наводнени пътища може да доведат до още по-голям брой смъртни случаи. \"Може да се стигне до библейско бедствие и това не е преувеличение. Ако сложите един милион души в коли на пътя, когато всеки голям път в района е под вода, би било бедствие,\" каза депутатът от Камарата на представителите от Тексас Армандо Мартинес. В района на Хюстън обаче жителите получиха смесени послания от местни и щатски служители - така например губернаторът на Тексас Грег Абът ги ни насърчи да се евакуират от ниски и крайбрежни райони, независимо че нямаше заповед за евакуация, като така влезе в противоречие със заповедта на Търнър.", "date": "2017.08.30", "title": "Защо жителите на Хюстън не се евакуираха преди урагана \"Харви\""}
{"url": "http://www.dnevnik.bg/sport/2017/08/30/3033628_voleibolistite_prevuzmognaha_kolebaniiata_si_i_sa_na/", "text": "Волейболните национали се класираха за четвъртфиналите на европейското първенство в Полша. Българският отбор превъзмогна собствените си колебания и стигна до 3:1 (23:25, 25:21, 25:11, 25:12) срещу Финландия. В четвъртък воденият от Пламен Константинов състав ще играе със Сърбия. Мачът е от 18.30 часа и ще се състои в залата в Краков, където България изигра всичките си двубои до момента. Подобно на мача с Испания от груповата фаза, волейболистите показаха две лица. Този път започнаха с колебливото и постепенно набраха скорост. Веднъж уловили верния ритъм, те стигнаха и до двата най-убедително спечелени гейма дотук на европейското - с 21:11 и 21:12. Трудностите в началото бяха свързани с началния удар. Само в първия гейм българският отбор направи цели девет грешки от сервис, а към тях се добавиха и няколко слаби неуспешни атаки на Цветан Соколов в атака. Най-резултатен с 21 точки стана Соколов, а Николай Николов и започналия като титуляр Тодор Скримов записаха по 15. За Финландия единствено Оли-Пека Оянсиву постигна двуцифрен резултат с 11 точки. Българският отбор имаше превъзходство на всички елементи, като записа 63% успеваемост в нападение срещу 42% за съперника. Блокадите бяха девет срещу три, а асовете - осем срещу три. Кризата за българския състав беше единствено в първия гейм, в който отборът допусна 13 грешки срещу само една на финландците. Съперникът се възползва от това и спечели с 25:23. Постепенно във втората част България започна да играе по-спокойно и съсредоточено. Това даде резултат и капитанът Виктор Йосифов и съотборниците му започнаха да трупат преднина. До края на мача те не изпуснаха нито за момент инициативата и заслужено спечелиха с голяма разлика.", "date": "2017.08.30", "title": "Волейболистите превъзмогнаха колебанията си и са на четвъртфинал на европейското"}
{"url": "http://www.dnevnik.bg/sport/2017/08/30/3033630_grigor_dimitrov_trugna_s_uverena_pobeda_na_us_open/", "text": "Григор Димитров преодоля бързо и уверено първия кръг на US Open. Деветият в световната ранглиста се наложи с 6:1, 6:4, 6:2 срещу чешкия квалификант Вацлав Шафранек. Българският тенисист имаше нужда от 1.51 часа, за да се класира за следващия кръг. В него той ще играе с победителя от мача между руснака Андрей Рубльов и представителя на Великобритания Аляж Бедене. Димитров стоеше стабилно на свой начален удар, като постигна 80% на първи сервис. Той трябваше да се защитава четири пъти при възможност за пробив на съперника и се справи. Българинът,  определян за четвърти сред фаворитите в надпреварата , направи пет пробива, с което си отвори пътя към победата срещу непознатия Шафранек. За чеха това беше първо участие в турнирите от Големия шлем. Димитров заяви в интервюто на корта след мача, че в подготовката за срещата си с Шафранек е гледал видеа от негови мачове в интернет. \"Никога не е лесно, защото не знаеш какво да очакваш. Подготвих се максимално добре за този мач, бях концентриран във всяко разиграване\", каза българинът. Чехът спечели първия си сервис-гейм в двубоя, но след това съперникът му взе инициативата. Деветият в света влезе в серия от пет поредни гейма и спечели първия сет. Вторият беше по-равностоен, но един пробив на Димитров в третия гейм му позволи да увеличи преднината си. Първият гейм на третия сет се оказа най-дългият в мача, като българинът изпусна пет възможности за пробив. Той обаче постигна целта си и до края даде само още един гейм на Шафранек.", "date": "2017.08.30", "title": "Григор Димитров тръгна с уверена победа на US Open"}
{"url": "http://www.dnevnik.bg/sviat/2017/08/30/3033618_posledniiat_naslednik_na_osmanskiia_tron_e_bil/", "text": "Дюндар Абдюлкерим Османоглу, последният наследник на трона на Османската империя, е бил евакуиран от Сирия в Турция по нареждане на турския президент Реджеп Тайип Ердоган, съобщи \"Дейли сабах\". 87-годишният Османоглу живееше сам в Дамаск, където е бил роден, след като родителите му били прогонени от Турция след премахването на халифата през 1924 г. Съпругата му Юсра почина миналия месец. Наследниците на османската династия, живеещи в Турция, отдавна се опитват да доведат от Сирия Дюндар Османоглу, който не можел да напусне дома си заради боевете.  Президентът Ердоган е наредил на външното министерство да осигури завръщането в Турция на Османоглу. Така той е бил евакуиран първо в Бейрут, а от там - в Истанбул. В пътуването си до Турция наследникът на османската династия е бил придружаван от персонал на турското външно министерство. Здравословното му състояние е добро, заяви турският посланик в Ливан Чагатай Ерджийес пред Анадолската агенция. Османоглу е внук на принц Мехмет Селим Ефенди, син на Абдул Хамид Втори - 34-тия султан на Османската империя. Потомците на Османската династия бяха изпратени в изгнание след рухването на империята и принудени да се разпръснат по света. През 1952 г. жените от династията получиха амнистия, а на мъжете бе разрешено да се завърнат в Турция през 1974 г. Малцина обаче действително го направиха, тъй като повечето от тях от десетилетия живеят в чужбина и са изградили там нов живот.", "date": "2017.08.30", "title": "Последният наследник на османския трон е бил евакуиран от Сирия по нареждане на Ердоган"}
{"url": "http://www.dnevnik.bg/skorost/2017/08/30/3033640_stroitelstvoto_na_novi_pochti_13_kilometra_ot_struma/", "text": "Началото на изграждането на участъка от автомагистрала \"Струма\" между Благоевград и Крупник ще бъде официално поставено в четвъртък - 31 август, съобщи БНТ2. Министерството на регионалното развитие и благоустройството издаде разрешение за строеж за първите шест километра от отсечката, която е с обща дължина 12.6 километра. Символичната първа копка на обекта ще бъде направена в района на Благоевград, където завършва лот 2 от автомагистралата. През следващата седмица ще бъде подновена поръчката и за тунел \"Железница\", който попада в участъка на лот 3 от автомагистрала \"Струма\". Стойността на договора е 186 милиона лева.  Поръчката беше спряна  от служебното правителство на Огнян Герджиков, след като се установи изнасяне на документи на участник в търга от външен оценител в процедурата. Срокът за изграждане на тунел \"Железница\", който е най-трудният участък от магистрала \"Струма\", трябва да бъде намален с поне 400 дни. Това се налага, за да не се загуби европейското финансиране на проекта. Надеждите са през 2019 година да започне реалното изграждане на тунела и магистралата при Кресненското дефиле. През май министърът на регионалното развитие и благоустройството Николай Нанков обяви, че общата цел е изграждането на автомагистрала \"Струма\" да приключи до декември 2023 година. Ако това стане факт, България няма да връща средства, отпуснати по европейски програми.", "date": "2017.08.30", "title": "Строителството на нови почти 13 километра от \"Струма\" започва"}
{"url": "http://www.dnevnik.bg/sviat/2017/08/30/3033642_deportaciia_i_tri_godini_zabrana_da_vliza_v_ukraina_za/", "text": "Руският журналист Анна Курбатова беше депортирана в Русия от Украйна, предаде ТАСС, цитирана от БТА. Прессекретарят на Службата за сигурност на Украйна (ССУ) Олена Хитлянска съобщи във \"Фейсбук\", че тя е пресякла украинско-руската граница. На руския журналист е наложена забрана да влиза в Украйна през следващите три години. Представител на руската погранична охрана съобщи, че Курбатова се намира на граничен контролно-пропускателен пункт в Брянска област. Тя ще бъде закарана с автомобил в столицата Москва. По-рано днес държавният Първи канал на руската телевизия съобщи, че неговата журналистка е била отвлечена от агенти на ССУ в украинската столица Киев. Хитлянска нарече Курбатова \"руска пропагандистка\", която ще бъде експулсирана заради \"дейности, вредящи на националните интереси на Украйна\". Конкретната причина е силно критичен неин репортаж отпреди няколко дни за отбелязването на националния празник на Украйна, Деня на независимостта, каза източник от ССУ, цитиран от Франс прес. Агенцията припомня, че журналистът от руската държавна телевизия Россия-24 Тамара Нерсесян бе експулсирана от Украйна на 15 август заради \"дейности, вредящи на украинските интереси\". Тя също получи забрана да влиза три години в страната. В края на юни друг журналист от телевизия Россия-24, Мария Князева, бе експулсирана от бившата съветска република по същите причини. Украйна е на 102-о място от общо 180 държави в индекса за медийна свобода на международната неправителствена организация \"Репортери без граници\", отбелязва \"Франс прес\".", "date": "2017.08.30", "title": "Депортация и три години забрана да влиза в Украйна за руски журналист"}
{"url": "http://www.dnevnik.bg/sport/2017/08/30/3033635_fotogaleriia_dvete_lica_na_voleibolistite_-_ot/", "text": "Българските волейболисти стигнаха четвъртфиналите на европейското първенство в Полша след  .", "date": "2017.08.30", "title": "Фотогалерия: Двете лица на волейболистите - от грешките до лекцията срещу Финландия"}
