{"url": "https://www.dnevnik.bg/sport/2019/02/04/3385467_vtoro_poredno_ravenstvo_na_livurpul_zavurza_bitkata_za/", "text": "Ливърпул\" не успя да запише победа във втори пореден мач във Висшата лига. Няколко дни след равенството с \"Лестър\" тимът на Юрген Клоп завърши 1:1 при гостуването си на \"Уест хем\". И двата гола паднаха през първата част в рамките на шест минути. Садио Мане даде преднина на \"Ливърпул\" в 22-ата минута, а малко по-късно Майкъл Антонио се разписа за \"чуковете\". \"Ливърпул\" продължава да е на върха с 62 точки, но вече разликата с шампиона \"Манчестър сити\" беше стопена до три. \"Тотнъм\" също е в битката за първото място, като изостава с пет точки от червените. През първата част \"Ливърпул\" често разиграваше топката в съперниковата половина в търсене на пролуки, но играчите на Клоп се оказаха неподготвени при някои от бързите контраатаки на \"Уест хем\". В рамките на няколко минути Чичарито имаше две добри положения за гол. В първата ситуация нападателят на \"Уест хем\" стреля близо до вратата, а вторият удар на мексиканеца беше спасен от Алисон Бекер. В 20-ата минута вратарят на \"чуковете\" Лукаш Фабиански се намеси отлично след изстрел на Роберто Фирмино. Две минути по-късно полският страж беше безпомощен. Джеймс Милнър проби отдясно и подаде към Мане, който се възползва от подхлъзване на защитник и прати необезпокояван топката във вратата. \"Уест хем\" се върна бързо в мача в 28-ата минута. Домакините разиграха заучено фаул и изнедаха противника, като Антонио беше изведен зад защитата и се разписа с диагонален удар по земя. В края на първата част \"чуковете\" можеха да сътворят обрат, когато Деклан Райс стреля опасно с глава. През второто полувреме \"Уест хем\" беше отборът, който имаше по-голям успех в търсенето на гола. В 73-ата минута Марк Нобъл се озова на стрелкова позиция, но ударът му мина на сантиметри над горната греда.", "date": "2019.02.04", "title": "Второ поредно равенство на \"Ливърпул\" завърза битката за титлата в Англия"}
{"url": "https://www.dnevnik.bg/sport/2019/02/04/3385249_vduhnoveniiat_lazarov_spasi_dva_machbola_i_vleze_v/", "text": "С вдъхновена игра и страхотен характер Александър Лазаров спаси два поредни мачбола и се класира за основната схема на тенис турнира от категория АТП 250 в София. 21-годишният българин направи впечатляващ обрат срещу поставения под №5 в квалификациите Лука Вани и спечели със 7:6 (6), 3:6, 7:5 след 2.10 часа игра. В първия кръг на основната схема Лазаров ще се изправи срещу един от най-силните испански тенисисти - Фернандо Вердаско. 35-годишният левичар от Мадрид, който през 2009 г. игра полуфинал на Australian Open и стигна до №7 в света, е поставен под №7 в София. Лазаров, който дори не е част от световната ранглиста, поднесе втора голяма изненада в зала \"Арена Армеец\". В неделя той  отстрани поставения под №3 и бивш №44 в света Лукаш Лацко  и стана вторият българин с победа в турнира след Григор Димитров. Освен че демонстрира много силен тенис във втори пореден двубой, финалистът от държавното първенство в зала отново показа характер и здрави нерви. Той изоставаше с пробив както в първия, така и в решаващия трети сет, но успя да ги обърне в своя полза, въпреки че срещу себе си имаше мощно сервиращ 198-сантиметров играч с 13 години професионален тенис зад гърба си. За пръв път в своята кариера Лазаров, който се включи в надпреварата с \"уайлд кард\", преодолява квалификациите на турнир от световния тур на АТП. С 12-те точки, които печели от влизането в основната схема в София, той ще влезе в топ 500 на световната ранглиста. Директният сблъсък за място в основната схема между Лазаров и Вани започна със сервис гейм на нула за българина. Той обаче допусна пробив на нула във второто си подаване. 33-годишният италианец затвърди предимството си с лекота и поведе с 3:1. Лазаров обаче намери сили да навакса изоставането си. Той върна пробива в осмия гейм, спечели много убедително следващите си два сервис гейма и в крайна сметка стигна до тайбрек. Решаващият гейм започна по-добре за българина. Той реализира ранен минипробив и поведе с 4:2 при първата смяна на полетата. 21-годишният тенисист удържа аванса си, а при 6:3 стигна до три поредни сетбола. Вани отрази и трите, но Лазаров се добра до четвърти при 7:6 и този път сложи край на първата част. Вторият сет започна нервно за финалиста от държавното първенство. Вани проби още първото му подаване, след което затвърди предимството си за 3:0. В шестия гейм италианецът, който заема 154-ото място в световната ранглиста, реализира втори пробив и поведе с 5:1. Лазаров не се отказа от сета и продължи да се бори. Той върна единия пробив и намали изоставането си до 3:5. Опитният му съперник обаче не пропусна втората си възможност да сервира за сета и след 6:3 изравни резултата в двубоя. Ситуацията за Лазаров стана много трудна, след като допусна пробив още в първия гейм на решаващата трета част. Той не се поддаде на разочарованието, върна пробива за 3:3, след което взе подаването си за 4:3 и поведе за пръв път в сета. Последва нов обрат на корта. Вани отново проби за 5:4 и получи шанс да сервира за спечелването на мача. Той поведе с 40:15 и всичко изглеждаше решено. Лазаров обаче показа страхотен характер, спаси двата поредни мачбола и върна пробива. Българският тенисист се възползва от импулса и подкрепата на публиката, спечели убедително следващите два гейма и сложи точка на драматичната битка. Мачът с Вавринка ще е втори за Лазаров в основна схема на турнир от календара на АТП. През 2017 г. той получи \"уайлд кард\" за основната схема в София, като отстъпи в първия кръг срещу молдовеца Раду Албот (6:7, 2:6). Другите два мача на 21-годишния българин на ниво АТП също бяха в \"Арена Армеец\", но в квалификациите. Миналата година той спечели първия си сет, но допусна обрат срещу германеца Оскар Оте - 7:6, 5:7, 6:1. При дебюта си през 2016 г. Лазаров отстъпи с 6:7, 4:6 в оспорван мач с румънеца Мариус Копил, който игра финал в София през 2018 г. Лазаров ще е третият българин в основната схема тази година. Другите двама са първата ракета на България Димитър Кузманов и 17-годишният талант Адриан Андреев, които получиха \"уайлд кард\".", "date": "2019.02.04", "title": "Вдъхновеният Лазаров спаси два мачбола и влезе в основната схема на \"София оупън\""}
{"url": "https://www.dnevnik.bg/sviat/2019/02/04/3385141_kmet_ot_palestinski_proizhod_stana_prezident_na/", "text": "Наджиб Букеле, бившият кмет на Сан Салвадор от лявата партия Фронт за национално освобождение \"Фарабундо Марти\", бе избран вчера за президент на Салвадор, предаде \"Франс прес\". Букеле, на 37 години, победи с обещанието да сложи край на редуването във властта само на две партии (десният Националистически републикански съюз и левият Фронт за национално освобождение \"Фарабундо Марти\"), което датираше от края на гражданската война през 1992 г. Неофициалният стил на Букеле (добре оформена брада, дънки, кожено яке и бейзболна шапка) му позволи да надвие основните си противници - богатия 42-годишен бизнесмен Карлос Кайеха от десницата и 51-годишния бивш министър на външните работи Уго Мартинес от Фронта за национално освобождение. Букеле бе кандидатът на Големия алианс за национално единство - партията, която го подкрепи за президентските избори, след като бе изключен от Фронта за национално освобождение. Прякорът му, Лястовицата, е и емблема на Големия алианс за национално единство. Той е син на виден представител на арабската общност и е от палестински произход. Букеле не се поколеба да направи рязък политически завой след края на дългия си флирт с Фронта за национално освобождение. Семейството му е било свързано с партизанското движение и дори е крило у дома си обявени извън закона негови ръководители по време на гражданската война. След края на войната Фронтът за национално освобождение \"Фарабундо Марти\" се интегрира в демократичната система на Салвадор, а Букеле е избран през 2012 г. като негов кандидат за кмет на предградието на Сан Салвадор Нуево Кускатлан. С подкрепата на фронта Букеле става три години по-късно кмет и на столицата, но през 2017 г. е изключен от партията, след като се скарва с общинска съветничка. Според голям брой анализатори партията който засенчва \"старата гвардия\". Обновяването на историческия център и обезпечаването на сигурност в Сан Салвадор направиха Букеле изключително популярен сред салвадорските младежи, които вече могат спокойно да се разхождат по улиците и в района около градската катедрала. Той разчупи утвърдените поведенчески модели и не се колебае да участва в любими развлечения на младите салвадорци като пейнтбола и екстремните спортове. Букеле освен това успя да проведе успешна кампания в социалните мрежи. Той се обяви против корупцията на двете най-големи партии, които доминират политическия живот на Салвадор вече близо 30 години, и заяви, че има пари за всички салвадорци, когато никой не краде. \"Няма да позволим да ни управляват все едни и същи. Ще пишем история\", обеща Букеле. За да спази обещанието си, на новоизбрания президент на Салвадор ще му се наложи да сключи споразумение за управление с Националистическия републикански съюз, който има парламентарно мнозинство, и да сложи край на насилието на престъпните банди и на голямата бедност, които карат хиляди салвадорци да напускат страната. /БТА", "date": "2019.02.04", "title": "Кмет от палестински произход стана президент на Салвадор"}
{"url": "https://www.dnevnik.bg/razvlechenie/2019/02/04/3385287_nominiraniiat_za_grami_rapur_21_savage_moje_da_bude/", "text": "Номинираният за \"Грами\" и пребиваващ в Атланта рапър 21 Savage бе арестуван от имиграционните служби в САЩ, според които той е осъден престъпник, който е пребивавал нелегално в страната, предаде \"Ройтерс\". Рапърът, чието истинско име е Ша Яа Бин Ейбрахам-Джоузеф, е пристигнал в САЩ от Великобритания през 2005 г., но е просрочил позволения от визата му престой. 21 Savage, чиято страница във \"Фейсбук\" показва, че му предстоят няколко концерта, е бил задържан в Джорджия и федералните имиграционни съдилища ще трябва решат дали да го депортират. През 2014 г. Ейбрахам-Джоузеф е бил обвинен в нарушение на закона за наркотици, а в неделя е бил арестуван като част от целева операция на местните власти. Адвокатът на рапъра коментира пред \"Варайъти\", че Ейбрахам-Джоузеф е \"модел на подражание\", който е работил по програми за финансова грамотност в подкрепа на младежи в неравностойно положение. Неговият защитник твърди, че работят в посока той да бъде освободен от задържане, докато съдействат на властите за изчистването на всякакви недоразумения. Според изданието последното участие на рапъра е било в четвъртък в Атланта като част от подгряващата програма за финалите на Супербоул в града, а последният му албум със заглавие I Am > I Was е дебютирал на първо място в класацията за албуми \"Билборд 200\".", "date": "2019.02.04", "title": "Номинираният за \"Грами\" рапър 21 Savage може да бъде депортиран от САЩ"}
{"url": "https://www.dnevnik.bg/bulgaria/2019/02/04/3385304_vsiaka_deseta_ubita_jena_e_tursila_predi_tova_zakrila/", "text": "Всяка трета убита жена е била подложена на системно насилие, а всяка десета е търсила закрила от полицията по повод насилие от страна на убиеца. Това сочат данни от анализ на съдебната практика на окръжните съдилища в България в периода 2012 - 2017 г., направен от екип на Българския хелзинкски комитет (БХК). Тези съдилища са издали най-малко 102 присъди за умишлени убийства на жени от мъже за същия период. В 95% от случаите убийците са се познавали с жертвите, в 70% от тях те са били в близки взаимоотношения. В 44 на сто от прегледаните случаи извършителят е бивш или настоящ партньор на убитата жена. На този фон българският съд продължава да приема ревността за \"смекчаващо вината обстоятелство\", което е недопустимо, отбелязват от правозащитната организация. За да повиши информираността и вниманието към темата, от комитета са направили платформата  ubita.org . На нея има база данни със 141 осъдителни присъди по дела за умишлени убийства, опити за убийства и причиняване на смърт по непредпазливост вследствие на нанесена телесна повреда. Пострадалите са жени на 14 или повече години, а извършителите са мъже. Присъдите са постановени в периода 2012 - 2017 г. от окръжните съдилища, които са разгледали делата като първа инстанция. Една от целите на платформата е да направи видимо насилието над жени. От БХК отбелязват, че официалната статистика в България не включва данни за случаите на домашно насилие и другите форми на насилие конкретно срещу жени. Убийствата като най-тежката форма на посегателство срещу личността също не се документират и анализират през призмата на обусловените от пола на жертвата специфики. Интерактивната карта на сайта дава възможност за преглед на постановените от даден окръжен съд присъди. Освен базата данни ubita.org поддържа актуален списък на медийно оповестените случаи на убийства на жени от мъже и разказва някои от историите на жертвите на смъртоносно насилие, скрити зад статистиката. По-рано днес данни на МВР показаха, че  всяко трето умишлено убийство в България е на жена в нейния дом , а убиецът е сред най-близките ѝ хора. През последните три години убийствата на жени, извършени от съпрузи, партньори и близки роднини, са се увеличили с 50%.", "date": "2019.02.04", "title": "Всяка десета убита жена е търсила преди това закрила срещу насилника си от полицията"}
{"url": "https://www.dnevnik.bg/biznes/2019/02/04/3385303_komisiiata_za_konkurenciia_shte_prouchi_zadulbocheno/", "text": "Комисията за защита на конкуренцията (КЗК) започва задълбочено проучване на намерението на \"Емко\" да придобие \"Дунарит\". Това съобщава ведомството, след като  с окончателно решение петчленен състав на Върховния административен съд  от 21 януари казусът със собствеността върху \"Дунарит\" се върна за ново разглеждане от Комисията за защита на конкуренцията. Собственикът на \"Емко\" Емилиян Гебрев се опитва от началото на 2016 г. да придобие контрола на русенския оръжеен завод \"Дунарит\", една от апетитните останки от някогашната империя КТБ. Оттогава срещу него има поредица от мерки от различни институции, които целят да препънат това му желание, посочва  \"Капитал\" .  КЗК първо през април безпрецедентно отказа да разглежда искането на \"Емко\" да купи \"Дунарит\", докато тече съдебно дело нагоре по веригата на собствеността на продаваното дружество. Впоследствие определението на комисията е отменено от ВАС, а и дългогодишният председател на регулатора Петко Николов беше сменен, като с едно от първите си решения новият състав на комисията пусна сделката.", "date": "2019.02.04", "title": "Комисията за конкуренция ще проучи задълбочено искането на \"Емко\" да придобие \"Дунарит\""}
{"url": "https://www.dnevnik.bg/sport/2019/02/04/3385254_andi_uorhol_burgerut_i_malko_ketchup_ili_kak_burgur/", "text": "Кощунство? Гениалност? А може би и двете? Този въпрос си задава специализираният сайт Adage.com, след като \"Бъргър кинг\" се оказа в центъра на вниманието покрай  шоуто на рекламите, съпътствало Супербоул . \"Някой друг гледа ли рекламата на \"Бъргър кинг\" по време на Супербоул в очакване на драматичен финал, който така и не дойде? Е, не сте сами\", написа Ерика Уайда от Today. В една от най-необичайните реклами веригата за бързо хранене показа как Анди Уорхол яде бургер. И нищо повече. Клипът завършва с надпис: \"Яж като Анди\".  Но как се появи видеото с известния американски творец, починал през 1987 г.? Видеото, продължаващо 45 секунди, е част от \"66 сцени от Америка\" - действителен филм, сниман от 1982 г. Пълната сцена, в която Уорхол яде бургера, продължава малко над четири минути и всъщност няма нищо по-различно от частта, показана в рекламата. \"Бих искал да покажем пълните 4 минути и 20 секунди по време на Супербоул, но това вероятно би донесло уволнение на всички ни, защото щяхме да го плащаме в следващите десет години\", пошегува се главният бранд мениджър на компанията Марсело Паскоа, като насочи вниманието към скъпата цена на рекламите по време на Супербоул (около 5 млн. долара за 30 секунди). От екипа на \"Бъргър кинг\" са платили за правата да използват кадрите с Уорхол, но не се посочва стойността. Колкото до филма и Уорхол - твърди се, че видеото от началото на 80-те години на миналия век не е било рекламно. Всъщност, режисьорът на \"66 сцени от Америка\" Йорген Лет заяви в интервю за Аdage.com, че при снимките известният творец е попитал дали няма бургер от \"Макдоналдс\". \"Още помня първия път, в който изгледах пълните кадри от филма, в който Анди Уорхол яде бургера на \"Бъргър кинг\" и главата ми експлодира. Помислих си: \"Това наистина ли е Анди Уорхол? Защо яде това? Какво става там?\", заяви маркетинг мениджърът на веригата за бързо хранене Фернандо Мачадо. Той добави, че в компанията са искали да използват кадрите, без да ги променят изобщо. Паскоа добавя, че в \"Бъргър кинг\" са имали желание да доставят на хората значимото преживяване да изгледат от началото до края \"това неловко мълчание\".", "date": "2019.02.04", "title": "Анди Уорхол яде бургер с малко кетчуп - да, в реклама през 2019"}
{"url": "https://www.dnevnik.bg/biznes/2019/02/04/3385308_sled_jalba_ot_lidul_komisiiata_za_konkurenciiata_globi/", "text": "Комисията за защита на конкуренцията (КЗК) наложи глоба 14.9 млн. лева на веригата магазини \"Метро кеш енд кери\". Причината е рекламен клип на \"Метро\", с който се прави опит за нелоялно и недобросъвестно привличане на клиентите на конкурента \"Лидл България\". Производството е по жалба на \"Лидъл България\", които твърдят, че \"Метро\" се възползва от практиката им да провеждат \"тематични седмици\" със стоки от различни държави. Антимонополната комисия е счела, че \"Метро\" са провели \"неразрешена сравнителна реклама\", с която \"дискредитират и опетняват репутацията и доброто име, положението и дейностите на \"Лидл България ЕООД енд ко\". Кампанията на \"Метро\" била със слоган \"Не сменяй вкуса, смени магазина. При нас италианската седмица е през цялата година. Метро. Имаме го\". При публикуването на клипа в социалните мрежи те били придружени с текста: \"Заповядай на италианска, азиатска, испанска, мексиканска, вегетарианска и каквато още седмица се сетиш. МЕТРО. Имаме го.\" Според \"Метро\" кампанията не е насочена срещу \"Лидъл\", като в документите за решението на КЗК са включени и становища от другите големи вериги за хранителни стоки, които също провеждат тематични седмици. Комисията обаче счита, че посланието \"Не сменяй вкуса, смени магазина\" внушава на клиентите на \"Лидъл\" да започнат да посещават \"Метро\", където, отново според рекламния клип, могат да намерят продуктите от различни държави целогодишно. Глобата е в размер на 2% от приходите на \"Метро кеш енд кери\" за 2017 г., като решението на КЗК може да бъде обжалвано пред Административен съд – София.", "date": "2019.02.04", "title": "След жалба от \"Лидъл\" комисията за конкуренцията глоби \"Метро\" с 15 млн. лева"}
{"url": "https://www.dnevnik.bg/sviat/2019/02/04/3385313_germaniia_moje_da_otbeleji_bjudjeten_deficit_v/", "text": "Германия може да се сблъска с 25 млрд. евро бюджетен дефицит до 2023 г., ако не затегне разходите, тъй като приходите от данъци вероятно ще се понижат, а заплатите в държавния сектор се повишават, пише в. \"Билд\", цитиран от \"Ройтерс\". Вероятността за бюджетен дефицит би представлявала драстично влошаване на финансите на най-голямата европейска икономика, която отчете бюджетен излишък 11.2 млрд. евро за миналата година. Предупреждението се съдържа в доклад, изготвен от финансовия министър Олаф Шолц за колегите му министри, тъй като те се подготвят за редовните бюджетни дискусии. Търговското напрежение между Китай и САЩ и евентуалното излизане на Великобритания без споразумение с ЕС вече накараха Германия да намали прогнозата си за икономическия растеж за тази година до 1 процент. В тази по-трудна ситуация по-ниските приходи от данъци ще отворят дупка от 5 млрд. евро в бюджета годишно, пише \"Билд\". Недостиг от 25 млрд. евро ще означава бюджетен дефицит под 1 процент от германския брутен вътрешен продукт. Изданието допълва, че на заседанието по бюджетно планиране миналата седмица министрите са били предупредени да държат под контрол разходите, отчасти заради бързия растеж на \"сметката\" за заплати в държавния сектор, която се очаква да достигне до 35 млрд. евро през 2020 г. спрямо 31 млрд. евро през 2016 г. /БТА", "date": "2019.02.04", "title": "Германия може да отбележи бюджетен дефицит в близките години, твърди \"Билд\""}
{"url": "https://www.dnevnik.bg/zelen/2019/02/04/3385261_bradatite_leshoiadi_v_evropa_zapochnaha_po-rano_ot/", "text": "Размножителният сезон за брадатите лешояди започва силно тази година, съобщават от  Фондацията за опазване на лешоядите  (Vulture Conservation Foundation). Първата мътеща двойка е наблюдавана в Бормио в италианския Национален парк Стелвио на 10 декември 2018, което е по-рано от обичайното и от последния сезон. Същата двойка през 1998 г. става първата размножителна двойка в италианските Алпи от изчезването на вида в региона в началото на ХХ век. Тази година двойката в Бормио даде ранно начало на размножителната програма, която обикновено започва в края на декември и продължава до февруари. През миналия сезон първото яйце е видяно в Южен Тирол в Италианските Алпи на 30 декември 2017 г. Размножителният сезон  От четирите вида лешояди, срещащи се в Европа, брадатият лешояд започва размножителния си сезон най-рано. Още от края на октомври сред брадатите лешояди от Алпите до Сиерите на Андалусия и Пиренеите се наблюдава брачно поведение и формиране на размножителни двойки. Част от това поведение са изграждането на гнезда и взаимно пощене на птиците. В Европа Размножителният сезон 2018-2019 г. се отбелязва с данни за мътещи двойки от различни региони на континента. Те включват 230 двойки в Европа, сред които са и 51 двойки, реинтродуцирани в Алпите. Природозащитниците в Алпите активно следят популацията там и докладват наблюденията си на Международната мрежа за мониторинг на брадатите лешояди (International Bearded Vulture Monitoring Network - IBM), където се събират данни за популацията на вида. Вече са докладвани данни за снесени яйца на брадати лешояди от няколко места във френските Алпи - Националния парк Екрен, Националния парк Ваноаз и планинския масив Аравис в Горна Савоя. Природозащитници от френския Национален парк Западни Пиренеи също докладват, че поне две от шестте двойки в региона мътят, а в Андалусия (Испания) вече има три размножителни двойки, като първата от тях е снесла своето яйце на 18 януари. Брадатият лешояд Той намалява повсеместно с изключение на Северна Испания, където популацията му бележи растеж от 1986 г. насам. Предполага се, че броят птици е намалял с 25 - 29% за последните 3 поколения. В Европа трендът за намаляването на популацията е поне 10% за 3 поколения. В България брадатият лешояд има статут \"изчезнал\". Основните заплахи за вида са отравянията, често насочени към вълци, разрушаване на местообитания, безпокойство по местата за размножаване и сблъсъците с електропреносната мрежа. Освен защитен от европейската мрежа \"Натура 2000\" по силата на Директивата за дивите птици и националния Закон за биологичното разнообразие ( ) брадатият лешояд е обект на защита и от Конвенцията за опазване на мигриращите биологични видове диви животни (Бонска конвенция), Конвенцията за опазване на европейската дива флора и фауна и природните местообитания (Бернска конвенция) и Конвенцията по международната търговия със застрашени видове (CITES конвенция). България е първата страна, която успява да размножи брадати лешояди в плен – в Софийския зоопарк в периода 1916 – 1927 г. една двойка успява да отгледа 11 малки. Тогава видът още гнезди на свобода. Видът изчезва за България през 1962 г., когато е открита последната птица, убита над Сливен. Някогашните му местообитанията са защитени от зони от \"Натура 2000\". Работа за брадатия лешояд в България В България гражданската организация \"Зелени Балкани\" работи по дългосрочна програма за връщането на вида в природата. За момента те проучват потенциално добрите места за освобождаване на птици и промяна на мисленето и настроението на обществото към вида. В Спасителния център на \"Зелени Балкани\" в Стара Загора се намира единствената размножаваща се двойка брадати лешояди в България, като досега тя е имала 5 малки. И петте брадати лешоядчета, родени там, са напуснали страната като част от европейската програма за обмен с цел възстановяване на вида на континента. Тази година  двойката отново има яйце . В България възстановяването на брадатия лешояд се съобразява с европейски програми и с Балканския план за възстановяване. Пускане на брадат лешояд в българската природа не може да започне, преди да се изградят стабилни колонии на белоглави лешояди (вече с голям  напредък след дългогодишна работа на природозащитните организации ) и преди да има свободно гнездящи черни лешояди (засега и  трите освободени в България черни лешояда са напуснали страната ). В момента тече 5-годишен проект на пет основни партньора от четири европейски държави за черния лешояд -  Светло бъдеще за черния лешояд LIFE14 NAT/BG/649 , като природозащитниците очакват до 10 години първите черни лешояди да се задържат в страната ни. През това време могат да започнат дейностите за подготовка на освобождаване сред природата в България и на брадати лешояди.", "date": "2019.02.04", "title": "Брадатите лешояди в Европа започнаха по-рано от обичайното размножителния си сезон"}
{"url": "https://www.dnevnik.bg/photos/2019/02/04/3385330_snimka_na_denia_nauchi_me_na_horo_-_kak_tenisisti/", "text": "Част от участниците в тенис турнира в София се включиха в импровизиран урок по хоро под звуците на традиционна родопска музика с гайди, тъпан, диджериду и народен изпълнител. Събитието се състоя пред зала \"Арена Армеец\", където за ", "date": "2019.02.04", "title": "Снимка на деня: Научи ме на хоро - как тенисисти танцуваха пред \"Арена Армеец\""}
{"url": "https://www.dnevnik.bg/sport/2019/02/04/3385329_kniga_na_rainhold_mesner_posvetena_na_boian_petrov/", "text": "Книга на легендата в алпинизма Райнхолд Меснер ще бъде представена в София на 7 февруари. \"Убийството на невъзможното\" е посветена на  Боян Петров , съобщават от \"Книгомания\". \"Преди 50 години Меснер пише статия със заглавие \"Убийството на невъзможното\", след като осъществява своето най-трудно изкачване на Средното ребро на Сас дла Круш (Хайлигкройцкофел) в Доломитите. Поставя се епохална промяна на основните ценности на катеренето и началото на движението за чистото катерене. Днес в книгата \"Убийството на невъзможното\" Меснер събира над 30 статии, с които известни катерачи от цял свят дискутират темата за предела в алпинизма\", посочват от \"Книгомания\". Един от текстовете в книгата е на Боян Петров. Това е последната статия, която българският алпинист пише, преди да поеме към изкачването на Шиша Пангма. За българското издание Меснер пише авторска бележка, в която говори за Петров. \" \", пише Меснер.  добавя Меснер в българското издание Той добавя, че не се вълнува от онези, които изкачват планините за бройката: метри, часове, брой достигнати върхове. \" Боян Петров  изчезна в опит да изкачи Шиша Пангма . Денят на представянето на книгата пред българска публика е избран, защото 7 февруари е рождената дата на Петров. Меснер е първият човек, изкачил самостоятелно Еверест (8848 м) без кислороден апарат, и първият, изкачил всичките 14 осемхилядника.", "date": "2019.02.04", "title": "Книга на Райнхолд Меснер, посветена на Боян Петров, ще бъде представена в София"}
{"url": "https://www.dnevnik.bg/sviat/2019/02/04/3385340_daniia_izgoni_slujiteli_na_huauei_slujbite_v_norvegiia/", "text": "От Дания са експулсирани двама служители на \"Хуауей текнолъджис\" (Huawei Technologies), съобщи днес датската полиция, цитирана от \"Ройтерс\". При проверка в копенхагенския офис на китайската компания е било установено, че двамата не отговарят на законовите изисквания за пребиваване и разрешение за работа. От полицията уточниха, че инспекцията е част от \"рутинно разследване\" из обекти, където има съсредоточаване на чуждестранни служители и работници. След проверката в офисите на \"Хуауей\" в четвъртък към четирима служители на компанията са били предявени обвинения, а двама от тях вече са изгонени от страната, каза говорителка на полицията. По думите ѝ полицейската акция няма връзка с появилите се наскоро публикации, че \"Хуауей текнолъджис\" е под засилено наблюдение заради връзките си с китайското правителство и обвиненията, че Пекин използва нейни технологии за шпионаж. \"Разстоянието е малко\" Разузнавателните служби в Норвегия междувременно предупредиха за опасност при употреба на технологии \"Хуауей\", чиито връзки с режима в Пекин пораждат безпокойства във връзка със сигурността, предаде \"Франс прес\". \"Разстоянието е малко между търговски играч като \"Хуауей\" и китайския режим\", посочи ръководителят на вътрешното разузнаване Бенедикте Бьорнлан, представяйки доклада за оценка на рисковете през 2019 г. \"Компания като \"Хуауей\" ще бъде уязвима за влияние от своята страна на произход дотогава, докато в Китай има закон за разузнаването, задължаващ лицата, организациите и частните предприятия да сътрудничат с държавата\", изтъкна тя. В Норвегия основните телекомуникационни оператори \"Теленор\" (Telenor) и \"Телия\" (Telia) вече са оборудвани от \"Хуауей\" за мрежите си от четвърто поколение (4G) и в момента подготвят  въвеждането на 5G . Норвегия е особено предпазлива, тъй като вече си навлече гнева на Китай през 2010 година, когато удостои с Нобелова награда за мир китайския дисидент Лю Сяобо. Тогава тя стана обект на дипломатически и търговски наказателни мерки от страна на Пекин. /БТА", "date": "2019.02.04", "title": "Дания изгони служители на \"Хуауей\", службите в Норвегия предупредиха за \"опасни\" технологии"}
{"url": "https://www.dnevnik.bg/bulgaria/2019/02/04/3385375_bulgariia_i_makedoniia_podpisaha_programa_za/", "text": "В присъствието на премиерите на България и Македония Бойко Борисов и Зоран Заев българският и македонският министри на културата Боил Банов и Асаф Адеми подписаха програма за сътрудничество в областта на културата до 2021 година. Министър-председателят на Македония посочи значението на българското европредседателство за това, че Македония кандидатства за член на НАТО. Изтъкна, че от 27 години Македония чака да стане член на Организацията на Северноатлантическия договор.  \"Преди няколко дни нашият парламент прие устава за промяната на името, а след това ратифицирахме и Преспанския договор. И изразяваме огромна благодарност на българския народ и премиера Бойко Борсов, защото това нямаше да е възможно, ако Борисов със своята храброст, със своя европейски дух и по европейски начин, типичен за 21 век, не спомогна за подписването на договора за добросъседство между България и Македония. Благодарение на този договор лично аз като премиер на Македония имах храброст и сила да продължа и да вляза в обществения спор за името на нашата държава\", заяви Заев. За членство в Европейския съюз Македония ще започне преговори през юни, информира още Заев. По думите му това е възможно, защото по време на европредседателството си България е поставила във фокуса на вниманието Западните Балкани. Министър-председателят Бойко Борисов изтъкна, че българското европредседателство е останало в историята с това, че е сложило темата за Западните Балкани на масата. Борисов информира, че двете държави ще работят за нулеви ставки в митническите тарифи. \"605 млн. евро е стоковият обмен между България и Македония сега и така ще видите, че веднага ще минем 1000 млн .евро. Защото много фирми имат интерес да инвестират\", каза той. Борисов посочи, че София е била избрана за логистичен аутсорсинг център на Световната банка за света. \"Това ще са 200 нови високотехнологични работни места, а това ще е огромен шанс за приятелите ни от Западните Балкани. Всички ние заедно ще го вървим тоя път, защото той е реален. И българският народ има голяма заслуга за това\", заяви той.", "date": "2019.02.04", "title": "България и Македония подписаха програма за сътрудничество в областта на културата"}
{"url": "https://www.dnevnik.bg/bulgaria/2019/02/04/3385382_pred_sedebnata_palata_se_subraha_demonstranti_v/", "text": "Гражданската инициатива \"Правосъдие за всеки\" организира шествие в защита на председателя на Върховния касационен съд (ВКС) Лозан Панов. Акцията под надслов \"Да защитим правото и съда от прокуратурата и олигархията!\" тръгна от социалните мрежи. Участниците се събраха пред НДК в 18 ч. От там шествието тръгна по бул. \"Витоша\" към Съдебната палата. Протестът е подкрепен и от майките на деца с увреждания от \"Системата ни убива\", и от сдружение БОЕЦ. Причината за демонстрацията е доклад на Инспектората към Висшия съдебен съвет, подготвящ процедура по отстраняването на председателя на ВКС.", "date": "2019.02.04", "title": "Пред съдебната палата се събраха демонстранти в защита на Лозан Панов"}
{"url": "https://www.dnevnik.bg/photos/2019/02/04/3385317_fotogaleriia_kak_abu_dabi_za_pruv_put_posreshtna_papa/", "text": "Папа Франциск се срещна днес с представители на ръководството на Обединените арабски емирства (ОАЕ), предаде \"Ройтерс\", цитирана от БТА. Агенцията определя посещението като историческо.На снимката папата е посрещнат от престолонаследника на Абу Даби шейх Мохамед бин Зайед ал Нахян, заместник-главнокомандващия въоръжените сили, считан понякога за фактическия ръководител на Обединените арабски емирства.", "date": "2019.02.04", "title": "Фотогалерия: Как Абу Даби за пръв път посрещна папа"}
{"url": "https://www.dnevnik.bg/sport/2019/02/04/3384856_breidi_i_novobranec_izvedoha_nju_inglund_do_rekorden/", "text": "Ню Инглънд пейтриътс\" триумфира в  Супербоул  за шести път след победа с 13:3 над \"Лос Анджелис рамс\" в най-чаканото спортно събитие в САЩ. Двубоят беше много качествен, макар да не предложи зрелищни отигравания и голяма резултатност. На преден план излезе защитната игра и тактическото надиграване между двата тима. Срещата в Атланта влезе в историята като най-нискорезултатния сблъсък. Двата тима отбелязаха само 16 точки и едва един тъчдаун. Досегашната среща с най-ниска резултатност беше през 1973 г. (\"Маями\" – \"Вашингтон\" 14:7). Двубоят беше чакан с голям интерес заради сблъсъка между 41-годишния Брейди и 17 години по-младия куотърбек на \"овните\" Джаред Гоф. Опитът на Брейди и добрата защита на \"патриотите\" обаче се оказаха решаващи. Грешка на Гоф в решаващ момент и пресечено подаване, също наклониха везните. В битката на треньорът Бил Беличик надви 33-годишния Шон Маквей и отново изведе тима си до трофея \"Винс Ломбарди\". Легендарният дует Брейди и Беличик завоюва своите шести шампионски пръстени. Двамата излязоха в мач за титлата за девети път. По този начин \"Ню Инглънд\" изравни \"Питсбърг стийлърс\", който е единственият друг отбор с шест победи. Триумфът на легендарното дуо идва 17 години след първата им победа в Супербоул (2002 г.). Победата е трета в последните пет години за състава от Фоксбъро. От 2015 г. насам те пропуснаха само веднъж да играят в мача за титлата. Година след драматичната загуба от \"Филаделфия ийгълс\", \"патриотите\" се връщат на върха\". Беличик вече е най-възрастният треньор, стигал до отличието, като е на 66 години. Той е и треньорът с най-много титли. На 41 години пък Брейди подобри рекорда за най-възрастен куотърбек. Дотук никой в историята не беше печелил на повече от 39 годии (рекордът се държеше от Пейтън Менинг). Брейди вече е и най-титулуваният играч в историята на НФЛ. Дотук той делеше първата позиция с Чарлс Хейли, с когото имаха по пет шампионски пръстена. Освен това куотърбекът записа рекордната победа №237 в кариерата си, изпреварвайки Адам Винатиери. \"Беше невероятна година, преминахме през какво ли не. Може би никога не сме имали толкова трудности, но заедно се справихме. Мачът беше много тежък, защитата на \"Лос Анджелис\" е много силна, те не ни оставиха никакви шансове и трябваше да намерим пролука, която да използваме. Отбелязахме тъчдаун, а и нашата защита направи един от най-добрите мачове, които съм виждал\", каза Брейди след срещата. Още първият пас на Брейди в мача беше пресечен, но той завърши с 21 успешни от общо 35 и раздаде пасове на общо 262 ярда. Много силен мач направи новобранецът Сони Мишел, като рънингбекът отбеляза единствения тъчдаун. За MVP във финала беше избран уайд ресийвърът Джулиан Еделман, който направи много силен мач. Опитният Еделман беше търсен в най-важните моменти като овладя десет подавания от Брейди на общо 141 ярда. На ниво беше и другата звезда на тима Роб Гронковски. В първата четвърт \"Ню Инглънд\" владееше топката повече от 11 минути. Том Брейди имаше три различни периода, в които трябваше да придвижи топката до ендзоната на \"овните\", но не сполучи. Още при първия му опит за пас, подавайки към Крис Хоугън, защитата на \"Лос Анджелис\" пресече топката. \"Патриотите\" пропуснаха да открият резултата след изстрел от 46 ярда на Стивън Гостковски. В същото време нападението на \"овните\" не действаше толкова убедително. Рънингбековете Си Джей Андерсън и Тод Гърли играха общо три пъти с топката, а куотърбекът Гоф хвърли пасове само на 17 ярда. Резултатът беше открит 10:33 минути преди края на втората четвърт. При втория си опит Гостковски този път беше точен от 42 ярда, за да изведе \"патриотите\" напред с 3:0. До почивката \"патриотите\" имаха още един добър шанс да увеличат актива си. При оставащи 1:16 минути и четвърти даун на 32-ия ярд в полето на \"Ел Ей\" нападението на \"Ню Инглънд\" остана на полето, а Брейди не успя да подаде към Гронковски. През първото полувреме \"патриотите\" преодоляха общо 195 ярда, срещу едва 57 за съперника си. Джаред Гоф успя да придвижи топката с първи даун в едва два случая. Освен това куотърбекът на \"Лос Анджелис\" беше повален на тревата два пъти – веднъж от Кайл Ван Ной и веднъж от Донта Хайтауър. Брейди също претърпя един \"сак\", след като най-добрият защитник в лигата за последните две години Аарън Доналд проби гардовете на \"Ню Инглънд\" и повали куотърбека. Второто полувреме започна лошо за \"патриотите\", след като защитникът Патрик Чунг получи контузия и напусна. Двата тима продължиха да правят много грешки в нападение, като така и не се стигаше до тъчдаун. След поредния неуспешен опит на Гоф, в който дори беше повален отново от Хайтауър и Ван Ной, \"рамс\" имаше притежение на 53 ярда от ендзоната на \"патриотите\". Грег Зерлейн беше точен и по този начин изравни резултата 3:3. Въпреки изравняването на резултата с наближаване на финалните минути съставът на \"Ню Инглънд\" играеше по-спокойно. Опитът на \"патриотите\" си каза думите и те бяха първият отбор, стигнал до тъчдаун. Брейди придвижи на 69 ярда с подавания към Гронковски (два пъти), Еделман и Рекс Бъркхед. Тимът стигна за пръв път в близост до ендзоната на \"овните\" и се възползва. Сони Мишел за два ярда и отбеляза тъчдаун. Рънингбекът на \"Пейтриътс\" стана едва вторият новобранец в последните 30 сезона, който отбелязва тъчдаун в Супербоул, носейки топката. Мишел записа и своя шести тъчдауна в плейофите, с което постави рекорд в НФЛ. Още в следващата атака \"патриотите\" пречупиха своя съперник. Джаред Гоф придвижи топката 48 ярда в рамките на седем отигравания и стигна в близост до ендзоната на \"патриотите\". Куотърбекът на \"Лос Анджелис\" обаче взе спорно решение да подава надалеч още при втори даун и пасът му към Брандън Куук беше пресечен от Стефон Гилмор. Това даде обратно топката в ръцете на Брейди при оставащи само 4.22 минути до края на редовното време. В рамките на 3.05 минути той я придвижи на 41 ярда от вратата на \"овните\", а там последва ново точно изпълнение на Гостковски с шут, което даде аванс от 10 точки на \"Пейтриътс\". \"Овните\" атакуваха в последната минута, но стигнаха само до 48-ия ярд, откъдето изстрелът на Зерлейн се оказа неточен и така беше сложена точка на срещата. \"Днес е велик ден за нашия футболен отбор. Голямата заслуга е на играчите, които се трудеха много и показаха, че са шампиони с поведението си на терена. Всички ни отписваха посредата на сезона, но ние още сме тук и показахме, че знаем как да печелим\", каза след двубоя Беличик.", "date": "2019.02.04", "title": "Брейди и новобранец изведоха \"Ню Инглънд\" до рекорден шести триумф в Супербоул"}
{"url": "https://www.dnevnik.bg/photos/2019/02/04/3384800_fotogaleriia_tursi_se_specialist_vruzki_s_realnostta_i/", "text": "В началото на седмицата \"Дневник\" представя традиционната класация на избраните сред препоръчваните комикси. Данните са към 19 часа на 3 февруари. Автор karabastun, три препоръчвания.", "date": "2019.02.04", "title": "Фотогалерия: Търси се специалист \"Връзки с реалността\" и още комикси от седмицата"}
{"url": "https://www.dnevnik.bg/bulgaria/2019/02/04/3384758_dnes_borisov_posreshta_zaev_v_sofiia/", "text": "Премиерът Бойко Борисов ще проведе среща с министър-председателя на Република Македония Зоран Заев, който е на посещение в София на днес, 4 февруари, съобщава правителствената пресслужба. Двамата ще обсъдят развитието на сътрудничеството в различни сектори, проекти в сферата на инфраструктурата и транспорта, както и изпълнението на Договора за приятелство, добросъседство и сътрудничество. В делегацията на министър-председателя Зоран Заев ще бъде министърът на културата на Република Македония Асаф Адеми. Той, заедно с българския си колега Боил Банов, ще поднесат венец пред бюст-паметника на Гоце Делчев в столичния парк \"Борисова градина\" по случай 147-годишнината от рождението на революционера. По време на посещението министрите на културата на двете страни - Боил Банов и Асаф Адеми ще подпишат \"Програма за сътрудничество в областта на културата\" между България и Република Македония.", "date": "2019.02.04", "title": "Борисов посреща Заев в София"}
{"url": "https://www.dnevnik.bg/zdrave/2019/02/04/3384667_ochakva_se_dnes_da_budat_obiaveni_idei_za_oshte/", "text": "По-справедливо оценяване на нетрудоспособността на хората, ефективна подкрепа за наистина нуждаещите се, съобразена с техните способности. Преосмисляне на  наредбата, взимаща предвид само основното заболяване  при оценката. Действащ електронен регистър на хората с увреждания, с електронни досиета, проследяващи историята на всеки отделен случай. И  спиране на течовете , така че парите да стигат до реално нуждаещите се. Това ще поискат днес отново, за пореден път в последните над 10 години, хора с увреждания, техни организации и родители, грижещи се за деца с увреждания.", "date": "2019.02.04", "title": "По-справедлива оценка на нетрудоспособността? Започва обсъждане на идеи"}
{"url": "https://www.dnevnik.bg/detski_dnevnik/2019/02/04/3384634_uchitelite_koito_iskat_decata_da_mogat_i_da_znaiat/", "text": "\"Вие сте страхотен учител, защото искате да можем и да знаем\", написала 9-годишната Ива като пожелание на картичката, която класът подарил на учителя си Ивайло Бонев. \"Вие сте един от малкото учители, които искат да можем и да знаем, другите искат да слушаме и да мълчим\", разяснила тя, когато той я попитал какво има предвид. \"Децата имат нужда да бъдат чути, разбрани, да им бъде даден шанс да са активни в процеса на обучение, да участват. Това, което ние правим, е да ги включим в процеса, когато има диалог\", разказва Ивайло Бонев за преподавателската си работа. Той, заедно с Михайло Николич, са основатели на  образователния център \"Технократи\" , който учи деца и младежи на наука, технологии и изкуства. Преди две години и половина двамата се запознават и решават да обединят усилията си, за да направят центъра. Казват, че технологиите са неизбежното средство в ученето, децата ги усвояват и без специално преподаване. В \"Технократи\" деца от 7 до 16-годишна възраст учат за кръгова икономика, за зелена енергия, какво е рециклиране, какво е добиване на енергия от слънце, вятър и вода, какво е електролиза, водородно гориво. Да запазим страстта към ученето Основната цел на \"Технократи\" е да запази желанието и страстта на децата за учене, защото, според основателите на центъра, те я имат като малки и я губят като пораснат. \"На 7, 8, 9 години влизат в курсовете и ние виждаме колко активни са, колко любопитни, колко питащи, търсещи, ентусиазирани. И това нещо по пътя, с годините започва лека-полека да се губи, защото децата биват вкарвани в рамки и когато стане задължително\", казва Михайло. На въпроса с какво днешните деца се отличават от тях, когато са били малки, Ивайло отговаря: \"Ние навремето бяхме много по-търпеливи, защото нещата се случваха много по-бавно. За да се видиш с приятел, трябваше да отидеш до тях, да викаш под прозореца, да звъниш, че майка му да се покаже и да те уведоми, че точно е излязъл и отишъл нанякъде. Отиваш да го търсиш... Нещата логически се случваха по-бавно. Нямаше джиесеми, електронните игри бяха съвсем други. Ако някой има игра, се събираме всички да си чакаме реда, за да поиграем 10-15 минути на нея. Сега всичко се случва тук, сега и веднага. И ако то не се случи така, на децата им става скучно, те искат, динамика, екшън. Това е и проблемът с образователната ни система, създадена за други времена и други деца,  несъобразена със съвременните нужди на децата, които са свикнали и са готови да поемат много повече информация, отколкото връстниците си преди 10 години. Предлага им се много информация и от много места, но не и там, откъдето е важно. Тоест интерактивният подход много по-добре работи в тази насока. Учебникът малко или много ограничава децата.\" Ивайло Бонев и Михайло Николич искат да бъде променена образователната система в \"интерактивно експериментиране и вземане на активно участие на децата в обучителната програма\". Вярват, че е по-важно подрастващите да бъдат въвлечени в дискусия, в експеримент, а ролята на технологиите е процесът да бъде по-интересен, по-интерактивен, по-забавен, по-разчупен. Децата изучават и себе си \"Например, имаш робот, сглобил си го сам и когато направиш някоя програма, можеш веднага да я тестваш върху робота и да видиш дали той изпълнява това, което ти си програмирал. Имаш сензори, тестваш, връщаш, опитваш в реално време и затова ти е интересно. Защото ако им дадем само една програма за програмиране, на децата ще им е по-скучно\", казва Ивайло Бонев. Михайло Николич добавя, че косвените знания са също толкова важни, защото децата начуават неща за сензорите, за моториката стигат до въпроса как и така учат неща, които нямат нищо общо с конкретния робот. \"И това целим ние - да разширяваме знанията им, без да ги насочваме конкретно към някоя специфична наука, а им отваряме нови хоризонти, сами да се ориентират кое им е интересно\", казва. В \"Технократи\" децата учат по нов начин и нови неща не само за роботика и програмиране, но и за самите себе си: умения да комуникират с другите и да работият в екип, умения да се справят със собствените си страхове и със собствените си дефицити като толерантност, разбиране. \"Някои деца се съсредоточават повече върху сглобяването и измислянето, други - върху програмирането. Така че те, работейки заедно, всъщност се научават и да приемат своите силни и слаби страни, както и да приемат факта, че работейки с другите, могат да се допълват\", отбелязва Михайло. Помощ и насоки за училищата Ивайло Бонев води класове по компютърно моделиране, които са по министерството на образованието, но казва, че много от училищата не са подготвени. Хубавото е, че на курсовете получават добра обратна връзка от децата, разбират кои неща са им пределно ясни и вече безинтересни и няма нужда да се засягат и кое им е интересно. Двамата казват, че министерството на образованието се опитва в правилна насока да работи с компютърното моделиране, което вече се учи в трети клас, но недоглежда, че назрява проблемът с учителите или конкретно с липсата им. \"Технологиите се развиват постоянно и много бързо. И скоро ще имаме много интересно предизвикателство, защото много от учителите са над 55 години, които като се пенсионират, няма желаещи млади хора да ги заместят\", казва Бонев. Наскоро от столично училище се свързват с тях във връзка с новата програма на просветното ведомство за занимания по интересис молба да преподават роботика на децата, но им предлагат заплащане от 7.80 лв. на час. \"Тоест, по-скоро очакванията са ние да спонсорираме училището. Финансовият проблем е само един от проблемите\", добавя. От \"Технократи\" искат да работят с училищата, да обучават техни кадри. Целта им е не да направят голям екип и няколко центъра из страната, а да развият програми, идеи, концепции, които да споделят с министреството на образованието и да развиват заедно в училищата, да обучат хора, така че да стигнат до много деца. Състезание с водородни коли Основателите на \"Технократи\" се вълнуват като деца, когато разказват за това, което предстои. През май организират състезание с водородни коли, като за проекта вече са получили подкрепа от министерството на образованието и на транспорта, както и от столичната община. Децата, които участват, получават комплекти за възобновяема енергия, с които могат да правят експерименти. След това получават една водородна кола, която се задвижва с горивна клетка и с водородни контейнери. След състезанието между училищните отбори се излъчва победител, който отива на международното състезание на финала в Прага. Вече се е записало за участие едно училище във Видин и децата там са получили кутията си. Ивайло Бонев и Михайло Николич искат минимум 4 училища да участват, но те сами трябва да си намират спонсориране, за да си купят кутията. Така че най-интересното предстои.", "date": "2019.02.04", "title": "Учителите, които искат децата да могат и да знаят"}
{"url": "https://www.dnevnik.bg/sport/2019/02/04/3384849_adrian_andreev_i_vavrinka_davat_start_na_sushtinskata/", "text": "С мачове на голямата българска надежда Адриан Андреев и носителя на три титли от Големия шлем Стан Вавринка днес започва същинската част от \"София оупън\". Двамата ще излязат на централния корт в \"Арена Армеец\" в първите две срещи от основната схема на турнира от категория \"АТП 250\". На корта днес ще бъде и Александър Лазаров, който  в неделя преодоля първия кръг на квалификациите . Той стана първият българин извън Григор Димитров с победа в София, след като записа впечатляващ успех срещу поставения по №3 в пресявките Лукаш Лацко. Програмата за втория ден започва в 12.00 часа с друг мач от квалификациите. Поставеният под №1 Яник Маден от Германия се изправя срещу хърватина Франко Шкугор, който влезе като резерва в турнира, а в първия кръг победи в драматичен мач поставения под №8 Салваторе Карузо от Италия. След тях на централния корт в \"Арена Армеец\" излиза Лазаров, който ще срещне Лука Вани в директен двубой за място в основната схема. 21-годишният българин изигра страхотен мач срещу Лацко в първия кръг и спечели със 7:6 (5), 6:2. Неговият съперник от Италия, който е 154-ти в световната ранглиста и поставен под №5 в квалификациите, стигна до втория кръг след оспорван мач с германеца Рудолф Молекер - 6:2, 6:7, 7:5. Най-рано в 16.00 часа ще започне първият двубой от основната схема на \"София оупън\" - Адриан Андреев срещу Матю Ебдън. Това ще е първа среща между 17-годишния българин, който  започна сезона като №2 в света при юношите , и 31-годишния австралиец, който е 45-и в световната ранглиста при мъжете. Андреев ще играе в София за трети път. През 2018 г.  българинът влезе в историята  като първия тенисист, роден през третото хилядолетие, който участва в основна схема в турнир на АТП. Той отстъпи с 3:6, 4:6 от Денис Истомин. През 2017 г. Андреев получи \"уайлд кард\" за квалификациите.  Във втория си мач на ниво АТП  той загуби с 2:6, 0:6 от германеца Максимилиан Мартерер. Победителят от мача между Андреев и Ебдън ще играе във втория кръг с шампиона от първото издание на \"София оупън\" Роберто Баутиста Агут. Испанецът почива на старта като поставен под №4 в надпреварата. Последният мач за деня, който ще започне най-рано в 18.00 часа, противопоставя Стан Вавринка и миналогодишния финалист Мариус Копил. Вавринка ще участва в турнира за втора поредна година. При дебюта си носителят на три титли от Големия шлем стигна до полуфиналите, където беше спрян от бъдещия шампион Мирза Башич. 33-годишният швейцарец, който заема 57-ото място в световната ранглиста, има две победи в досегашните си два мача с 28-годишния Копил, който е една позиция по-напред в класацията на АТП. Победителят от третия им двубой ще играе във втория кръг с поставения под №6 Фернандо Вердаско или квалификант. Тези срещи са част от много силната първа четвърт, в която  попаднаха още водачът в основната схема Карен Хачанов, Денис Истомин и Матео Беретини . Програмата за деня (Кв.) Яник Маден - Франко Шкугур (12.00 ч.) (Кв.) Александър Лазаров - Лука Вани (1 кръг) Адриан Андреев - Матю Ебдън (най-рано в 16.00 ч.) (1 кръг) Стан Вавринка - Мариус Копул (най-рано в 18.00 ч.) (Кв.) Стефано Травалия - Eгор Герасимов (12.00 ч.) (Кв.) Серхий Стаховски - Даниел Брандс", "date": "2019.02.04", "title": "Адриан Андреев и Вавринка дават старт на същинската част от турнира в София"}
{"url": "https://www.dnevnik.bg/sport/2019/02/04/3384902_ostanki_ot_samoleta_prevozval_futbolista_emiliano_sala/", "text": "Останки от  самолета, превозвал футболиста Емилиано Сала , са били открити в Ламанша, съобщи Би Би Си, като се позова на официална информация. Очаква се днес на мястото да бъдат изпратени подводни екипи. Самолетът Piper Malibu N264DB изчезна от радарите на 21 януари на път от Нант за Кардиф. На борда са били Сала и пилотът Дейвид Иботсън. Последва мащабно търсене, но то приключи без успех. След набиране на частни средства търсенето беше подновено. Дейвид Миърнс, който ръководи операцията, заяви, че останките са открити в близост до остров Гърнси. \"Всичко, което ще кажа, е, че на морското дъно има значително количество останки\", посочи той. Семействата на Сала и Иботсън са били уведомени за развоя. Аржентинският футболист е пътувал за Кардиф, за да се присъедини към новия си отбор. Клубът от Уелс го привлече за рекордните в историята си 17 млн. евро.", "date": "2019.02.04", "title": "Открити са останки от самолета, превозвал футболиста Емилиано Сала"}
{"url": "https://www.dnevnik.bg/sviat/2019/02/04/3384904_kitai_se_gotvi_da_posreshtne_godinata_na_gligana/", "text": "Китай се готви днес за тържествата по случай настъпването на Годината на земния глиган (известна още като Годината на земната свиня), съобщи ДПА. Лунната нова година  е най-големият празник в Китай. Стотици милиони хора пътуват в този период, за да го отпразнуват със семействата си. Това е най-голямата годишна миграция на хора в света. Властите очакват, че през 40-те дни около новогодишните празници ще има общо близо 3 милиарда пътувания с кола, влак или самолет. Вечерта преди настъпването на Китайската нова година семействата се събират на традиционни вечери и гледат специалната новогодишна телевизионна програма. Децата получават червени пликчета с пари за късмет. Празненствата се предполага, че трябва да са шумни, така че могат да се очакват денонощни гърмежи на пиротехнически средства. Китайците правят така, за да подплашат \"старото чудовище\" - животното, под знака на което е преминала предходната година. От две години обаче фойерверките са забранени в някои от най-големите центрове, включително Пекин, Шанхай и Тянцзин. Всеки път Китайската нова година се пада на различна дата заради лунния календар. След като 2018 г. премина под знака на земното куче, утре настъпва Годината на земния глиган. Гадателите предсказват, че през нея ще има забавяне на икономиката, вълнения и природни бедствия. /БТА", "date": "2019.02.04", "title": "Китай се готви да посрещне Годината на глигана"}
{"url": "https://www.dnevnik.bg/tehnologii/2019/02/04/3384906_feisbuk_-_edin_problemen_tiineidjur_na_15_godini/", "text": "Петнайсет години след раждането си в общежитие в \"Харвард\" \"Фейсбук\" (Facebook) се превърна във водещата социална мрежа в света, с над 2 милиарда потребители. Един успех, който има и своите тъмни страни, отбелязва \"Франс прес\". На 4 февруари 2004 година Марк Зукърбърг пусна ембриона на \"Фейсбук\" онлайн. Днес компанията е част от всекидневието на една четвърт от човечеството, струва 500 милиарда долара на борсата и прибира 22 милиарда долара чиста печалба годишно. 34-годишният ръководител на социалната мрежа е с лично богатство от 62 милиарда долара по оценка на сп. \"Форбс\". В същото време Зукърбърг получава символична заплата от 1 долар. Но тази невероятна \"история на успеха \" е жестоко атакувана от близо две години от почти непрестанен поток от  скандали  и разкрития за методите на \"Фейсбук\", чиито приходи произлизат от реклама. Списъкът с критиците му е дълъг: депутати, обезпокоени от  дезинформацията , гъмжаща на платформата, поддръжници на неприкосвеността на личния живот, които се бунтуват от все по-мащабното събиране на лични данни, както и защитници на човешките права. \"Става дума за много мощна компания, създала пристрастяващ продукт, от който зависят много хора\", подчертава анализаторът Джош Берноф. \"А това е съпроводено с голяма отговорност\", добавя той. \"Фейсбук\" е имал 2.3 милиарда активни месечни потребители в края на декември. От тях 947 милиона са в Азия и Тихоокеанския регион, 381 милиона в Европа и 242 милиона - в Северна Америка. Компанията не уточнява броя на потребителите по страни, но анализаторите смятат, че те са най-много в Индия, следвана от САЩ, Индонезия и Бразилия. \"Фейсбук\" е блокиран или строго ограничен в някои страни като Китай и Северна Корея. Около 2.7 милиарда души използват всеки месец едно или няколко от приложенията от \"семейството\", към което принадлежат едноименната мрежа, профилът \"Инстаграм\" (Instagram), \"УотсАп\" (WhatsApp) и Месинджър (Messenger). За отчетната 2018 година \"Фейсбук\" е показал отлични резултати: 22 милиарда долара печалба при оборот от 55 милиарда долара. \"Фейсбук\" регистрира растеж през всичките години след излизането си на борсата през 2012 година, където в момента социалната мрежа е оценявана на около 480 милиарда долара. Рекламата , която благодарение на масираното и непрестанно събиране на  личните данни  на потребителите е насочена възможно най-конкретно, осигурява 98 процента от оборота на \"Фейсбук\", като лъвският пай се пада на мобилната реклама. Социалната мрежа осъществява около 50 процента от оборота си в Северна Америка. Според специализираната кантора eMarketer делът на \"Фейсбук\" в онлайн рекламата би трябвало да достигне 20.5 процента от 327.28 милиарда долара, които ще бъдат изразходвани през 2019 година. Гигантът от Менло Парк, Калифорния, е имал 35 587 служители към 31 декември 2018 година - с 42 процента повече спрямо предходната година. Това е в резултат на тройното увеличение на персонала, натоварен да премахва спорно съдържание от платформата. /БТА", "date": "2019.02.04", "title": "\"Фейсбук\" - един проблемен тийнейджър на 15 години"}
{"url": "https://www.dnevnik.bg/bulgaria/2019/02/04/3384900_predlaganiiat_ot_sasht_f-16_spasiaval_pilot_v/", "text": "Предлаганият от САЩ на България военен изтребител F-16 е оборудван с техника, която позволява да бъде спасен пилотът, ако изпадне в безсъзнание. Това поясни в интервю за Би Ти Ви посланикът на САЩ в София Ерик Рубин. По думите му въпросният модел, за който преди дни Народното събрание даде мандат на правителството да преговаря, е най-добрият за нуждите и изискванията на България. \"F-16, които България ще може да купи, ако завършим успешно преговорите, са много по-добри от F-16 в щатските Вoенновъздушни сили. Те имат способности, включително способности за спасяване на пилота, ако изпадне в безсъзнание по време на полета, способности за авионика и комуникации, които са последен модел\", каза дипломатът. Помолен да коментира твърдения, че моделът не е виждан да лети, каза: \"Причината да не го виждате да лети е, че България купува най-новата версия на F-16. Вече редица други държави са ги поръчали, включително Словакия в ЕС и много други по света. Това е нова поточна линия в Южна Каролина, но се изгражда, ще бъде завършена скоро. Това е най-доброто от своето поколение изтребители и въпросът ми би бил: \"Защо да не получи България най-доброто?\". Рубин каза, че окончателната ценова оферта ще отговаря на разбиранията на САЩ за финансовите и оперативни нужди на България, както и на ограниченията, на които е подложена. \"Истина е, че първоначалната цена ще бъде сравнително по-висока от тази за другите изтребители, които се предлагат,\" заяви дипломатът, но добави: Готови сме да променим окончателното предложение за договора, включително и финансовата страна. Това ще е тема на преговори и ще работим на светло за споразумение, което да отговаря на нуждите и изискванията на България\". По думите му да се съди по първоначалната цена е погрешно, а окончателната ще включва поредица параметри, включително поддръжка, обучение, инфраструктура и отношения със САЩ занапред. \"Другите конкурентни изтребители в някои случаи дори нямат въоръжение. Те са самолети за разглеждане, за туризъм, които може да бъдат надградени с покупката на оръжия и авионика, както и друго оборудване от САЩ на търговска база. В крайна сметка тези разходи може би ще бъдат по-високи от цената на F-16. Погрешно е да се съди по първоначалната цена, без да се вземат предвид всички тези фактори\", коментира американският посланик. В отговор на въпрос дипломатът увери, че не е имало нито натиск, нито лобизъм преди парламентът да вземе решение и да възложи на правителството да започне преговори. \"Правителството на САЩ участва, според нас е добра идея правителствата да преговарят за тези продажби заедно с фирмите, защото правителствата имат отношения, което гарантира, че интересът на всички ще бъде опазен. Това не е обикновена търговска транзакция, всъщност не е поначало търговска сделка, а стратегическо решение от страна на България за модернизиране на армията\", каза американският дипломат. ", "date": "2019.02.04", "title": "Предлаганият от САЩ F-16 спасявал пилот в безсъзнание"}
{"url": "https://www.dnevnik.bg/na_put/2019/02/04/3384423_fotogaleriia_nai-dobrite_hosteli_v_sveta/", "text": "Туристи от цял свят определиха най-добрите хостели в традиционната годишна класация на платформата Hostelworld, наречена Хостери (от думите \"хостел\" и Оскар). Тази година има и няколко нови категории като \"най-добър хостел за самостоятелни пътувания\". Причината е, че между 2015 г. и 2017 г. пътуванията поединично са се увеличили с 42%. Хоскарите се основават на данни от повече от 1.2 млн. мнения, които оценяват над 36 хил. имота в 170 страни. Пражкият The RoadHouse, разположен в стария град, печели в три категории. Той е обявен за най-добрия в Европа, най-добрия малък хостел и най-добрият в света за индивидуални пътешественици от общо 29 категории. На снимката: The RoadHouse", "date": "2019.02.04", "title": "Фотогалерия: Най-добрите хостели в света"}
{"url": "https://www.dnevnik.bg/evropa/2019/02/04/3384911_makron_obmislia_i_referendum_v_opit_da_si_vurne/", "text": "Френският президент Еманюел Макрон, който ще продължи днес в предградие на Париж  големия национален дебат  за намиране на изход от кризата с \"жълтите жилетки\", обмисля дали да свика референдум след приключването на дебатите, съобщиха френски медии, цитирани от \"Франс прес\". В. \"Журнал дю диманш\" се позовава на приближени на президента, че държавният глава,  който се опитва да си върне обществената подкрепа  след два месеца и половина на протести  всяка събота , може да свика референдум на 26 май, заедно с европейските избори. Въпросът или въпросите, на които ще трябва да отговорят французите, може да се отнасят до институционални промени като намаляване на броя на депутатите, признаване на гласуване с \"не подкрепям никого\" или ограничение за съвместяване на различни длъжности. \"Всичко е на масата, но нищо не е решено\", заявяват приближени на президента пред АФП. В четвъртък Макрон заяви пред медиите, че въпросът за свикване на референдум ще бъде една от обсъжданите теми на големия национален дебат. /БТА", "date": "2019.02.04", "title": "Макрон обмисля и референдум в опит да си върне подкрепата"}
{"url": "https://www.dnevnik.bg/sviat/2019/02/04/3384916_maduro_ne_izkljuchi_grajdanska_voina_i_sravni/", "text": "Никой не може да отговори със сигурност\" дали във Венецуела ще има гражданскта война, а президентът на Съединените щати Доналд Тръмп рискува да \"опетни с кръв\" институцията си, ако действително се стигне до военна намеса. Тези позиции изрази венецуелският президент Николас Мадуро в интервю за испанска телевизия, излъчено вчера. Откъси от него бяха разпространени часове преди програмата на испанската национална телевизия \"Ла секста\", ден след масов протест, с който десетки хиляди поискаха той да напусне поста. Днес изтича ултиматумът на повечето големи европейски държави, които обявиха, че ще признаят председателя на парламента Хуан Гуайдо за временен президент, ако Мадуро не свика президентски избори. Той е готов само на парламентарни, които всъщност ще доведат до ранно разпускане на единствената институция, доминирана от опозицията. \"Военната опция е  на масата на Доналд Тръмп . Какво да направи една страна? Да се предаде? Ако искаш мир, готви се за война, гласи една популярна фраза. На мен ми харесва по друг начин: Ако искаш мир, подготви се, за да я защитиш.\" \"Молим никой да не се меси във вътрешните ни работи... и сме се подготвили да защитим страната,\" каза Мадуро и повтори коментара си от видеообръщение по-рано тази седмица - че Тръмп създава риск Венецуела да се превърне в \"нов Виетнам\", но в Латинска Америка. \"Не приемаме ултиматуми от никого. Все едно да кажа на Европейския съюз: Давам ви седем дни да признете Република Каталуня, а ако не го направите, ще вземем мерки\", допълни Мадуро. \"Не, международната политика не може да се основава на ултиматуми. Това беше ерата на империите и колониите.\" Попитан язвително от каталунския журналист Жорди Еволе за задържането на негови колеги, Мадуро обясни: \"Знаеш, че кампанията прави така, че Венецуела да изглежда като чудовище, като диктатура. И всяко събитие, който се случва, се раздува, за да се добави към постоянната кампания и да се оправдаят действията срещу нашето правителство.\" Той дори отрече да са били задържани журналисти и заговори за \"провокация\" и \"монтаж\". \"Новината е за теб и за скандала\", обясни Мадуро за задържането на екип на испанската агенция \"Ефе\" край президентския дворец. Впоследствие не отхвърли информацията, че те са били проверявани от полицията. \"24 часа?\", попита Еволе. \"В други страни може да е 48 часа... те се опитват да го превърнат в новина, Жорди\", каза Мадуро.", "date": "2019.02.04", "title": "Мадуро не изключи гражданска война и сравни Венецуела с Каталуня"}
{"url": "https://www.dnevnik.bg/evropa/2019/02/04/3384915_zaradi_brekzit_desetki_veterinari_ot_es_preminavat/", "text": "Десетки ветеринари от ЕС преминават интензивни курсове по холандски, за да покрият недостига на инспектори в страната, в случай че Великобритания излезе от блока без споразумение. Това съобщи холандската служба по безопасност на храните и потребителските стоки, цитирана от \"Ройтерс\". Ако Великобритания излезе от ЕС следващия месец без преходно споразумение, Холандия очаква преки разходи от 2.3 милиарда евро (2.6 милиарда долара) до 2023 година, чрез които да смекчи шока и проблемите в търговията. Общо 143 нови служители за инспекция на храните от Южна и Източна Европа трябва да попълнят недостига на холандски кандидати, каза говорителят на службата Паула де Йонге. По думите й не всички ще бъдат готови да тръгнат на работа през април, тъй като трябва да завършат три шестседмични курса по холандски в допълнение към редовното обучение за съответната длъжност. Около 100 са ветеринарите, които са наети да се занимават с инспекциите на добитък, след като Великобритания напусне ЕС и големия единен европейски пазар на 29 март. Холандия е внесла британско месо за 237 милиона евро през 2017 година. Великобритания ще бъде смятана за външна страна, което изисква по-строги проверки, отколкото при стоките, внасяни от страни членки, които не се нуждаят от допълнителен сертификат, каза Паула де Йонге. Освен това холандската митническа служба изпраща над 70 хил. писма до компании, които работят във Великобритания, с предупреждение, че времето изтича. Около 35 хил. холандски компании нямат опит с митническите процедури, а само 18 процента от фирмите посочиха при неотдавнашно правителствено проучване, че са готови за Брекзит. Близо 950 митнически служители са наети в Холандия за справяне с допълнителната работа около Брекзит. Повечето ще работят на пристанището в Ротердам, което е най-голямото в Европа. /БТА", "date": "2019.02.04", "title": "Заради Брекзит десетки ветеринари от ЕС преминават интензивни курсове по холандски"}
{"url": "https://www.dnevnik.bg/bigpicture/2019/02/04/3381554_nai-dobrite_snimki_na_dnevnik_prez_ianuari/", "text": "Фоторепортерите на \"Дневник\" всеки ден са там, където стават събитията. В обективите им се отразяват новините в България, както и стотици интересни детайли от живота, които остават встрани от информационния поток. Предлагаме ви подбор от най-добрите снимки за месеца, направени от Анелия Николова, Надежда Чипева, Цветелина Белутова, Юлия Лазарова, Велко Ангелов и Георги Кожухаров. Очакваме и вашите снимки за рубриката. Селекцията ще бъде взискателна, защото това е мястото за качествена фотография, през която се разказват и истории.", "date": "2019.02.04", "title": "Най-добрите снимки на \"Дневник\" през януари"}
{"url": "https://www.dnevnik.bg/bulgaria/2019/02/04/3384909_pravosudie_za_vseki_predstoi_otstraniavane_na_lozan/", "text": "Гражданска инициатива \"Правосъдие за всеки\" свиква днес протестно шествие в защита на върховенството на правото и независимостта на съда от прокуратурата и олигархията. Ситуацията е повече от критична, посочват от сдружението в призива към всички граждани, и предупреждават: от политизираното и обслужващо олигархични интереси мнозинство в състава на Висшия съдебен съвет\", се казва в призива. Мнозинството в кадровия орган неотдавна сезира Инспектората към ВСС за проверка по фактите дали, ако изпълнява законовите си правомощия да нарежда проверки по образуването, движението и разпределението на делата в апелативните съдилища, председателят на ВКС нарушава закона. Сезирането на Инспектората за проверка на действия, които са в правомощията на председателя на ВКС, формулирани в Закона за съдебната власт, подсили съмненията, че целта е разправа с Лозан Панов чрез привидно легигимни средства. \"Същото това мнозинство отказа да се занимава с въпроса дали прокурорите нарушават съдийската независимост, когато дават препоръки на съда да не позволява извършване на проверките! Това, разбира се, е само повод, а целта е ясна и не е отскоро. Съдът трябва да бъде овладян изцяло и чрез прокуратурата и мнозинството във ВСС да бъде подчинен на олигархията, която управлява цялата държава и има непреодолимо влияние във всички власти\", пише в призива на \"Правосъдие за всеки\" към гражданите. Протестът на шествието обхваща широк кръг от проблеми, сдружението ги посочва: Това, което се случва през последните две седмици по Черноморието; готвеният нов проект за Пирин, след като съдът отмени скандалния план за управление на парка от 2017 г.; цирковите спектакли с шоу задържанията и бутафорните съдебни процеси в така наречените специализирани съдилища; оневиняването или невнасянето на обвинителни актове срещу висши политици, магистрати и видни бизнесмени; скандалните назначения в съдебната система; осъдителните присъди срещу България в ЕСПЧ Всичко това е само върхът на айсберга от наглост и безконтролност, от престъпно влияние и гигантска корупция, обобщава призивът.! \"Ако отново премълчим, ако пак решим, че да опазим съда не е наша работа и продължим да защитаваме каузите си поотделно - разделени и фрагментирани, то неминуемо ще загубим всички битки, а скоро ще се окаже, че дори няма нужда от тях, защото всички институции и органи, всички медии дори ще са напълно овладени от статуквото на тази престъпна власт\", заявяват от сдружението. \"Да покажем силата на обединените каузи!\" - с този призив се обръща сдружението към всички граждански организации, представители на гражданското общество, към адвокатите и свободните журналисти, към гражданите, които са загрижени за състоянието на държавата. \"Не пропускайте този протест, защото от него зависи оцеляването на свободата и правото в крехката ни демокрация, потъпквана редовно от завладяната ни държава. Това е протест в защита на независимостта на съда и върховенството на правото, без които няма демокрация! Ако допуснем отстраняването на съдия Лозан Панов, губим всичко, за което сме мечтали и сме се борили близо 30 години, защото губим Правото!\" Шествието ще тръгне от НДК в 18 ч. по бул. \"Витоша\" към Съдебната палата.", "date": "2019.02.04", "title": "\"Правосъдие за всеки\": Предстои отстраняване на Лозан Панов, нужно е единение"}
{"url": "https://www.dnevnik.bg/sviat/2019/02/04/3384921_turciia_prizna_che_poddurja_preki_kontakti_sus_siriia/", "text": "Турският президент Реджеп Тайип Ердоган заяви, че правителството му поддържа контакти \"на ниско равнище\" с Дамаск чрез службите за разузнаване, предаде \"Франс прес\". Това е първото потвърждение, че между Анкара и Дамаск има преки контакти. \"Макар и това да е вашият враг, не можете да скъсате всички връзки с него\", каза Ердоган в ефира на държавната телевизия ТРТ. Президентът изрази надежда, че САЩ ще се изтеглят скоро от Сирия, защото Турция не желае да живее под заплахата на подкрепяните от Вашингтон кюрдски милиции. Ердоган показа на карта \"зоната за сигурност\" в Сирия, която президентът на САЩ Доналд Тръмп предложи през януари и която турският държавен глава иска да бъде създадена. Тя минава по протежение на 900-километровата турско-сирийска граница и навлиза на 32 километра на територията на Сирия. /БТА", "date": "2019.02.04", "title": "Турция призна, че поддържа преки контакти със Сирия"}
{"url": "https://www.dnevnik.bg/evropa/2019/02/04/3384918_prolet_nova_partiia_shte_opita_da_razbie_statukvoto_v/", "text": "Бивш полски депутат, който открито обяви хомосексуалната си ориентация, създаде нова прогресивна партия, \"Пролет\", поставяща си за цел да се противопостави на управляващите, обвинявани от критици и от ЕС, че прокарват закони, застрашаващи върховенството на закона, предаде EurActiv. Решението на  Роберт Биедрон , бивш кмет на Слупск, идва на фона на наближаващите  европейски  и  парламентарни  избори в страната тази година. Биедрон обеща разделение между църквата и държавата, равно заплащане за жените, по-лесен достъп до аборт, признаване на хомосексуалните партньорства и серия от щедри социални мерки, като увеличаване на пенсиите. Той освен това се закани да затвори всички въглищни мини до 2035 г. Според проучване на общественото мнение от петък партията на Биедрон вече има подкрепа от 6.4%, но продължава да е далеч зад управляващата \"Право и справедливост\" и опозиционната либерална \"Гражданска платформа\". Биедрон, който обича да цитира френския президент Еманюел Макрон, обеща да се съсредоточи върху обединението на дълбоко поляризираната страна, която все още се възстановява от  убийството  на популярния кмет либерал на Гданск миналия месец. \"Нашата най-важна ценност е общността. Ние вече не искаме поляците да воюват помежду си. Ние искаме взаимно уважение и диалог. Две политически партии се опитват да ни разделят на два враждуващи лагера да избираме между \"Право и справедливост\" и \"Гражданска платформа\", но ние не искаме война, ние искаме заедно да изградим Полша на нашите мечти\", заяви Бидерон пред свои привърженици. Новата партия ще участва в изборите за Европейски парламент през май преди да започне кампания за парламентарните избори в Полша през есента на 2019 г. Според цитираното социологическо проучване на евроизборите \"Право и справедливост\" би получила 36.2%, а \"Гражданска платформа\" - 29.6%.", "date": "2019.02.04", "title": "\"Пролет\": Нова партия ще опита да разбие статуквото в Полша"}
{"url": "https://www.dnevnik.bg/sviat/2019/02/04/3384924_sasht_izprashtat_oshte_3750_voenni_na_granicata_s/", "text": "САЩ ще изпратят 3750 военни на югозападната граница с Мексико за три месеца, за да окажат допълнителна подкрепа на митническите и граничните служители, съобщи днес министерството на отбраната, цитирано от \"Ройтерс\". С това общият брой на военнослужещите на активна служба, изпратени там в помощ на агенцията \"Митници и гранична охрана\", ще стане приблизително 4350. Операцията на Пентагона \"Верен патриот\" за противодействие на нелегалната имиграция се осъществява по указание на президента Доналд Тръмп. На 9 ноември 2018 г. той подписа указ, с който разпорежда да се отказва предоставяне на убежище на чуждестранни граждани, пресекли нелегално границата с Мексико. /БТА", "date": "2019.02.04", "title": "САЩ изпращат още 3750 военни на границата с Мексико"}
{"url": "https://www.dnevnik.bg/evropa/2019/02/04/3384927_niakolko_durjavi_ot_es_dnes_se_ochakva_da_priznaiat/", "text": "Великобритания, Франция, Германия и други европейски държави се очаква да признаят днес Хуан Гуайдо за временен президент на Венецуела, след като действащият президент Николас Мадуро  не определи дата  за произвеждането на нови президентски избори, пише британският вестник \"Гардиън\". \"Не приемаме ултиматуми от никого. Отказвам да свикам избори в настоящия момент - ще има избори през 2024 г. Не ни интересува какво казва Европа\", заяви Мадуро в излъчено снощи по телевизията интервю. Част от лидерите на държави - членки на ЕС, сред които и австрийският канцлер Себастиан Курц, започнаха да изразяват подкрепата си за Гуайдо още преди изтичането на срока на ултиматума към Мадуро в полунощ, отбелязва \"Гардиън\". Британският заместник-външен министър Алан Дънкан заминава за Отава, за да се срещне с европейски и латиноамерикански лидери в рамките на нова международна  контактна група  за обсъждането на най-ефективните възможни начини за подкрепа на Гуайдо. Канадският външен министър Кристия Фрийланд вчера заяви, че кризата във Венецуела създава огромни предизвикателства в сферата на сигурността, хуманитарната област и сферата на икономиката за цялото Западно полукълбо. \"Ако Мадуро не поеме ангажимента за организирането на президентски избори, за Франция Хуан Гуайдо ще стане легитимната фигура, която да ги организира вместо Мадуро, и ние ще го признаем за временно изпълняващ длъжността президент до произвеждането на легитимни (президентски) избори във Венецуела\", потвърди и френският министър по европейските въпроси Натали Лоазо. Лоазо определи предложението на Мадуро от събота за произвеждането на предсрочни парламентарни избори като \"фарс\", припомня \"Гардиън\". Франция, Германия, Испания и Великобритания координират подкрепата си за Гуайдо, като според тях най-добрата форма на санкции е натискът върху Мадуро за свикването на президентски избори. Нито една от тези държави не подкрепя евентуална  военна интервенция , за каквато неведнъж намекна президентът на САЩ Доналд Тръмп, посочва вестникът и припомня, че Европейският съюз  не успя да изработи миналата седмица обща позиция  за Венецуела. Италианското антисистемно Движение \"Пет звезди\", част от управляващата коалиция в Италия, се обяви против признаването на Гуайдо. Разделение по този въпрос обаче съществува не само в италианската управляваща коалиция, но и вътре в движението. Вицепремиерът на Италия и лидер на \"Пет звезди\" Луиджи Ди Майо заяви, че е против признаването на Гуайдо, защото венецуелският опозиционен лидер не е избран от народа. До този момент САЩ и около 20 други държави признаха Гуайдо, отбелязва изданието. Русия, Китай, Турция и Куба обаче се обявиха в защита на Мадуро и разкритикуваха външната намеса във Венецуела. Канада и страните от Групата на Лима признаха Гуайдо на 23 януари. Фокусът на срещата в Отава ще бъде върху хуманитарните последици на венецуелската криза. Канадският премиер Джъстин Трюдо разговаря вчера с испанския министър-председател Педро Санчес, за да координира призива за произвеждането на нови президентски избори. Според Трюдо целта на срещата в Отава е да изрази подкрепа за мира, демокрацията и стабилността. /БТА", "date": "2019.02.04", "title": "Няколко държави от ЕС днес се очаква да признаят Гуайдо за президент на Венецуела"}
{"url": "https://www.dnevnik.bg/evropa/2019/02/04/3384930_stachka_shte_zatrudni_trafika_na_letishteto_v_hamburg/", "text": "Заради еднодневна стачка на служителите от наземното обслужване на летището в Хамбург днес има отменени полети и се очакват нарушения на графика, предаде ДПА. Началото на стачката бе обявено за 03:00 ч. местно време, или 02:00 часа по Гринуич, съобщи говорител на синдиката \"Верди\". Говорител на летището в Хамбург посочи, че стачката на служителите от наземното обслужване, сред които са обслужващите самолетите, обработващите багажите и заетите в автобусните услуги, ще доведе до закъсненията и отмени на полети. Синдикатът призова в последния момент за тази стачка в опит да окаже натиск върху работодателите в буксуващите преговори по трудовото заплащане. Профсъюзът иска увеличение от 275 евро за 1000 служители от наземното обслужване на летището. Говорителят на летището в Хамбург призова пътниците да пристигат на летището много по-рано от нормалното и по възможност само с ръчен багаж. Две седмици преди днешната стачка на летището в Хамбург работа спряха служителите по сигурността, което доведе до сериозни нарушения на трафика, припомня ДПА. /БТА", "date": "2019.02.04", "title": "Стачка ще затрудни трафика на летището в Хамбург"}
{"url": "https://www.dnevnik.bg/evropa/2019/02/04/3384957_na_nas_ne_ni_e_pozvoleno_tova_koeto_na_drugi_durjavi_e/", "text": "Румънският премиер Виорика Дънчила обвини лидери от Западна Европа в двойни стандарти заради критиките към нейната страна във връзка с корупцията и мерките срещу антиправителствените протести, предаде \"Политико\". Дънчила, чиято страна е  ротационен председател на Съвета на ЕС , каза, че корупцията е проблем и в Западна Европа и отбеляза, че не е имало критики от лидерите на ЕС при сблъсъците между френската полиция и протестиращи от движението на \"жълтите жилетки\". \"На Румъния не й е позволено това, което на други държави е позволено да правят\", посочи тя в интервю за \"Политико\". Критици обвиняват управляващата Социалдемократическа партия, че опитва да прокара законови промени, за да отслаби независимостта ма съдебната система и  да помогне на политици, обвинени в корупция , включително и на лидера на партията Ливиу Драгня. Дънчила не за пръв път отправя подобни критики. През октомври  тя влезе в сблъсък  в Европейския парламент със зам.-председателя на Европейската комисия Франс Тимерманс заради върховенството на закона в Румъния. Месец по-късно  Европарламентът прие резолюция , изразяваща безпокойство за посоката в борбата срещу корупцията и осъди намесата на полицията в масовите  антиправителствени протести през август , по време на които стотици хора бяха ранени. В интервюто Дънчила посочи, че страната й не е третирана равнопоставено в рамките на ЕС. \"Видях какво се случи с \"жълтите жилетки\" във Франция. Нямаше никакви реакции. Това е двоен стандарт. Не видях никой да отиде в Европейския парламент и да каже: \"Искаме резолюция за Франция\". Тя освен това отхвърли сравненията на нейното правителство с тези в Унгария и Полша, срещу които има европейски наказателни процедури заради обвинения в нарушаване на основните ценности на ЕС. Лидерът на групата на либералите в Европейския парламент Ги Верхофстад многократно е правил такова сравнение. По думите на Дънчила забележките на Верхофстад показват, че той вече е в предизборно настроение на фона на наближаващите избори за Европейски парламент през май. Според Дънчила е несправедливо, че нейната страна и България са единствените две държави, подложени на антикорупционен мониторинг чрез годишни доклади на Европейската комисия. \"Казва се, че този механизъм има за цел да помогне на Румъния и България. В него се говори за корупция. Виждала съм много големи случаи на корупция също и в Холандия, виждала съм ги във Франция, виждала съм ги в Германия. Никой никога не е поискал въвеждането на такъв механизъм\", подчерта Дънчила.", "date": "2019.02.04", "title": "На нас не ни е позволено това, което на други държави е, заяви румънският премиер"}
{"url": "https://www.dnevnik.bg/razvlechenie/2019/02/04/3384958_alfonso_kuaron_poluchi_goliamata_nagrada_ot_gildiiata/", "text": "Авторът и режисьор на полубиографичния филм \"Рома\" Алфонсо Куарон бе почетен с най-голямата награда от колегите си от гилдията в САЩ, с което затвърди и предните си позиции в надпреварата за предстоящите награди \"Оскар\" след три седмици. В една от последните големите холивудски церемонии преди отличията на академията на 24 февруари Гилдията на режисьорите в Америка даде най-голямата си награда на черно-белия филм на мексиканеца, разказващ отчасти историята на неговото семейство през 70-те години в Мексико през погледа на домашната прислужница.  Смята се, че Гилдията на режисьорите наред с  Гилдията на екранните актьори , които бяха раздадени преди около седмица, са едни от най-големите индикатори за успех на наградите \"Оскар\".  \"Рома\" има общо 10 номиниации  за най-важната статуетка в киното, сред които е и за най-добър режисьор и филм. Само седем от победителите в наградите на Гилдията на режисьорите от 1948 г. досега не са спечелили след това и наградите на академията за режисьор, а обикновено техните се припокриват и с тези за най-добър филм, пише \"Ройтерс\". Церемонията отново остави с празни ръце Брадли Купър - актьора, който прави и дебют като режисьор в музикалния романтичен филм \"Роди се звезда\" с участието на Лейди Гага. \"Роди се звезда\" се отрупа с номинации за много от големите отличия в Холивуд, но нито Купър, нито Лейди Гага получиха награди от повечето от тях. Филмът не успя да вземе наградите за най-добър филм, нито за режисьорски дебют. Втората отиде при Бо Бърнхам за драмата \"Осми клас\" (Eighth Grade). Дългият награден сезон в Холивуд се оказа доста непостоянен и отчасти непредивидим.  Гилдията на екранните актьори , която представлява голяма част от гласуващите за Американската филмова академия, избра музикалния \"Бохмеска рапсодия\" за най-добър филм. \"Рома\" и британската историческа комедия \"Фаворитката\", който също има десет номинации за \"Оскар\", обаче не бяха сред избраните от екранните актьори. Гилдията на продуцентите, която също се следи като предвестник на големите отличия, пък избра през януари \"Зелената книга\" за голямата си награда. Ето кои още бяха отличени в някои от основните категории на Гилдията на режисьорите:", "date": "2019.02.04", "title": "Алфонсо Куарон получи голямата награда от Гилдията на режисьорите в Америка"}
{"url": "https://www.dnevnik.bg/bulgaria/2019/02/04/3384970_kratki_novini_cacarov_zamina_na_poseshtenie_v_abu_dabi/", "text": "Инспекцията по труда ще проверява рисковите сектори Засилен контрол на строителните обекти, в селското стопанство, в хотелиерството и ресторантьорството, в обекти с рискови производства и дейности и в предприятия с висок трудов травматизъм, както и превенция на недекларирания труд планира ИА \"Главна инспекция по труда\" през 2019 г. Насоките на контролната дейност на Агенцията през 2019 г. са определени след анализ на данните от контрола през 2018 г., според които тези отрасли продължават да бъдат сред най-рисковите както по отношение на безопасността и здравето при работа, така и при изпълнението на трудовите правоотношения, съобщава ведомството. Михаил Белчев и Владимир Пенев получиха ордени от президента Президентът Румен Радев награди с орден \"Стара планина\" - първа степен Михаил Белчев за успехите му едновременно като естраден изпълнител, композитор, поет и режисьор. Актьорът Владимир Пенев пък беше удостоен с орден \"Св. св. Кирил и Методий\" - огърлие. Държавният глава отличи с орден \"Св. св. Кирил и Методий\" – първа степен театралния, оперен и телевизионен режисьор Бина Харалампиева, която за 35-годишния си професионален опит е реализирала повече от 100 постановки. Със същия орден е награден и акад. Минчо Хаджийски, който е един от най-уважаваните и авторитетни български учени и преподаватели в областта на автоматизацията на корабни машини, теория и управление на техническата кибернетика и автоматизация на химикотехнологични обекти. Катуница е под заплаха от наводнение заради поддала подпорна стена на река Подпорната стена на река Чая в района на село Катуница е поддала и заплашва от наводнение населеното място. За опасността предупреди кметът на Садово Димитър Здравков пред \"Фокус\". По думите му, ако проблемът не бъде решен, реката може да залее къщите в селото, които се намират на 60 метра от нея. \"Опасността е реална, изхождайки от това, че над Чепеларе и Пампорово има сняг и според прогнозата за времето ще има затопляне и ще започне снеготопене\", каза той и допълни, че са предупредени всички отговорни институции, за да може подпорната стена да бъде възстановена възможно най-бързо. Цацаров замина на посещение в Абу Даби Главният прокурор Сотир Цацаров замина на двудневно официално посещение в Обединените арабски емирства. Той пътува за Абу Даби по покана на главния федерален прокурор на ОАЕ Хамад Сайф бин Мусалам ал Шамси, съобщиха от прокуратурата. Посещението на Цацаров е съвместно с министъра на вътрешните работи Младен Маринов. В програмата на на визитата на българската делегация са планирани срещи с главния прокурор на ОАЕ и с шейх Саиф бин Заейд ал Нахиян, който е зам. министър-председател и министър на вътрешните работи на ОАЕ. Основните теми на разговор ще са сътрудничеството по наказателноправни въпроси и противодействието на организираната престъпност и тероризма, както и всички въпроси от взаимен интерес.", "date": "2019.02.04", "title": "Кратки новини: Шофьор блъсна 6 колиа в Пловдив"}
{"url": "https://www.dnevnik.bg/sviat/2019/02/04/3384976_samsung_planira_smartfoni_s_pamet_1_terabait/", "text": "Южнокорейският технологичен гигант \"Самсунг\" (Samsung) обявява война на ограниченията в съхраняването на данни в смартфоните, като планира масово производство на нов смартфон с вътрешна памет за съхранение на данни 1 терабайт, съобщи ДПА. Това означава, че вече няма да се налага да преглеждате през няколко месеца снимките си, за да избирате кое любимо животинче или селфи да изтриете, обяснява агенцията, цитирана от БТА. \"Самсунг\" посочва, че такова нещо се прави за първи път в сектора и се равнява на място за съхранение като предоставянето от скъп лаптоп. Толкова голяма памет ще позволи на потребителите да съхранят на смартфона си до 240 4К видеоклипа с изключително висока резолюция, като всяко е дълго 10 минути. За сравнение в повечето луксозни смартфони в момента могат да се запазят 13 такива клипа. Дори 512 гигабайта трудно се намират на смартфон и при това струва над 1000 долара да си купиш \"Айфон Екс\" (iPhone X) или \"Самсунг ноут 9\" (Samsung Note 9) с такава памет. Единият терабайт вграден в универсална флаш памет за съхранение (eUFS) също така значително ще ускори скоростта на предаване на различно медийно съдържание. Макар \"Самсунг\" да не посочва дали тази технология ще бъде включена в следващата серия \"Галакси Ес 10\" (Galaxy S10), технологичните журналисти и блогъри го приемат за даденост. \"Самсунг\" обаче обяви, че очаква силно търсене на универсална флаш памет за съхранение от 1 терабайт и компанията ще засили усилията си да покрие това търсене, като разшири корейския си завод пред първата половина на 2019 г.", "date": "2019.02.04", "title": "\"Самсунг\" планира смартфони с памет 1 терабайт"}
{"url": "https://www.dnevnik.bg/detski_dnevnik/2019/02/04/3384980_v_1464_uchilishta_niama_da_se_uchi_dnes/", "text": "В 1464 училища днес са преустановени учебните занятия заради грипната епидемия, съобщиха от Министерството на образованието и науката. И днес няма учебни занятия в 267 училища в София-град, в 194 училища - в област Пловдив, в 111 - в област Благоевград, в 122 - в област Варна, в 105 - в област Плевен, и само в 4 - в област Кюстендил. Продължава грипната ваканция за учениците от 83 училища в област Велико Търново, както и от 31 учебни заведения в област Габрово и от 52 в област Търговище. В 70 училища в област Русе, в 66 - в област Сливен, в 63 - в област Стара Загора, в 59 - в област Разград, в 61 - в област Монтана, и в 54 - в област Хасково, също не се провежда учебен процес. Учениците от 43 училища в област Враца, от 43 - в област Ловеч, от 23 - в област Видин, и 11 училища - в София-област, също не се провеждат учебни занятия. Не се учи и в две училища в област Силистра.", "date": "2019.02.04", "title": "В 1464 училища няма да се учи днес"}
{"url": "https://www.dnevnik.bg/sviat/2019/02/04/3384982_ispaniia_purva_v_es_prizna_guaido_za_prezident_na/", "text": "Испания стана първата страна в Европейския съюз, признала председателя на венецуелския парламент Хуан Гуайдо за временен президент на страната. Минути след него това направи в \"Туитър\" и британският външен министър Джереми Хънт, последван от Франция, Швеция, Австрия и Дания. По-късно го направиха и Германия, Холандия и Португалия. Британското правителство съобщи, че допуска допълнителни мерки за край на \"режима на Мадуро\", имайки предвид започналия втори мандат президент, и че това може да включва налагане на санкции. Междувременно Мадуро обяви, че е поискал помощ от папа Франциск, на когото е изпратил писмо с искане за подкрепа в политическата криза. От Източна Европа   стана първата държава, предприела тази стъпка, с публикация на външния министър Едгарс Ринкевичс, малко след нея това направи и  .   външен министър сутринта каза в \"Туитър\", че ще предложи на кабинета да признае Гуайдо, а по-късно съобщи, че това вече се е случило. Очаква се тази стъпка да направи и Полша. \"Дневник\" потърси Министерството на външните работи в София, за да разбере каква е позицията на България, но към 13:00 ч. все още очаква отговор. Времето изтече Испанският премиер Педро Санчес обяви решението на страната при изтичане на ултиматума, наложен от няколко европейски страни на президента Николас Мадуро. Испания, Германия, Франция, Великобритания и Белгия поискаха от Мадуро да свика президентски избори до 8 дни, тъй като в противен случай ще признаят Гуайдо. От тези страни само Белгия все още не е излязла с официална позиция. Очаква се и други европейски лидери да обявят, че признават Гуайдо днес. Русия междувременно отхвърли ултиматума и нарече решението на европейските държави опит да за \"външна намеса\", за да бъде легитимирано незаконно завземане на властта\". Днес към страните, официално заявили, че подкрепят Мадуро, се присъединиха Северна Корея и Намибия. \"В близките часове ще се свържа с европейските и латиноамерикански правителства\", каза Санчес. Той завърши изявлението от правителствената резиденция, без да остави време за въпроси. Часове по-рано Мадуро заяви, че не приема европейския ултиматум и го оприличи на  искане от Каракас към Брюксел  до седем дни да бъде призната Каталуня. \"Николас Мадуро не свика президентски избори в 8-дневния срок, който поставихме. Затова Великобритания редом с европейските си съюзници сега признава (Гуайдо) за временен президент, докато не се проведат надеждни избори\",  каза Хънт в \"Туитър\" . \"Да се надяваме, че това ще ни доведе по-близо до края на хуманитарната криза.\" \"Човекът, с когото разговаряме\"  Мадрид също така обяви програма за хуманитарна помощ за Венецуела, тъй като народът ѝ е \"приятелски и братски\" и \"винаги може да разчита на Испания\". Австрийският канцлер Себастиан Курц пък написа в \"Туитър\" на испански, че Гуайдо може да разчита на Австрия за \"възстановяване на демокрацията\". От Токио германският канцлер Ангела Меркел поиска от Гуайдо да бъдат свикани избори \"възможно най-скоро\" - той е \"човекът, с когото разговаряме.\" Европейски медии писаха миналата седмица, че макар повечето държави да са склонни да признаят Гуайдо, вероятно не всички ще го направят, използвайки тъкмо тази дума (Финландия например каза, че \"подкрепя\" Гуайдо като временен президент). Въпреки уверенията на Брюксел не се стигна и до общоевропейска позиция,  след като Италия блокира решението  на среща на външните министри в Букурещ. Днес испанският \"Ел паис\" писа, че в италианското управление има спор между президента Серджо Матарела и популисткия кабинет на премиера Джузепе Конте, който пречи да се заеме официална позиция. Полските власти също имат намерение да признаят Гуайдо, каза външният министър на Полша Яцек Чапутович, цитиран от ТАСС и БТА. Той заявил това в телефонен разговор с чилийския си колега Роберто Ампуеро, съобщи полското министерство на външните работи. Полша е стигнала до този извод заради липсата на разпореждане от Мадуро за предсрочни президентски избори. Поради този причина \"Полша възнамерява заедно с други страни от ЕС да признае председателя на демократично избраното Национално събрание Хуан Гуайдо за временен президент на Венецуела\", обяснил полският външен министър на чилийския си колега. Според Полша \"сега (Гуайдо) трябва да организира свободни, честни и демократични избори\".", "date": "2019.02.04", "title": "Поне 12 държави в ЕС признаха Гуайдо за президент на Венецуела (допълнена)"}
{"url": "https://www.dnevnik.bg/evropa/2019/02/04/3384985_mesten_suvet_prizna_babish_za_vinoven_za_konflikt_na/", "text": "Премиерът милиардер на Чехия Андрей Бабиш е изправен пред необичайна политическа заплаха, след като местен съвет го призна за виновен за нарушаване на правилата за конфликт на интереси заради това, че притежава медии, докато в същото време заема висш пост, предаде \"Гардиън\". Съветът на Черношице, малка община с население от едва 7 хил. души, е първата чешка институция, която обявява, че премиерът все още контролира групата \"Агроферт\", включваща два национални вестника и радио станция, въпреки че той прехвърли активите си в тръст, за да избегне обвинения в нарушения. Според жалба, внесена от \"Трансперънси Интернешънъл\", Бабиш е крайният бенефициент на тръста и \"Агроферт\" продължава да е под контрола му. Съветът може да наложи относително скромното максимално наказание от 250 хил. чешки крони, но е възможно решението да има по-широк отзвук, повлиявайки на резултата от разследване на Европейската комисия за евросубсидиите за \"Агроферт\", започнало след жалбата на \"Трансперънси\". Бабиш реагира гневно на решението, което описа като \"политизирано\" и обеща да го обжалва.", "date": "2019.02.04", "title": "Натискът върху Бабиш се засилва след решение за конфликт на интереси"}
{"url": "https://www.dnevnik.bg/bulgaria/2019/02/04/3384979_kak_da_suchetaem_uspeshno_karierata_i_semeistvoto/", "text": "Възможно ли е да сте на желаното от вас ниво на кариерната стълбица си по продуктивност, качество, развитие и лично удовлетворение и същевременно да имате пълноценен личен и социален живот. А защо не и да имате едно, две или повече деца? Същият въпрос под една или друга Опитът учи, че истината е в баланса. Човек има определен капацитет, изразен както във време, така и във физическа и психическа издръжливост. Да искаме от себе си невъзможното би било неразумно и рискуваме да изпаднем в ситуация, в която само губим. За онези, които са приели предизвикателството да живеят и като родители, и като професионалисти, е важно да се научат на здравословен баланс, който им позволява да бъдат и двете. Ето няколко съвета, които биха улеснили вашето ежедневие като служител и родител: - Гъвкавото работно време – един от най-ценните помощници при отглеждането на деца. Звучи добре, но трябва да се допитате до шефа. Веднага идва редовната фраза: \"Няма смисъл да питам шефа, отговорът ще е \"не\". Спрете, не бъдете от мнозината, губещи по подразбиране, само защото не са опитали. Правилното отглеждане на деца изисква време, присъствие в точния момент и понякога незабавна реакция, която не търпи отлагане. Ако вашият шеф има сходни проблеми, то е много вероятно да подходи с разбиране и да направи компромис. - Ако отпреди сте свикнали да вършите всичко сами, веднага да бъдете най-добрите и да поемате всяка нова отговорност със самоотверженост, с децата у дома тези времена са отминали. Прегледайте задачите си и помислете коя дейност бихте могли да споделите с колега, коя да извършвате не толкова редовно и коя всъщност не носи търсената добавена стойност и може да отпадне. По този начин можете да си освободите по няколко часа седмично. - Не забравяйте да отделяте време и за себе си. Организмът и психиката се натоварват, бързате да отговорите на всички външни нужди и пропускате сигналите, че батерията ви е на приключване. Малко грижа за вас всеки ден ще подобри ефективността ви и като служители, и като родители в дългосрочен план. - Търсете равновесие между кариера и семейство. То често няма да е постоянно 50:50 – съотношението ще варира, според това, което е по-приоритетно в точния момент. Бъдете пълноценни – когато сте с децата, бъдете наистина там за тях – не пренасяйте стреса от работата върху им. В работата по същия начин – фокусирайте се върху задачите си и хората около вас. Не се оправдавайте в работата с децата и пред децата – с работата. Поемете нещата в свои ръце и балансирайте. Ако и вие балансирате между успешна кариера и щастливо семейство, обяснете как го правите и дайте ценни съвети долу в коментарите. Ако пък в работата си не срещате съдействие от вашия шеф в определени ситуации, свързани с вашите лични ангажименти, то не се двоумете и си потърсете ново работно място, като разгледате актуалните предложения на  Karieri.bg .  търси: Event Coordinator  търси: Deputy Executive Director  търси: Senior Economist   търси: International Trade Specialist   търси: Експерти за различни позиции  търси: Търговски представител  търси: Technical Sales Representative  търси: DIRECTOR CONTROLLING & RISK MANAGEMENT AND REPORTING DEPARTMENT   търси: PROJECT MANAGER  търси: Юрисконсулти в дирекция \"Обществени поръчки\" Експерти в дирекция \"Икономически изследвания и прогнози\"   търси: Business Journalist with English  търси: Account Manager (Strategic Clients) Digital Account Manager  търси: Software Engineer – Search  търси: Contracts Finance Officer  търси: Senior Banker at Customer Relations Department   търси: Audit Manager  търси: Accountant  търси: Юрист", "date": "2019.02.04", "title": "Как да съчетаем успешно кариерата и семейството"}
{"url": "https://www.dnevnik.bg/biznes/2019/02/04/3384984_razreshitelnite_za_stroej_i_novostroiashtite_se/", "text": "Разрешителните за строеж на жилищни сгради през последните три месеца на изтеклата година са се увеличили с 14% спрямо година по-рано, показват данните на Националния статистически институт. Ръстът изглежда напълно логичен на фона на апетита на хората да купуват жилища заради рекордно спадналите лихви по заемите. В сравнение с третото тримесечие на годината обаче издадените разрешителни за строеж на жилищни сгради намаляват с 11%. Тези данни обаче не показват реално моментната картина, тъй като има проекти, получили преди време разрешително за изграждане, чието строителство започва сега. А в същото време тези, които сега получават разрешение, не е известно кога ще започнат да се изграждат. През четвъртото тримесечие местните администрации са издали разрешителни за строеж на 1 477 жилищни сгради с 11 682 жилища в тях и 1 457 570 кв. м разгъната застроена площ както и на 33 административни сгради/офиси с 224 417 кв. м площ и на 1 319 други сгради със 780 957 кв. м площ. В сравнение с четвъртото тримесечие на 2017 г. броят на жилищата в сградите, получили разрешителни, са с 59.4% повече, а разгънатата им застроена площ е по-голяма с 61.1%. Издадените разрешителни за строеж на административни сгради се увеличават с 10%, а ръстът на тяхната разгъната застроена площ е над шест пъти. Броят на разрешителните за строеж, издадени на други сгради, нараства с 16.7%, а тяхната площ - с 13% Спрямо предходното тримесечие издадените разрешителни за строеж на жилищни сгради намаляват с 11%, но броят на жилищата в тях се увеличава с 24%, а общата им застроена площ - с 24.2%. При броя на издадените разрешителни за строеж на административни сгради също се наблюдава спад от 10.8%, докато общата им застроена площ е повече с 5.6%. Разрешителните за строеж, издадени на други сгради, нарастват с 9.3%, а тяхната площ - с 10.3%. Най-голям брой разрешителни за строеж на нови жилищни сгради са издадени очаквано в областите София (столица) - 328, Пловдив - 211, Варна - 156, Бургас - 139, и София - 104. Най-много жилища предстои да бъдат започнати в областите София (столица) - 5290, Варна - 1923, Пловдив - 1263, Бургас - 1113, и Стара Загора - 616. Кипи строителство, най-много в Пловдив Данните на статистиката показват, че не само се издават повече разрешителни за строеж, но и реално започващото строителство също расте двуцифрено. В сравнение с четвъртото тримесечие на 2017 г. започнатите нови жилищни сгради нарастват с 20%, жилищата в тях - с 39.5%, а разгънатата им застроена площ - с 39.4%. Броят на започнатите административни сгради намалява с 31.3%, а тяхната площ - с 64.2%. Започнатите други видове сгради са повече с 9.5%, а общата им застроена площ - с 29% Данните показват, че през последните три месеца от годината е започнал строежът на 935 жилищни сгради с 5881 жилища в тях и със 757 784 кв. м обща застроена площ, на 11 административни сгради/офиси с 9715 кв. м площ и на 624 други сгради с 586 459 кв. м площ. Спрямо предходното тримесечие започнатите жилищни сгради намаляват с 9.9%, жилищата в тях - с 0.7%, но общата им застроена площ е повече с 13.5%. Броят на започнатите административни сгради и тяхната обща застроена площ регистрират спад съответно с 62.1 и 88.1%. Започнатите други видове сгради са по-малко с 2.2%, докато тяхната площ се увеличава с 30.7%. Строителство на най-голям брой нови сгради е започнало в областите: Пловдив - 159 жилищни и 84 други сгради; София (столица) - 151 жилищни и 21 други сгради; Бургас - 99 жилищни и 74 други сгради; Варна - 116 жилищни, 3 административни и 31 други сгради; София - 85 жилищни и 41 други сгради.", "date": "2019.02.04", "title": "Разрешителните за строеж и новостроящите се жилищни сгради растат двуцифрено"}
{"url": "https://www.dnevnik.bg/evropa/2019/02/04/3385021_povecheto_britanci_iskashti_ostavane_v_es_ne/", "text": "Британската Консервативна партия регистрира най-голямата си преднина в социологическо проучване от последните парламентарни избори досега, предаде \"Гардиън\". В същото време подкрепата за Лейбъристката партия е намаляла с 6%, показа анкета за \"Обзървър\". Одобрението за лейбъристите е намаляло от 40% на 34 на сто, докато за торите се е увеличило от 37 на 41 процента. Това се случва на фона на продължаващите вътрешни борби в правителството за Брекзит. Според проучването лейбъристите са загубили подкрепа и от двата лагера в дебата за Брекзит - с 5% сред привържениците на оставането и сред тези на напускането на ЕС. За пръв път по-малко от половината от искащите оставане в ЕС биха гласували за лейбъристите. Одобрението за действията на премиера Тереза Мей за Брекзит леко се е увеличило до 25% (срещу неодобрение от 55%), а това за начина, по който действа лидера на Лейбъристката партия Джеръми Корбин, е намаляло до рекорден минимум (16% одобрение срещу 61 на сто неодобрение). Едва 42 на сто от избирателите на лейбъристите одобряват начина, по който Корбин отговори на правителството за Брекзит, а 26% не го подкрепят. Макар на сделката все още да не се гледа добре, съпротивата срещу нея е намаляла през изминалите седмици. В момента 15% смятат, че постигнатото от Мей споразумение е добро, а 45% са на мнение, че то е лошо. При предишното проучване само 12% мислеха, че това е добра сделка, а 50 на сто бяха на мнение, че тя е лоша. Ако имаше референдум за избор между оставане в ЕС и сделката на Мей, 45% биха гласували за оставане, а 38 на сто биха подкрепили сделката. Повече от половината (55%) от поддръжниците на консерваторите мислят, че депутатите трябва да подкрепят споразумението, в сравнение с 48 на сто миналата седмица. Проучването показва, че избирателите остават дълбоко разделени по въпроса какво да се прави, ако парламентът не се съгласи със сделката. При тези обстоятелства 43% мислят, че Брекзит трябва да бъде отложен и че трябва да има обществено гласуване какво да се направи след това. Общо 42% обаче мислят, че Великобритания просто трябва да напусне ЕС без сделка в края на март. Анкетата е проведена сред 2008 души между 30 януари и 1 февруари.", "date": "2019.02.04", "title": "Повечето британци, искащи оставане в ЕС, не подкрепят лейбъристите"}
{"url": "https://www.dnevnik.bg/sport/2019/02/04/3384861_fotogaleriia_superboul_liii_i_istoricheskata_titla_na/", "text": " след победа с 13:3 над \"Лос Анджелис рамс\" в най-чаканото спортно събитие в САЩ.", "date": "2019.02.04", "title": "Фотогалерия: Супербоул LIII и историческата титла на \"Пейтриътс\" и Брейди"}
{"url": "https://www.dnevnik.bg/tehnologii/2019/02/04/3385046_polovinata_bulgari_sus_smartfon_ne_zashtitavat/", "text": "Близо половината българи, които имат смартфон, никога не са ограничавали или отказвали достъп до личните им данни при тегленето на мобилно приложение. Данните са на европейската статистическа агенция Евростат и са за 2018 г. Те обхващат хората на възраст между 16 и 74 години. Най-ниска е защитата на личните данни в Чехия, където 67% от хората не са ограничавали достъпа до тях. Със своите 49% България заема втора позиция в Европейския съюз, следвана от Кипър и Великобритания с 43 на сто. Само 10% от потребителите на смартфони във Франция никога не са ограничавали или отказвали достъп до личните им данни при тегленето на приложения. В Германия 16 на сто от хората никога не са защитили личната си информация, докато в Холандия и Люксембург този процент е 17. Средно 28% от потребителите на смартфони в ЕС са отговорили, че когато използват или инсталират приложение, никога не ограничават или отказват достъпа му до личните им данни. Седем на сто пък не са знаели, че е възможно да ограничат или откажат достъп до личните им данни. По-малко от половината (43%) от потребителите на смартфони имат система за сигурност, която е била автоматично инсталирана или предоставена с операционната система на мобилното им устройство, пише още в анализа на Евростат. 15 на сто са се абонирали за система за сигурност или са използвали такава, която е била инсталирана от някой друг.", "date": "2019.02.04", "title": "Половината българи със смартфон не защитават личните си данни, обяви Евростат"}
{"url": "https://www.dnevnik.bg/kultura/2019/02/04/3385028_dva_bulgarski_filma_vlizat_v_mejdunarodniia_konkurs_na/", "text": "Ето и кои са обявените досега заглавия, които ще си оспорват наградата \"София - Град на киното\", която ще бъде връчена на 16 март:  е режисьорски дебют на Лъчезар Аврамов  и е създаден по разказа със същото заглавие от многократно наградения сборник на Мирослав Пенков \"На Изток от Запада\" от 2011 г., адаптиран за екрана от режисьора заедно с Димитър Стоянович. Сюжетът проследява имигрантския живот на българин и японка (в ролите Руши Видинлиев и японската актриса Кики Сигуно) в Канада, които след многократни опити да имат дете избират да се подложат на инвитро процедури в България, където трагичен инцидент е на път да преобърне живота им изцяло. Независимият проект на Драгомир Шолев   е представян на Sofia Meetings още преди 4 години, след което печели наградата за млад продуцент на Yapimlab в Турция, участва на Torino Film Lab и взима наградата за най-добър проект за филм на форума So Independent, с което печели подкрепата на филмово студио \"Ню Бояна\". Филмът е за агресията сред младите в училище и разказва историята на един тринайсетгодишен младеж с прякор Прасето, подложен на всекидневен тормоз от страна на съучениците си. Сред чуждестранните заглавия, които ще си оспорват наградата на фестивала, е полско-германската копродукция  (Wycieczka, 2019), която е пълнометражен дебют за полския режисьор Бартош Грудзиецки. Филмът се фокусира между бедните и богатите, града и селото, бъдещето и миналото в съвременна Полша. Главната героиня Анна е селско момиче, което съдбата среща с богата двойка от Варшава. Наивна и водена от стремежа си за различен живот, Анна решава да им помогне в търсенето на руини. По време на пътешествието тя се превръща в сериозна конкуренция на жената и дори в заплаха за отношенията между столичаните. В игралния дебют на иранския режисьор Али Джаберансари   (Tehran: City of Love, Иран-Великобритания-Холандия, 2018) основната фабула е сякаш видима още в заглавието. Опирайки се на темата за нещастната любов, която е често срещан сюжет в персийските приказки, филмът разказва за трима души, търсещи любов, и напомня за непостоянството на човешкото щастие.  (Hanalei Bay, Япония, 2018) e вторият игрален филм на японския режисьор Даиши Мацунага. Дебютът му \"Пиета в тоалетната\" (2015) се превръща в национален хит и му носи много международни награди. Създаден по едноименния разказ на Харуки Мураками, \"Заливът Ханалей\" е за огромната болка на самотна майка, загубила сина си тийнейджър, докато кара сърф на Хаваите. В продължение на 10 години тя посещава острова, но така и не успява да превъзмогне болката от загубата, докато един ден не среща двама млади сърфисти на годините на сина й. В гръцкия  (The Waiter, 2018) на Стив Крикрис главният герой Ренос е старомоден сервитьор, педант, самотник и запален колекционер на информация. Ежедневната рутина му създава сигурност, но в живота му неочаквано нахлуват събития, които крият много изненади. От Китай е филмовото предложение   (Vanishing Days / Man you, Китай, 2018) на Джу Син - режисьор без никакъв опит в създаването на филми, който обаче още като студент започва да подготвя този свой проект с изключително нисък бюджет, а резултатът се отличава сред дебютните филми с впечатляващ кинематографичен език. Завладяваща като приказка, историята отвежда зрителите в малък град в Южен Китай, в който не е валяла капка дъжд от дълго време и където едно момиче се опитва да открие вдъхновение и да пише за приключения и непознати земи.  (Trust / Güven, Турция, 2019) на режисьора Зефа Озтурк пък разказва за проблемите, които възникват в живота на обикновена семейна двойка, в която са намесени силни чувства и бивши любови. Когато няма доверие, страдат отношенията между хората. Когато обаче те изпитват истински чувства един към друг – винаги могат да открият правилния път обратно към себе си. С  (Monsters., Румъния, 2019) румънският режисьор Мариус Олтеано ще гостува на \"София филм фест\" веднага след участието си в секцията \"Фокус\" на фестивала \"Берлинале\". В първия си пълнометражен филм Олтеано, който има дълъг опит като фотограф и четири късометражни филма в кариерата си, представя една двойка с десетгодишна история, която привлича любовта на семействата и приятелите им, но когато не са заедно, околните изпитват смесени чувства към тях, усеща се дори презрение. Логично идва момент, в който съпрузите трябва да решат дали раздялата не е най-вярната стъпка към бъдещето и така необходимото доказателство за тяхната любов. Дебютната творба на турския режисьор Омур Атай   (Brothers / Kardesler, Турция-Германия-България, 2018) направи премиерата си преди няколко месеца в програмата на Карлови Вари. Сюжетът проследява 17-годишния Юсуф, който се прибира у дома след четири години в изправителен лагер и постепенно започват да се събуждат спомените за деянието, което е бил принуден да извърши под давление на роднини и вековно установени традиции. Умело режисираната история се фокусира върху вината и наказанието, както и върху трудността да разграничиш връзките на кръвта и традициите от морала.  (Golden Youth / Une jeunesse dorée, Франция-Белгия, 2019) е втория филм на френската режисьорка Ева Йонеско, която продължава да омагьосва публиката с чара на Изабел Юпер. Две двойки – младежи и бохеми на средна възраст, се срещат в Париж, потънали в легендарния нощен живот на космополитния град. След известно време четиримата започват да споделят всичко – любов, наркотици, творчество и тръпката от това да си жив, без се съобразяваш с ограниченията на условностите, наложени от обществото.", "date": "2019.02.04", "title": "Два български филма влизат в международния конкурс на \"София филм фест\""}
{"url": "https://www.dnevnik.bg/photos/2019/02/04/3385131_snimka_na_denia_turkaliasht_se_sniag_ot_angliia/", "text": "Браян Бейлис, служител в горско стопанство в Англия, е успял да заснеме в събота в имота си метеорологично явление, известно като \"търкалящ снежни рола\". То рядко е документирано и се смята, че се оформя при комбинация от определена температура и влажност, тънък и пухкав сняг, навалял върху ледена кора, и вятър с точната скорост, който да повдигне малка част и да я затъркаля по склон с равен наклон под подходящ ъгъл. \"Затова те приличат на малки кръгли бали със сено\", допълва Иън Фъргюсън, метеоролог на Би Би Си.", "date": "2019.02.04", "title": "Снимка на деня: Търкалящ се сняг от Англия"}
{"url": "https://www.dnevnik.bg/razvlechenie/2019/02/04/3385031_indoneziia_iska_da_zabrani_negativnite_chujdestranni/", "text": "Стотици музиканти в Индонезия реагираха остро към нов законопроект, който според тях ще \"унищожи\" свободата на изразяване в страната, предаде \"Гардиън\". Между най-спорните части от законопроекта е член 5, който обявява за незаконни \"негативните чуждестранни влияния\", богохулството и порнографското съдържание. При приемане на закона те ще бъдат наказвани със затвор или глоба. В члена пише: \"При създаването (на произведение на изкуството - бел. ред.) на всеки се забранява [...] внасянето на негативни влияния от чуждестранни култури или унижаването на човешкото достойнство.\" Джеринкс, барабанист на индонезийската пънк-рок група Superman is Dead, е един от музикантите, които остро критикуват спорния законопроект. В публикация в профила си в \"Инстаграм\" той заявява, че това \"би нарушило правата му за свобода на изразяване и накрая би ги унищожило\". Джеринкс също така смята, че това е \"лицемерие на високо ниво\" от страна на правителството, тъй като президентът на Индонезия Джоко Уидодо е почитател на чуждестранни хеви метъл групи като \"Металика\".  Целта на законопроекта не е известна, въпреки че в Индонезия често се обсъжда \"неморалността на чуждестранните поп звезди\". През декември миналата година телевизионна реклама с изпълнителките от K-pop (корейски поп - бел. ред.) групата Blackpink беше свалена от ефир. Причина за това беше неподходящо облекло, което според комисията по телевизията нарушавало благоприличието и моралните норми. А през 2012 г. Лейди Гага беше принудена да отмени напълно продаден концерт в Джакарта, след като консервативни мюсюлмани заплашиха да я спрат физически да излезе от самолета, с който ще пристигне. Индонезийският музикант Картика Джахая твърди, че законопроектът \"се е появил от нищото\" и е обединил артисти от цялата страна от сферата на музиката да формират коалиция срещу него. \"Ако законопроектът бъде приет, той ще бъде много опасна предпоставка да се заглуши гласът на музикантите, а музиката е едно от най-силните и големи средства за изразяване на различни социални и политическия движения в тази страна\", казва той. Коалицията от музиканти инициира петиция срещу законопроекта тази неделя, която в понеделник е подписана от повече от 65 хил. души. В петицията пише, че законопроектът противоречи на законите за авторско право в страната, както и на конституцията на Индонезия от 1945 г., която гарантира свобода на изразяване. Група от загрижени от законопроекта музиканти вече се срещна миналата седмица с представители на правителството и настоя за подробна дискусия, преди законът да бъде бъде внесен в парламента.", "date": "2019.02.04", "title": "Индонезия иска да забрани \"негативните чуждестранни влияния\" върху музиката"}
{"url": "https://www.dnevnik.bg/sviat/2019/02/04/3385102_rusiia_e_gotova_da_govori_s_kirgizstan_za_vtora_voenna/", "text": "Русия е готова да обсъди с Киргизстан идеята за откриване на втора руска военна база в централноазиатската страна. Това заяви днес руският министър на външните работи Сергей Лавров, цитиран от ТАСС. \"Това не е наша инициатива. Чухме за нея за пръв път\", увери Лавров в реч в Киргизко-руския славянски университет в Бишкек. В публикувано в петък интервю за ТАСС киргизстанският посланик в Русия Аликбек Джекшенкулов заяви, че допуска в южната част на страната да бъде открита още една военна база на Русия. Според него това ще се дължи главно на нарастващата терористична заплаха откъм Афганистан. Първата база на Русия в страната - военното летище Кант - се намира в Северен Киргизстан, припомня ТАСС. На среща с Лавров по-рано днес президентът на Киргизстан Сооронбай Жеенбеков отчете \"със задоволство положителната динамика в растежа на търговския стокообмен\" между двете страни. Предстоящото в най-скоро време посещение на руския президент Владимир Путин в Киргизстан \"ще демонстрира високото равнище на съюзническите връзки и стратегическото партньорство\", отбеляза той. Сооронбай Жеенбеков потвърди, че киргизстанското ръководство смята да лансира руския като език за междуетническо общуване в страната, каза след срещата Лавров. Спирането на действието на Договора за ликвидиране на ракетите със среден и малък обсег не означава, че се задава нова студена война, каза руският външен министър в речта си в университета. \"Дошла е нова епоха, характерна с това, че САЩ са поели курс към разрушаване на цялата система за контрол над въоръженията. Това е печално\", коментира Лавров. Русия се обявява за подобряване на контактите между Евразийската икономическа комисия и Европейската комисия, между ОНД и ЕС, между Организацията на Договора за колективна сигурност и НАТО, посочи Лавров. \"Виждаме нежеланието на западните ни колеги да общуваме в различни формати като равни - каза руският външен министър. Гледаме спокойно на това. Високомерието и чувството за собствено превъзходство никога не са украсявали никого.\" Изявлението на президента на САЩ Доналд Тръмп, че оставя на масата варианта с военна намеса във Венецуела, подкопава всички основи на международното право, подчерта Сергей Лавров. /БТА", "date": "2019.02.04", "title": "Русия е готова да говори с Киргизстан за втора военна база"}
{"url": "https://www.dnevnik.bg/politika/2019/02/04/3385120_zabrana_na_nargiletata_na_zakriti_obshtestveni_mesta/", "text": "Промяна в Закона за здравето, с който се предлага пълна забрана за използване на наргилета, наричани \"водна лула\", в закрити обществени места, са внесли депутати от \"Обединени патриоти\" в Народното събрание. Вносителите са депутати от НФСБ начело с лидера им Валери Симеонов, както и от ВМРО, но няма подписани народни представители от \"Атака\". С проекта се цели забраната на продажба на продукти за \"водна лула\", които не съдържат тютюн, и приравняване с режима за забрана на тютюнопушенето. С поправка в Закона за закрила на детето се предлага забрана за продаването им на деца. Глобите за пушене на цигари в закрити обществени помещения да важат и за наргилетата, се предлага в текстовете на проектозакона. Това ще засегне най-вече т.нар. шиша барове, в които се предлага пушене на наргиле, което е особено популярно сред подрастващите. \"Вредите върху здравето при пушене на наргиле са свързани с увреждане на дихателната система, сърдечносъдовата система, зъбната кухина и зъбите. Хроничните пушачи на наргиле развиват по-често хроничина обструктивна белодробна болест (ХОББ) и периодонтит (възпаление на венците с опадане на зъбите). Вдишването на въглероден оксид води до припадъци при някои пушачи поради острата интоксикация – намаляване на преноса на кислород от кръвта в клетките. Това води и до повишено кръвно налягане и увеличаване обема на сърцето\", пише в мотивите към проекта за промени. В мотивите е приложена статистика от Световната здравна организация (СЗО) за периода 2013-2014 г. Според данните България е 5-о място от 42 държави по процент деца на възраст между 11 и 14 години, които употребяват водна лула поне веднъж седмично. Сред 15-годишните сме на второ място в същата статистика. Законопроектът се появява около половин година след като Народното събрание отказа на НФСБ смекчаване на тоталната забрана за тютюн на обществени места. Валери Симеонов и партията му настояваха за затягане на контрола при нарушения, но и до вариант собствениците на заведения да могат да обособяват част от помещенията си за клиенти пушачи. Министерството на здравеопазването също предложи забраната за консумация на наргилета на обществени места, но още не е внесена от правителството в парламента.", "date": "2019.02.04", "title": "Забрана на наргилетата в закрити обществени места предлагат НФСБ и ВМРО"}
{"url": "https://www.dnevnik.bg/sviat/2019/02/04/3385138_turciia_otchete_inflaciia_nad_20_na_godishna_baza/", "text": "Цените на потребителските стоки в Турция са скочили с 20,35 процента на годишна база през януари, показват данни на Турския статистически институт, цитирани от в. \"Дейли сабах\". Инфлацията е нараснала с 0.05 процентни пункта спрямо декември, когато регистрираната годишна инфлация е била 20.30 процента. Най-голямо през януари е било поскъпването на цените при храните и безалкохолните напитки - 30.97 на сто. Миналата седмица проучване на Анадолската агенция показа, че група от 16 икономисти прогнозират средно годишно покачване от 20.59 процента на цените на потребителските стоки. /БТА", "date": "2019.02.04", "title": "Турция отчете инфлация над 20% на годишна база"}
{"url": "https://www.dnevnik.bg/evropa/2019/02/04/3385137_socialnite_mreji_premahvat_72_ot_sudurjanieto/", "text": "Европейската комисия представи днес поредната оценка за спазването на правилата за противодействие на речта на омразата онлайн, предаде пресслужбата на институцията. Дружествата онлайн анализират 89% от посоченото съдържание в рамките на 24 часа, а 72% от съдържанието, което се смята за незаконни изказвания, пораждащи омраза, се премахва в сравнение със съответно 40% и 28% през 2016 г., когато беше въведен  Кодексът на поведение за изказванията онлайн , съобщи пресслужбата на Европейската комисия. Дружествата обаче трябва да подобрят обратната информация за потребителите. Неотдавнашната оценка потвърждава, че технологичните дружества предприемат бързи действия спрямо расистки и ксенофобски изказвания, пораждащи омраза, за които са уведомени. Те обаче трябва да подобрят обратната информация за потребителите, които уведомяват за съдържание, и да увеличат прозрачността за подадените сигнали и отстраненото съдържание. Те премахват незаконното съдържание все по-бързо, но това не води до прекомерно премахване. Процентът на премахване на съдържание доказва, че дружествата продължават да извършват анализ, който зачита свободата на словото. Освен това благодарение на кодекса са били създадени партньорства между организациите на гражданското общество, националните органи и технологичните платформи с цел повишаване на осведомеността и за образователни дейности. През 2018 г. четири нови дружества решиха да се присъединят към кодекса: \"Гугъл+\", \"Инстаграм\", \"Снапчат\", \"Дейлимоушън\". Днес френската платформа за игри \"Уебедиа\" ( jeuxvideo.com ) също обяви, че ще участва. Вера Йоурова, комисар по въпросите на правосъдието, потребителите и равнопоставеността между половете, заяви: \"Незаконните изказвания онлайн, пораждащи омраза, са не само престъпление, но и заплаха за свободата на словото и демократичното участие. През май 2016 г. лансирах Кодекса на поведение за изказванията онлайн, пораждащи омраза, защото бяха необходими спешни мерки за справяне на това явление. Днес, две години и половина по-късно, можем да кажем, че беше намерен правилният подход и беше установен стандарт в цяла Европа за преодоляването на този сериозен проблем, като в същото време се запазва непокътната свободата на словото.\" Решението за борбата с расизма и ксенофобията определя като престъпление откритото подбуждане към насилие или омраза, насочено срещу група хора или член на група, определена по отношение на раса, цвят на кожата, вяра, произход, национална или етническа принадлежност. Изказванията, пораждащи омраза, се възприемат като престъпление, когато се извършват онлайн. Преди три години Еврокомисията, \"Фейсбук\", \"Майкрософт\", \"Туитър\" и \"ЮТюб\" представиха правила (кодекс) за противодействие на незаконните изказвания онлайн, пораждащи омраза.", "date": "2019.02.04", "title": "Социалните мрежи премахват 72% от съдържанието, пораждащо омраза"}
{"url": "https://www.dnevnik.bg/skorost/2019/02/04/3385126_fotogaleriia_finalistite_v_konkursa_avtomobil_na/", "text": "Финалистите в конкурса \"Автомобил на годината 2019\" за България бяха съобщени днес. От номинираните 55 модела, излезли на пазара в последната една година, журналистите от \"Прес Авто Клуб - България\" (ПАК) избраха 24. Между тях ще бъдат избрани победители в шест категории, а между отличените и автомобилът на годината. В ПАК членуват 37 пишещи за автомобили журналисти, сред които и представител на \"Дневник\". За финалните петици във всяка категория тази година са гласували 32-ма. Снимката е от общия тест на моделите, провел се в събота.", "date": "2019.02.04", "title": "Фотогалерия: Финалистите в конкурса \"Автомобил на годината\" в България"}
{"url": "https://www.dnevnik.bg/sport/2019/02/04/3385048_ot_supernik_na_mohamed_ali_do_bezdomnik_v_bulgariia/", "text": "На 20 октомври 1973 г. Руди Луберс се изправя срещу Мохамед Али пред 25 000 зрители на стадион \"Гелора Сенаян\" в столицата на Индонезия Джакарта. Холандският боксьор губи, но успява да издържи пълни 12 рунда срещу легендарния американец. Четири десетилетия и половина по-късно Луберс и съпругата му Риа водят крайно мизерно съществуване край несебърското село Кошарица. В изпочупена каравана, без ток и вода, без санитарни помещения, грижейки се за 25 бездомни кучета. Двамата преживяват най-студените месеци в тези тежки условия. В петък обаче здравето на Риа внезапно се влошило и холандката е откарана в болница в критично състояние. Въпреки че положението ѝ леко се е подобрило оттогава, съпругата на холандската боксова легенда ще остане под наблюдения още няколко дни, разказва Луберс пред \"Ройтерс\". Ситуацията с Луберс предизвиква огромно внимание в родината му, където той все още е доста известен. След излъчването на документален филм миналата неделя (27 януари) неговата история става водеща новина в местните телевизии. А бившият професионален колоездач Рини Вагтманс - световен вицешампион в бягането по часовник от 1966 г. - започва кампания за неговото спасяване и връщането му в Холандия. Златни години в бокса  Роден на 17 август 1945 г. в градчето Херхюговард, Луберс е един от най-успешните боксьори на Холандия. Като аматьор той печели осем национални титли - шест в полутежка и две в тежка категория, и участва в две летни олимпиади - Токио 1964 и Мексико 1968, като съответно записва девето и пето място. През 1970 г. Луберс става професионалист, а година по-късно печели титлата на Холандия в тежка категория. Остава неин притежател до прекратяването на състезателната си кариера през 1981 г. През 1973 г. той получава възможност да се изправя срещу боксовия крал Мохамед Али. Срещата е част от подготовката на Али за паметния му реванш с Джо Фрейзър. За участието си Луберс получава 125 хиляди долара. \"Аз съм единственият бял боксьор, който се е изправял с него и не е нокаутиран. Изгубих само по точки, а с него останахме приятели\", разказва Луберс пред \"България он ер\". И допълва: \"В Холандия съм бил шампион 25 години, там никой не ме е побеждавал на ринга.\" В интервю за \"Ройтерс\" Луберс споделя, че години след мача в Джакарта Али е посетил Холандия и се е срещнал с него. \"Каза ми нещо, което никога няма да забравя: \"Руди, ти си единственият бял човек, от когото съм научил нещо.\" Пропадането  През 1986 г. Луберс е арестуван в Португалия за трафик на наркотици. Прекарва четири години в затвора, а след това започва да работи по панаири със съпругата си. Двамата стават бездомници през 1999 г., след като Риа банкрутира. Започват да обикалят различни държави по света - Ливан, Мароко, Египет, Обединените арабски емирства и Португалия, преди да се озоват в България преди седем години. Твърди, че е бил ограбен, като откраднали кредитната му карта, паспорта му и последните им пари. В момента имал само шофьорска книжа. \"В България е невъзможно да живееш в къща с толкова много кучета. Възможно е, ако имаш три-четири, но в един момент имах 16 кучета с бебета\", продължава разказа си той. Вярва, че мачът срещу Али го е направил по-силен психически. \"Научих много от този двубой, така че мога да оцелея тук\", допълва бившият боксьор, докато получава дрехи и мастика от местни българи, научили за историята му от свои близки в Холандия. Зов за завръщане Много хора в Холандия са шокирани от съдбата на някогашната боксова знаменитост. Започва благотворителна кампания за събиране на средства за връщането му, която до момента е набрала около 12 500 евро. Синът на Луберс - Марко, който не е имал никаква връзка с баща си от две години, е пристигнал в България преди няколко дни, за да се погрижи за родителите си. \"Най-важното е да намерим жилище в България, където да бъдат настанени, докато майка ми се стабилизира. Да има поне тоалетна и течаща вода\", заяви Марко пред \"България он ер\". По думите на Рини Вагтманс, който организира кампанията за набиране на средства, вече е осигурена помощ както за Луберс и съпругата му, така и за кучетата им. \"Едно английско семейство ще ги приюти. Те са почистени, изкъпани, подстригани и ваксинирани\", заяви той пред холандския \"Де телеграаф\". \"Един човек в Хага предложи помощ. В близките дни ще им бъдат издадени паспорт и ще е осигурено настаняване в Холандия. Скоро трябва да стане ясно колко време ще се лекува Риа и кога ще може да пътува. Подготвят се и документи за животните, за да могат да бъдат откарани в Холандия\", допълва бившият световен вицешампион по колоездене. Луберс споделя, че с удоволствие би останал в България, но помощта, която ще получи в Холандия, ще е много по-добра. Притеснен е, че в родината му все още му се носи слава на наркотрафикант, но твърди, че е невинен и ще иска солидно обезщетение. \"Лично националният омбудсман ме призна за невинен и ме реабилитира. Ще искам обезщетения за това, което ми беше причинено. Но това, което съм преживял, не се изплаща в пари\", каза още някогашният опонент на Мохамед Али.", "date": "2019.02.04", "title": "От съперник на Мохамед Али до бездомник в България: Историята на един холандски шампион"}
{"url": "https://www.dnevnik.bg/evropa/2019/02/04/3385184_v_bulgariia_se_premahvat_vsichki_dokladvani/", "text": "В България всички изказвания онлайн, в които се съдържа реч на омразата и за които е съобщено, се премахват. Това показват данни, разпространени днес от Европейската комисия, предаде БТА. В сравнение с предпоследните данни от края на 2017 г. се отчита ръст от десетина процента на премахваните незаконни съобщения и изказвания в българското виртуално пространство. Комисията отбелязва, че данните не покриват всички незаконни изказвания в интернет, а само онези, срещу които доставчиците на електронни услуги \"Фейсбук\", \"Туитър\", \"Инстаграм\" и \"Гугъл+\" са получили сигнал. В ЕС освен България само Кипър и Гърция досега са успели изцяло да премахват съобщения по получени заявки срещу реч на омразата. Чувствителен ръст се наблюдава на премахнатите съобщения в Хърватия, Холандия, Румъния и Швеция. Най-често в ЕС сигнали за реч на омразата онлайн се получават от ползватели на \"Фейсбук\", като в тази мрежа се отчита най-голям дял на сигнали от обикновени потребители. За сравнение, в \"Инстаграм\" едва един от четири сигнала е получен от потребители, а не от проверяващи съдържанието. Думи на омраза най-често се използват срещу различните хора и малцинствата, показва статистиката. Общо 17 на сто е делът на ксенофобските изказвания (и срещу мигранти), 15.6 на сто са изказванията, свързани със сексуална ориентация, 13 на сто - срещу мюсюлманите, 12.2 на сто - срещу циганите, 10.1 на сто - срещу евреите, по 5-6 на сто си поделят изказванията срещу етническия, верския, националния произход, расата, африканския произход, а 3.7 на сто - срещу половата принадлежност. Еврокомисията днес уточни, че  вече 89 на сто от съдържанието онлайн , за което е подаден сигнал, бива премахвано до 24 часа. В ЕС се възприема като престъпление откритото подбуждане към насилие или омраза, насочено срещу група хора или член на група, определена по отношение на раса, цвят на кожата, вяра, произход, национална или етническа принадлежност.", "date": "2019.02.04", "title": "В България се премахват всички докладвани изказвания с реч на омразата онлайн"}
{"url": "https://www.dnevnik.bg/sport/2019/02/04/3385178_albert_popov_dokato_ne_zastana_na_purvoto_miasto_niama/", "text": "Състезателят в алпийските ски Алберт Попов заяви, че се чувства в отлична форма и гледа уверено към надграждане на успехите. В края на януари само за три дни  той два пъти влезе в десетката на слалома  в стартове от Световната купа. \"Чувствам се добре, малко изморен, но всичко си е заслужавало. В момента съм в страхотна форма и ще опитаме да я поддържаме до световното. Ще гледаме да я поддържаме и да уцелим деня\", каза Попов в София. Той заяви, че усеща, че мястото му е сред най-добрите. \"Сред тези конкуренти се чувствам жив и съм готов за нови успехи.\" По думите му големите имена в спорта са останали \"приятно изненадани\" от постиженията му. \"С първите резултати вече те забелязват и започват да ти казват \"Здрасти\". Дотогава бях никой.\" Попов се надява на добри резултати на световното в Оре, а след това и на Световната купа в Банско. \"С малкия залък идва и по-големият. Целите ми винаги са високи и ги следвам. Мечтая за първото място, докато не застана на първото място, няма да се спра.\" Скиорът допълни, че освен слалома и гигантският слалом му е силна дисциплина. \"В момента просто там се получи. В гигантския слалом също съм в страхотна форма, показвам на тренировки страхотни времена. Там все още целта ми е топ 30\". Световното първенство ще продължи до 17 февруари, а седмица след това идват състезанията в Банско.", "date": "2019.02.04", "title": "Алберт Попов: Докато не застана на първото място, няма да се спра"}
{"url": "https://www.dnevnik.bg/sport/2019/02/04/3385200_el_maestro_posochi_15-godishen_za_nai-talantliviia/", "text": "Треньорът на ЦСКА Нестор Ел Маестро посочи 15-годишния Мартин Смоленски за най-талантливия футболист в школата на клуба. Атакуващият играч игра като резерва в приятелската среща с \"Шанхай Шенхуа\", а  срещу \"Динамо\" (Киев) беше титуляр . Ел Маестро взе в състава си за подготовката в Испания още двама млади играчи от школата - Йоан Бауренски и Никола Борисов. \"Те получиха по няколко минути в контролите, което мисля, че е специален момент за тях. И особено за Мартин, защото той е може би най-талантливият играч в момента в академията на ЦСКА. Поне така ми беше казано. И от това, което видях тук, съм склонен да вярвам. Мисля, че беше специален момент за 15-годишно момче да започне като титуляр срещу такъв голям клуб като \"Динамо\" (Киев). Справи се добре и се надявам да го виждам с нас от време на време\", каза Ел Маестро. И добави: \"Много е трудно да се предскаже как един играч на тази възраст ще се развие, но всички се надяваме, че той има много светло бъдеще\". Треньорът направи равносметка за подготовката на отбора. В интервюто за сайта на червените той коментира като очаквана  продажбата на Кирил Десподов в \"Каляри\" . \"Мисля, че никой не е много изненадан от това, че Десподов напусна тима ни тази зима. Той е най-интересният млад играч в България от известно време насам, а и изигра най-добрия полусезон в живота си. От една страна, разбира се, е по-добре да играеш с Кирил в отбора си, отколкото без него. От друга страна, разбирам, че това беше голям, исторически и много важен трансфер за ЦСКА. Мисля, че от гледна точка на клуба този трансфер е удовлетворяващ\", заяви треньорът на червените. По думите му оценката за подготовката на отбора ще дойде след мача с \"Черно море\". \"Достатъчно време съм в този занаят, за да знам, че ако спечелим на 16 февруари, то предсезонната подготовка е била страхотна, а ако не спечелим, то тя е била катастрофална.\"", "date": "2019.02.04", "title": "Ел Маестро посочи 15-годишен за най-талантливия играч в школата на ЦСКА"}
{"url": "https://www.dnevnik.bg/bulgaria/2019/02/04/3385222_zaradi_uvredeno_zrenie_ot_foierverk_obshtina_varna_e/", "text": "Община Варна трябва да плати 24.9 хил. лв. обезщетение за частично загубено зрени, причинено от фойерверките за празника на града. Това е решил районният съд, като присъдата подлежи на обжалване пред втора инстанция. Докато гледала илюминациите, организирани от местната администрация на 15 август 2017 г. пострадалата получила травма, която довела до намаляване на зрението на едното й око със 70%. Според назначената съдебномедицинска експертиза причина за нараняването е неизгорял барут от фойерверк. Той предизвикал голям кръвоизлив в задната част на окото, разкъсвания на мускули, ретината, ириса и роговицата. Пострадалата е лекувана в продължение на 7 дни във варненската очна болница, преди да бъде изписана със зрение, определено на 30% от това на здрав човек. Според решението на варненския районен съд полученото нараняване означава, че като възложител на илюминациите община Варна не е предприела необходимите мерки за недопускане на злополуки или наранявания при употребата на пиротехнически изделия. По тази причина именно местната администрация трябва да отговаря за причинените вреди. Решението подлежи на обжалване пред Варненския окръжен съд.", "date": "2019.02.04", "title": "Заради увредено зрение от фойерверк община Варна е осъдена да плати 25 хил. лв."}
{"url": "https://www.dnevnik.bg/evropa/2019/02/04/3385219_lidl_premahna_smetnata_za_seksistka_reklama_za_gevreci/", "text": "Германската търговска верига \"Лидл\" (Lidl) изтри съобщение във \"Фейсбук\", с което се рекламират гевречета и донъти, след като бяха отправени критики, че то е обидно за жените, предаде ДПА. Компанията рекламираше тестените изделия с изречението \"дупката си е дупка\", информират няколко германски медии, което напомня за сексистка фраза, когато се говори за потенциален сексуален партньор. На рекламата са представени геврек и донът с изречението: \"И донътите, и гевречета са вкусни. Без значение сладки или с подправи.\" Потребителите критикуваха фразата \"дупката си е дупка\" като груба и обидна за жените. В неделя вечер екипът на \"Лидл\", отговарящ за социалните мрежи, премахна рекламното съобщение и написа извинение. Компанията посочва, че е искала само да внесе забавление. \"Бихме искали да се извиним на всички, които са се почувствали засегнати, и ще се опитаме в бъдеще тонът ни да е по-адекватен,\" написа търговската верига. Според говорител няколко жалби са били получени от германския съвет по рекламата. Съветът е започнал съответната процедура и ще поиска от \"Лидл\" да коментира казуса, каза говорителката. /БТА", "date": "2019.02.04", "title": "\"Лидл\" премахна сметната за сексистка реклама за гевреци и донъти"}
{"url": "https://www.dnevnik.bg/photos/2019/02/04/3384485_fotogaleriia_remontite_v_centura_na_sofiia/", "text": "През 2018 г. Центърът на София изглеждаше като строителна площадка. През лятото бяха направени първите копки на основните ремонти на бул. \"Васил Левски\", улиците\"Солунска\", \"Граф Игнатиев\", \"Московска\", \"Иван Вазов\", част от \"Цар Иван Шишман\", градините \"Кристал\" и \"Св. Седмочисленици\".", "date": "2019.02.04", "title": "Фотогалерия: Ремонт без край"}
{"url": "https://www.dnevnik.bg/analizi/2019/02/04/3385057_ne_finansite_durjavnata_energetika_shte_e_v_centura_na/", "text": "През ноември писах, че  идва нова глобална криза, а българското правителство се занимава с дребнотемия . Оттогава очертанията на проблемите вече стават все по-видими. Италианската икономика официално е в рецесия. Такава предстои за целия Европейски съюз. Хаотичният Брекзит е причина, но сигурно не най-важната. Липсата на растеж дори и при нулеви лихви е плашеща. Търговските войни не са заглъхнали и удрят европейски колоси. Натискът на популистите из целия континент пречи на дори и минималната воля за реформи. И проблемът е, че Европейският съюз (ЕС), част от който е България и който е най-големият ни пазар, е най-застрашен от рецесия. Тя може да е драматична не заради числата, но и заради липсата на перспектива. Хората из континента масово не очакват да живеят по-добре след 10 години. Като че ли не е толкова лоша. Правителствата между 1997 г. и 2008 г. намалиха държавния дълг от 100 на 15% от брутния вътрешен продукт (БВП). Сега е около 23%,което е третото най-ниско в ЕС (след Естония и Люксембург). Повечето рискове не биха могли да нанесат непоправими щети. Дори стрес тестовете на шест банки няма да отворят дупка, по-голяма от 4-5% от БВП, и то при най-черния сценарий. Не че тези няколко милиарда ще са ни излишни. Застраховането е на автопилот и на европейски мониторинг, но и там трусовете не могат да са с магнитуд на ядрена бомба. Всъщност проверката на стабилността на водещите банки е и то по време на управлението на антиреформатора Борисов. Външният натиск (този път от ЕЦБ) отново сработва за изчистване на системата. И е вероятно да прекъсне схемите една банка да финансира бизнес активности те на собственика си. Историята показва, че точно заради това се случват фалити. Заявките за строителство на магистрала \"Хемус\" също са навременни, стига да се случат по правилата, а не с цел да се налеят пари в приятелски фирми. При забавяне на икономиката е добре държавата да харчи за инфраструктура. Даже не само \"Хемус\" да се строи, но и скоростни и жп пътища из цялата страна. Далеч не всичко обаче е цветя и рози. Доходите ни са все така най-ниските в Европейския съюз, инвеститорите бягат заради корупция и излишна бюрокрация, хората бягат заради комбинация от много фактори. Основният риск пред българската икономика при следващата криза изглежда са огромните финансови дупки в държавните и общинските компании. и там правителството прави точно обратното на необходимото да овладее нещата. Напротив, наред с натрупаните до момента многомилиардни дългове през последните 12 месеца положението ескалира: - подарява се продажбата на студен резерв на Ахмед Доган за сметка на държавния ТЕЦ \"Марица-изток 2\". Припомням, че предишният собственик на ТЕЦ \"Варна\" нямаше никакъв шанс да стигне до подобна схема; - отказва се либерализация на пазара, което вече ни коства глоба за БЕХ и двете газови компании от ЕК за 150 млн лева; - тази година се очакват и нови санкции за до 2 млрд. лева от делата, които ЕРП водят. - поне единият собственик на ЕРП (ЧЕЗ) иска да бяга от страната; - въглеродните емисии поскъпнаха с пъти, което доведе до загуба от над 300 млн само за държавния ТЕЦ \"Марица-изток 2\"; - финансово невъзможният проект \"Белене\" продължава да гълта пари като за световно. За сметка на това стратегия за спасяване на енергетиката няма. Правителството заявява, че няма никакво намерение да отваря пазара, така че най-добрите да печелят позиции, а губещите да отпадат. \"Стратегията\" е да се субсидират въглеродните емисии, да се правят кросови схеми, да се тупа топката, \"нашите\" хора да си крадат и решаването на проблемите да се отлага във времето. И решенията да се вземат от няколко човека, така че да могат абсолютно по свое усмотрение, а не пазарно, да контролират паричните потоци. Нужно е точно обратното. Първо, нужна ни е Истинска енергийна борса, а не такава, на която два продавача определят цените. Второ, листване на държавните компании (пък и общинската \"Топлофикаци\") на фондовата борса. Така ще ги превърнем от ведомства в истински пазарни играчи. Чиито директори ще знаят, че отговарят не само пред принципала, но и пред частни акционери, които могат да ги съдят за злоупотреби. Тогава интересът към доброто управление ще е взаимен и резултатите няма да закъснеят. И, естествено, лесното влизане и излизане от пазара на нови играчи. Стига да намерят клиенти, на които са продават енергията си. В момента тези възможности са толкова ограничени от регулации, че на практика действа забранителен режим. Иначе дори да се предприемат най-страхотните мерки в енергетика и финанси, ако не се преобразува България ще продължи да бъде второ качество икономика, която се крепи на ниски заплати. Затова трябва да се мисли за дългосрочните неща, които ще направят икономиката устойчива, конкурентна и успешна. Естествено, че образованието е ключът. Такова, което възпитава критичното мислене, което е свързано с пазара на труда, което произвежда шампиони в различни области. Далече сме от това, а без него няма как да забогатеем. И, да, трябва да се отворим за хора от чужбина, иначе няма кой да ни плаща пенсиите при сегашната демографска драма. Да улесним идването в страната на българите от Молдова Украйна, Сърбия, Македония. Тези, които ще се интегрират без особени проблеми. Сега чакат с години за гражданство. Един приятел от Молдова ми разказва как още чака, но пък комшията му румънец с криминално досие вече е станал българин по паспорт срещу прословутите 5000 долара.", "date": "2019.02.04", "title": "Не финансите, държавната енергетика ще е в центъра на следващата криза"}
{"url": "https://www.dnevnik.bg/detski_dnevnik/2019/02/04/3385226_nagradata_na_es_za_mlad_prevodach_ot_bulgariia_otiva_v/", "text": "Йоана Георгиева е българският победител в тазгодишното 12-о издание на конкурса по превод Juvenes Translatores на Европейската комисия. За първи път наградата отива в Езикова гимназия \"Проф. д-р Асен Златаров\" в Хасково. Ученичка от същата гимназия - Мария Кахчиева - печели едно от общо шестте специални отличия за български преводи с много високо качество, предаде пресслужбата на Европейската комисия. Със своя превод от немски на български език Йоана изпревари 79 свои връстници от общо 17 средни училища в България и стана един от 28-те победители - по един от всяка държава от Европейския съюз. Носителите на приза за млад преводач ще бъдат поканени в Брюксел, за да получат наградите си и да се срещнат с професионалните преводачи от Европейската комисия. Тазгодишното издание на конкурса Juvenes Translatores се проведе на 22 ноември 2018 г. едновременно в 751 училища в цяла Европа и бе посветено на темата \"Европейска година на културното наследство\". В България участваха 17 средни училища с общо 80 ученици, като право да участват имаха родените през 2001 г. Целта на конкурса Juvenes Translatores е да популяризира чуждоезиковото обучение в училищата и да запознае младите хора с работата на преводача. В конкурса могат да участват ученици на възраст 17 години, като той се провежда по едно и също време във всички избрани за участие средни училища в ЕС.", "date": "2019.02.04", "title": "Наградата на ЕС за млад преводач от България отива в Хасково за първи път"}
{"url": "https://www.dnevnik.bg/sport/2019/02/04/3385228_pochina_legendata_na_ski_skokovete_mati_nikanen/", "text": "Четирикратният олимпийски и шесткратен световен шампион по ски скокове Мати Никанен почина на 55-годишна възраст. Легендарният финландец е издъхнал в нощта между неделя и понеделник. Причината за смъртта не се съобщава. Никанен е считан за най-великия ски скачач. Той е единственият, печелил всичките пет големи отличия в този спорт - олимпийско злато, световни титли по ски скокове и ски полети, Големия кристален глобус в Световната купа и \"Четирите шанци\". Никанен държи рекорда за най-много олимпийски медали в ски скоковете - 5. Той записва историческо постижение на игрите в Калгари през 1988 г., като печели всичките състезания - на малка шанца, на голяма шанца и отборно. Четири години по-рано в Сараево финландецът триумфира с олимпийска титла на голяма шанца и сребро на малка. Единственият друг състезател с четири златни медала от олимпийски игри е швейцарецът Симон Аман. Никанен има девет медала от световни първенства по ски скокове - пет златни, един сребърен и три бронзови, както и пет отличия от световни първенства по ски полети - едно златно, едно сребърно и три бронзови. Финландецът е и най-успешният скачач в историята на Световната купа. Между 1983 г. и 1988 г. той печели четири пъти Големия кристален глобус, а през 1984 г. завършва втори в генералното класиране. В престижната верига \"Четирите шанци\" има две първи, две втори и едно трето място. Никанен има 46 победи в Световната купа. По този показател той заема второто място във вечната класация след австриеца Грегор Шлиренцауер (53). Извън пистата финландецът има сериозни проблеми с алкохола. Те започват още по време на състезателната му кариера и се задълбочават след края й. Положението му се влошава драстично и през 1994 г. той продава всичките си медали. Две години по-рано Никанен започва кариерата като певец и дори издава няколко албума, първият от които е доста успешен в родината му. В края на 90-те години, притиснат от финансови проблеми, работи като стриптизьор в бар. През 1999 г. Никанен среща милионерската наследница Мерви Тапола, за която се жени през 2001 г. Това е неговият четвърти брак. Двамата водят бурен живот с множество публични скандали и няколко ареста на финландеца за нападение над жена му. Развеждат се през 2003 г., но година по-късно отново се женят. През 2004 г. Никанен е осъден на 26 месеца затвор, след като при пиянски спор наръгва мъж в бар. Тъй като това е първата му присъда, той е освободен през септември 2005 г. Докато е в пробация, отново е задържан за нападение над съпругата си и прекарва още четири месеца в затвора. На Коледа през 2009 г. легендарният скачач е арестуван , след като напада жена си с нож, нанасяйки и рани по лицето, и опитва да я удуши с хавлиена кърпа. Той е обвинен в опит за убийство, но три дни по-късно е освободен, след като Тапола оттегля обвиненията. Няколко месеца по-рано тя отменя и 14-ата си молба за развод. През лятото на 2010 г. идва 15-ата и последна. През 2012 г. Никанен успява да се стабилизира, намира нова приятелка - Сузана, и планира да се ожени за пети път. Той отслабва, започва отново да тренира скокове и дори заявява амбиции да участва в олимпийските игри в Сочи през 2014 г. След като приятелката му го напуска, финландецът отново тръгва надолу, а междувременно здравето му все повече се влошава.", "date": "2019.02.04", "title": "Почина легендата на ски скоковете Мати Никанен"}
{"url": "https://www.dnevnik.bg/politika/2019/02/04/3385238_prezidentut_naloji_veto_na_zakona_za_zashtita_na/", "text": "Президентът Румен Радев наложи вето и върна за ново обсъждане в Народното събрание разпоредбa от Закона за изменение и допълнение на Закона за защита на личните данни. Възражението на президента е срещу установените с параграф 26 критерии при обработването на лични данни за журналистически цели и за целите на академичното, художественото или литературното изразяване. Промените в закона отварят врата за  проверки на медийни публикации, журналисти, за проблеми с академични проучвания , документални материали и други, както и за откази за достъп до информация. Президентът подчертава, че европейският регламент, който е причина за приетите промени, изисква държавите - членки на ЕС, чрез закон да постигат помиряване на правото на защита на личните данни с правото на изразяване и информация. \"Едновременно с това обаче регламентът не съдържа, нито препоръчва да има превес и надмощие в упражняването на едното право над другото, т.е. защитата на личните данни да е за сметка на свободата на изразяване и информация\", пише в мотивите за ветото. \"С формулираните 10 критерия, по които журналист, научен работник и писател следва да преценява и да доказва, че е използвал правомерно лични данни, се създава ненужна свръхрегулация. Изискването да се изпълняват тези критерии, дори и поотделно, представлява ограничение. То засяга същностното ядро на свободата на изразяване и информация като основно право, признато още в епохата на Просвещението в Европа, изпразва го от съдържание и неговото упражняване губи смисъл\", се казва в мотивите на президента за налагане на ветото. Според държавния глава не е постигнато необходимото равновесие и разпоредбата с 10-те критерия се явява прекомерна, небалансирана мярка. \"Свръхрегулацията на хипотезите, в които ще има конкуренция между защитата на личните данни и свободата на изразяване и информация, води до силно накланяне на везните в полза на правото на защита на личните данни, като \"се жертва\" свободата на изразяване и информация. Така под формата на критерии за съразмерност със защитата на личните данни се прикриват законови ограничения на основни конституционни свободи\", се казва още във ветото. Това е 13-тото вето, което президентът Радев налага на закон приет от парламента. Управляващите от ГЕРБ подкрепиха единствено  ветото  върху промените в приватизационния закон, с които ангажиментите на купувача по приватизационни договори намаляваха от 10 на 5 г. със задна дата", "date": "2019.02.04", "title": "Президентът наложи вето на закона за защита на личните данни"}
{"url": "https://www.dnevnik.bg/bulgaria/2019/02/04/3385245_vsiako_treto_umishleno_ubiistvo_v_bulgariia_e_na_jena/", "text": "Всяко трето умишлено убийство в България е на жена в нейния дом, а убиецът е сред най-близките ѝ хора. През последните три години убийствата на жени, извършени от съпрузи, партньори и близки роднини, са се увеличили с 50%. Това показват данни на МВР, предоставени на \"Медиапул\". През 2016 г. 22 жени са били убити от свои близки, а през 2017 г. бройката им нараства до 27. През миналата година те са вече 33, като над половината от убийствата на жени през 2018 г. са заради ревност. Според статистиката миналата година 28 жени са пострадали тежко или са били инвалидизирани след домашно насилие. От МВР отбелязват, че в данните не се взимат под внимание изнасилванията, както и побоищата, след които жените са се отървали без тежки физически травми. Данните на вътрешното министерство показват още, че от около 100 умишлени убийства през 2018 г. всяко трето е следствие от домашно насилие. Умишлените убийства също се увеличават за последните три години, като през 2016 г. те са били 79. В статистиката на МВР всички убийства и тежки телесни повреди срещу жени от домашно насилие се водят за разкрити. През миналата година шестима мъже са осъдени за убийството на своя близка жена. Четирима от нападателите пък са се самоубили, а двама са освидетелствани като невменяеми. През близо три месеца  на първо четене бяха приети промените в Наказателния кодекс за борба с домашното насилие . Тогава при обсъжданията в парламентарната комисия по правни въпроси представители на неправителствени организации обявиха, че един от проблемите при домашното насилие е, че не се изпълняват съдебните решения, уреждащи родителските права. Някои от присъстващите мъже казаха, че домашното насилие се пораждало, защото някои жени - на които най-често се присъждат родителските права, не давали на мъжете да видят децата си. Какво предвиждат промените в Наказателния кодекс четете  тук.", "date": "2019.02.04", "title": "Всяко трето умишлено убийство в България е на жена в дома ѝ"}
{"url": "https://www.dnevnik.bg/analizi/2019/02/04/3385243_dobrata_i_loshata_novina_predi_evropeiskite_izbori/", "text": "Мнозина очакват изборите за Европейски парламент да сложат край на либералната хегемония в европейските институции и да проправят път на това, което се нарича \"консервативна вълна\". Други се страхуват от това и - с право - предупреждават, че антилибералният патос може да доведе не просто до засилване на консервативните ценности и политики, а до вълна на десен радикализъм и авторитаризъм. И едните, и другите - и всички ние трябва да бъдем готови за изненади. Добрата - поне според мен - новина е, че досегашното фиаско на експеримента Брекзит показа нагледно на популисткия евроскептицизъм - десен и ляв - в мнозинството останали европейски страни, че раздружаването на ЕС, завръщането към \"хлабав\" вариант на частична интеграция от типа \"митнически съюз\" или \"Европа на нациите\" е най-вероятно да завърши или с провал, или с икономическа и институционална катастрофа в ущърб на повечето европейски граждани. А излизането от ЕС - процес не по-малко труден от придобиването на пълноправно членство в него. Лошата новина е свързана с това, че политическите лидери и елити, управляващи Европейския съюз - както от Брюксел, така и от столиците на основните (западно) европейски страни са твърде закостенели и вироглави за да оценят по достойнство предизвикателството на необходимата - всъщност настъпваща промяна. Мнозина сред тях - Тимерманс, Верхофстат и други - продължават да произнасят речи, в които статуквото, ценностно, идейно и институционално, бива представяно като единствения възможен добър вариант за оцеляване и перспектива на обединена Европа. А всеки, който е критичен към това статукво, определят като \"популист\" или авторитарен демагог. Някой беше казал, че ако непрекъснато отхвърляш опонентите си с аргумента, че са \"фашисти\", най-накрая неизбежно ще получиш опоненти фашисти. Струва ми се, че след десетилетия динамично утвърждаване на върха на Европа на ляволиберални и прогресистки ценности и визии - по проблемите на миграцията, на семейството и сексуалните отношения, на мултикултурния диалог, на отношението към традицията, нацията и религията, същият този връх на Европа ще трябва да се примири с факта, че на дневен ред идва нова вълна на политическо състезание между либерално-прогресиситки и консервативно-традиционалистки възгледи. Т.е. след десетилетия практическо отсъствие и вегетиране в ъглите на политическия дебат, Те се връщат, за да балансират именно този дългогодишен ход на европейското политическо махало в посока на левия либерализъм и постмодерното левичарство. Редица чисто либерални възгледи и ценности през този период придобиха статут на норма и на самосъществяващи се пророчества. Днес и утре те ще бъдат оспорени и подложени на политически дебат. От поведението на либералното статукво в много голяма степен ще зависят посоката, инструментите и крайният резултат от този дебат. Твърдоглавието и закостенялостта на европейския либерален връх рискува да ескалира този дебат до превръщане на радикалния - авторитарния десен популизъм в господстваща алтернатива на либералното статукво. И обратно - една проявена гъвкавост от страна на днешните европейски елити ще даде шанс в дебата с по-големи шансове да участват представители на по-умерени и доказано демократични консервативни кръгове и политически движения. Не бива да забравяме също така, че редица европейски политически партии, които са призвани да утвърждават ценностите на умерения консерватизъм и християндемокрацията - като ХДС в Германия - бяха придвижени от своите ръководства към позиции в либералния център през последните 10-15 години изцяло по опортюнистични и конюнктурни причини. Днес партиите от фамилията на Европейската народна партия /ЕНП/ ще трябва да покажат дали това, което могат, е само да свирят \"втора\" и \"трета цигулка\" на европейските либерали и зелени, или са в състояние да поемат политическата инициатива за възраждане на един умерен дясноцентристки ценностен и политически проект. Ако на изборите за Европейски парламент по-радикалните и по-авторитарни популисти вдясно спечелят значителни позиции, причината и отговорността за това ще бъде и на тези либерални кръгове в днешния елит на Европа, за които всички възгледи за европейското обединение и политика, различни от техните собствени, са неприемливи. Границите са две. Първо, простите и лесно приложими в практиката принципи на либералната демокрация - която е нещо много по-различно и обединяващо отколкото самия либерализъм - в различните му форми на проявление. Второ, съгласието за ценността и перспективата на европейското обединение - за обединена Европа като наше общо отечество, допълващо и надграждащо принадлежността ни към една или друга европейска нация като наша родина.", "date": "2019.02.04", "title": "Добрата и лошата новина преди европейските избори"}
{"url": "https://www.dnevnik.bg/bulgaria/2019/02/04/3385247_vurhovnite_sudii_se_proiznesoha_aleksei_lazarov_da/", "text": "Върховният административен съд допусна предварително изпълнение на решението на Висшия съдебен съвет, като се произнесе, че новоизбраният председател на Софийския градски съд Алексей Трифонов веднага трябва да заеме поста, информира сайтът  news.lex.bg Предварителното изпълнение беше  поискано  от мнозинство в Съдийската колегия на ВСС по предложение на членове на кадровия орган от парламентарната квота, без да се изчака произнасянето на съда по същество, което се очаква скоро - на 26 февруари. Законът за съдебната власт спира заемането на поста, когато изборът е обжалван, но по решение на ВСС са възможни изключения. Алексей Трифонов, който бе съдия от Софийския апелативен съд, беше избран с 9 на 4 гласа от Съдийската колегия на 27 ноември м.г. Колегията не се съобрази с мнението на съдиите от СГС, които номинираха съдията от същия съд Евгени Георгиев. Изборът на Трифонов беше  обжалван  от номинирания за председател от общото събрание на съдиите от СГС Евгени Георгиев. Самият Алексей Трифонов не бе поискал предварително изпълнение.", "date": "2019.02.04", "title": "Върховните административни съдии се произнесоха: Алексей Трифонов да заеме веднага поста председател на Софийския градски съд"}
{"url": "https://www.dnevnik.bg/evropa/2019/02/04/3385115_italiia_blokira_obshta_poziciia_na_es_za_priznavaneto/", "text": "Италия блокира изявление на Европейския съюз във връзка с признаването на Хуан Гуайдо за изпълняващ длъжността президент на Венецуела, заявиха дипломатически източници, цитирани от \"Ройтерс\". По-рано днес редица страни от ЕС  признаха Гуайдо  за временен лидер на страната, след като действащият държавен глава Николас Мадуро отхвърли исканията да свика нови президентски избори. От дни европейските държави обсъждат как да реагират на кризата във Венецуела, а няколко от тях поставиха срок Мадуро да свика избори. Някои страни от ЕС се притесняват от създаването на прецедент с признаването на самообявил се лидер. Италия блокира проект на изявление на ЕС, от което щеше да стане ясно, че признаването е национално правомощие. \"Отделни държави членки ще признаят господин Хуан Гуайдо, председател на Националната асамблея, за временен президент на Венецуела\", се посочваше в общото изявление, в което се призоваваше за \"свободни, честни и демократични президентски избори\". Италия не е сама в съпротивата срещу признаването на Гуайдо. Попитан дали Ирландия ще последва другите страни, които го признаха, външният министър на страната Саймън Ковъни отговори: \"Не, нашата позиция беше ясна. Ние искаме да видим свободни и честни избори, на които хората да вземат демократично решение за Венецуела\". АФП допълва, че Гърция също е изразила резерви към приемането на съвместната декларация, предаде БТА. Италианският президент Серджо Матарела каза, че неговата страна трябва да се солидаризира с позицията на съюзниците си от ЕС по венецуелската криза, предаде ДПА, цитирана от БТА. \"Необходимо е чувство за отговорност и яснота за единна позиция, споделяна с нашите съюзници и нашите партньори от ЕС\", каза Матарела в реч в Рим. \"В избора, пред който сме изправени, не може да има несигурност и колебание: това е избор между масовата воля и призивите за реална демокрация, от една страна, и бруталната сила и страданията на цивилното население, от друга\", добави италианският президент. Председателят на Европейския парламент Антонио Таяни потвърди пред италианското \"РАИ Радио 1\", че Италия е блокирала приемането на документа за колективно признаване на Гуайдо.", "date": "2019.02.04", "title": "Италия е блокирала обща позиция на ЕС за признаването на Гуайдо (допълнена)"}
{"url": "https://www.dnevnik.bg/politika/2019/02/04/3385257_bsp_vnese_signal_za_largoto_v_olaf/", "text": "Парламентарната група на \"БСП за България\" внесе сигнал в ОЛАФ заради реконструкцията на Ларгото. Миналата седмица депутатът и журналист Елена Йончева пусна записи как според нея  министърът на културата Боил Банов ощетява държавата с поне 700 хил. лв. , като опрощава неустойка на фирмата изпълнител ДЗЗД \"Антична Сердика\" и дава указания как да се фалшифицират документи. Отговорът на Банов бе, че за неустойките се водят дела. След записите, за които се смята, че са направени от вече бившия служител на министерството Ангел Ангелов, прокуратурата се самосезира. Днес Йончева внесе сигнал до ОЛАФ, който е подписан и от лидера на БСП Корнелия Нинова. Тя обяви, че и записите, и документите, които е събрала, са безспорни, и поиска безпристрастно разследване. \"Боил Банов трябва да подаде оставка, но механичната смяна на един министър с друг няма да доведе до нищо\", обяви още Йончева, цитирана от \"Фокус\". Тя даде пример как в Полша звукозаписи дискредитират трима министри през 2015 г. и те подават оставка.", "date": "2019.02.04", "title": "БСП внесе сигнал за Ларгото в ОЛАФ"}
{"url": "https://www.dnevnik.bg/gradska_sreda/2019/02/04/3384178_jiveeshti_na_ulivan_vazov_iskat_obezshtetenie_ot/", "text": "Живеещи на столичната улица \"Иван Вазов\" ще поискат от общината да им опрости задълженията по такса смет и данъка за недвижими имоти за 2018 г. Причината е, че заради започналия ремонт през август те не са имали достъп до имотите си, паркирането на автомобили е било невъзможно. Някои от кофите за смет бяха преместени от улицата, а дълго време събраният боклук не се извозваше. Решението на етажната собственост на живеещите в ул. \"Иван Вазов\" 15 е да се подаде искане до Столичната община и район \"Средец\" за отпадане на такса смет и данък сгради или изплащане на конкретно обезщетение, каза пред \"Дневник\" Христиан Гарвански от агенцията \"Вход мениджър\", чиито клиенти са живеещите в сградата. Ремонтът на улицата започна през август и трябваше да приключи до края на 2018 г. Проектът на общината за бъдещата визия на улицата беше представен на живеещите на нея през септември, като срещна  сериозно неодобрение . Причината беше, че той предвижда значително намаляване на местата за паркиране на автомобили. Той беше преработен, дори  новият вариант не се хареса на гражданите  и така общината се отказа от идеите си, като улицата ще се ремонтира по съществуващо положение. Ремонтът обаче не приключи в срок, като обхвана участъка от бул. \"Васил Левски\" до няколко метра преди \"6-ти септември\". Там бяха подменени водопроводите и канализацията, но нова асфалтова настилка не беше поставена. Така до днес улицата е неравна и посипана с битум. Търговци, чийто бизнес е на друга улица в центъра - \"Граф Игнатиев\", също  поискаха общината да ги обезщети , защото вървящият все още ремонт там ги е ощетил финансово. Някои от търговските обекти са затворени, докато трае ремонта, а други затвориха перманентно. Сега много от помещенията на улицата си търсят нови наематели. Недоволните поискаха от общината да им даде безплатно ползване на тротоарно право и освобождаване от такса смет или да плати наемите за обектите. От общината обаче отказаха с обяснение, че няма механизми за това. Вместо това местната власт предложи безплатни реклами в трамваите, стълбове с указателни табели и безплатна консултация при рефинансиране на кредити.", "date": "2019.02.04", "title": "Живеещи на ул.\"Иван Вазов\" искат обезщетение от Столичната община"}
{"url": "https://www.dnevnik.bg/photos/2019/02/04/3385045_fotogaleriia_sharena_slujba_v_pamet_na_purviia_moderen/", "text": "Всяка първа неделя от февруари клоуни от Великобритания, САЩ и Канада се събират в църквата \"All Saints\" в лондонския квартал Хагертън за църковна служба в памет на Джоузеф Грималди. Службата се провежда ежегодно от 1947 година. Джоузеф Грималди, един от най-големите английски актьори и мимове на всички времена, е известен като първия модерен клоун. На негово име започват да наричат клоуните в арлекинадата \"Joey\" (от англ. joy - радост) .", "date": "2019.02.04", "title": "Фотогалерия: Шарена служба в памет на първия модерен клоун"}
{"url": "https://www.dnevnik.bg/evropa/2019/02/04/3385283_es_niama_kak_da_priznae_huan_guaido_za_prezident_na/", "text": "ЕС няма правомощията да признава държави и държавни институции, това е в правомощията на отделните страни от общността. Това заяви върховният представител на ЕС по външната политика и сигурността Федерика Могерини, попитана дали има обща европейска позиция по самопровъзгласяването на Хуан Гуайдо за временен президент на Венецуела, предаде БТА. \"Има общоевропейска позиция за Венецуела, заявих я от името на всички 28 държави. ЕС и държавите от Общността никога не са признавали законността на последните президентски избори във Венецуела, никой от нас не присъства на клетвата на Николас Мадуро. ЕС въведе санкции за нарушения на човешките права. Това е ясна позиция, допълнена от решението за обособяването на международна контактна група, която ще очертае възможностите за постигането на демократично и мирно решение\", уточни Могерини. Тя съобщи, че първото заседание на групата е насрочено за по-късно тази седмица в столицата на Уругвай. Могерини отбеляза, че ще присъства на тази среща. Досега няколко държави от ЕС, както и Европейският парламент,  решиха да признаят Гуайдо  за временен президент на Венецуела. ЕС призова за произвеждането на нови, прозрачни и честни президентски избори в страната.", "date": "2019.02.04", "title": "ЕС няма как да признае Хуан Гуайдо за президент на Венецуела, заяви Федерика Могерини"}
{"url": "https://www.dnevnik.bg/sport/2019/02/04/3385360_adrian_andreev_se_opulchi_smelo_na_45-iia_v_sveta_no/", "text": "Голямата надежда на българския тенис Адриан Андреев се опълчи смело на 45-ия в световната ранглиста Матю Ебдън, но отпадна в първия кръг на \"София оупън\". 17-годишният българин беше само на две точки от забележителна първа победа на ниво \"АТП\", но отстъпи с 3:6, 6:4, 6:7 (5) в зрелищна 144-минутна битка. Андреев, който започна сезона като №2 в световната ранглиста при юношите, игра със самочувствие и беше равностоен на 31-годишния австралиец от началото до края на двубоя. Опитът на Ебдън, който игра срещу Рафаел Надал във втория кръг на Australian Open, а миналата година стигна до третия кръг на \"Уимбълдън\", обаче надделя в заключителните моменти. Мачът започна равностойно, като вървеше без пробиви до 3:2 в полза на Ебдън. Австралиецът, който има четири титли на двойки, а индивидуално е достигал до №39 в света, нанесе първия удар. Той реализира пробив за 4:2, затвърди го след труден сервис гейм, а при следващото си подаване сложи край на първия сет. Втората част започна много по-добре за участващия с \"уайлд кард\" Андреев. Младият българин стигна до първия си шанс за пробив, възползва се от него и поведе с 2:0. Ебдън успя веднага да върне пробива и да изравни при 2:2, но това не смути 17-годишния му опонент. Андреев отново поведе с пробив за 5:3 и получи възможност да сервира за спечелването на втория сет. Той се поддаде на напрежението и на свой ред допусна пробив. Ебдън обаче също показа колебания, сервирайки при 4:5, и след трети пореден пробив сетът приключи в полза на българина. Решаващата трета част започна лошо за Андреев, който загуби първото си подаване на нула. В четвъртия гейм той си извоюва точка за връщане на пробива. Ебдън обаче се измъкна от трудната ситуация и поведе с 3:1. След този гейм Андреев поиска медицински таймаут. Прекъсването се отрази добре на 17-годишния българин, който загуби само една точка в следващите си две подавания, а в осмия гейм проби на 15 и изравни резултата - 4:4. Последва трудно подаване за Андреев, преминало през няколко равенства, което той успя да измъкне и да се доближи на гейм от победата. Ебдън се справи в двете ситуации, в които трябваше да сервира за оставане в мача, и всичко трябваше да се реши в тайбрек. Андреев нанесе първия удар в решаващия гейм, след като реализира минипробив за 4:2. Той обаче не успя да удържи крехкия си аванс и резултатът беше изравнен при 4:4. Младият българин отново поведе при 5:4, но Ебдън спечели следващите три точки и сложи точка на драматичния двубой след 2.22 часа. Андреев записа трета загуба при трето участие в София. През 2018 г.  българинът влезе в историята  като първия тенисист, роден през третото хилядолетие, който участва в основна схема в турнир на АТП. Той отстъпи с 3:6, 4:6 от Денис Истомин. През 2017 г. Андреев получи \"уайлд кард\" за квалификациите в София.  Във втория си мач на ниво АТП  той загуби с 2:6, 0:6 от германеца Максимилиан Мартерер. С участието си в първия кръг тази година българският талант спечели шест точки, с които ще влезе в световната ранглиста на АТП. България пък остава с двама представители в основната схема на турнира в София - Димитър Кузманов, който участва с \"уайлд кард\", и  Александър Лазаров, който преодоля квалификациите  след страхотни победи срещу Лукаш Лацко и Лука Вани.", "date": "2019.02.04", "title": "Адриан Андреев се опълчи смело на 45-ия в света, но отпадна след зрелищна битка"}
{"url": "https://www.dnevnik.bg/zdrave/2019/02/04/3385384_novite_pravila_za_opredeliane_na_netrudosposobnostta/", "text": "С отчитане на малко жалби и липса на \"съществена промяна в общия брой на инвалидността в страната\" здравното министерство даде да се разбере,  че няма да преосмисли поне на този етап начина за определяне  на нетрудоспособността на хората с увреждания. Днес властите трябваше да оповестят  анализа от първите шест месеца на действие на новата методика  за работа на Трудово-експертните лекарски комисии /ТЕЛК/ и за пресмятане на степента инвалидност. Оценките бяха оповестени с прессъобщение от здравното министерство след среща при закрити врата с представители на организации на хората с увреждания. Ведомството информира, че анализите ще продължат още, ще има нови срещи и разговори. Но от съобщението се разбира, че всъщност няма сериозни проблеми от новите правила. С измененията вече оценката за процента нетрудоспособност се прави  само на базата на основното заболяване на хората , като се взима предвид болестта, водеща до най-висок процент увреждане. Съпътстващите болести се приспадат само ако и те самостоятелно водят до над 50 на сто нетрудоспособност. Заболяванията са изброени в таблица и носят точно определен процент, а не както преди това - лекарите да можеха да преценяват в определени граници в зависимост от степента на болестта. След приемането на новите правила, много хора изразиха недоволство и прогнозираха, че масово ще бъдат намалени процентите инвалидност и съответно подкрепата на държавата. \"Изводите в анализа показват, че няма промяна в броя на жалбите\", съобщават от здравното министерство. По време на разговорите се разбрало, че всъщност жалбите пред Националната експертна лекарска комисия са под 10, разказаха пред \"Дневник\" участници в разговорите. Хора с увреждания и техни представители обаче възразиха остро срещу този критерий за оценка на действието на наредбата. Засегнати от новите правила обясниха, че много хора са се отказвали да обжалват решенията на ТЕЛК и дадените им проценти, заради предрешения изход. Националната комисия стъпва на същите изисквания, на същата наредба, съответно надали би повишила процентът на увреждане, отбелязаха пациенти и лекари. А докато трае обжалването на решението, хората не получават пари и подпомагане. Кой ще се лиши от пари и помощ над година и половина, колкото често продължават процедурите в НЕЛК, кой ще остане без единствения си доход, за да чака решение, което ще е същото, попитаха хора с увреждания. Пациенти получавали напътствия, че няма смисъл да обжалват още при получаването на решението си в ТЕЛК. \"Жалбите няма как да са показателни, ние обясняваме на хората, че процентът инвалидност им пада заради новите правила и всъщност те няма какво да обжалват. А дори и да обжалват, ще имат същия резултат в националната лекарска комисия. Така че защо да има жалби\", коментира преди време д-р Боряна Холевич, председател на Сдружението на лекарите от ТЕЛК – София. Въпреки това и днес от здравното министерство отбелязаха, че жалби почти няма. \"Няма съществена промяна в общия брой на инвалидността в страната при новата и предишната наредба\", се казва още в съобщението. Засега обаче не е ясно колко от хората с увреждания са минали през преосвидетелстване по новите правила в последните 6 месеца, тъй като през нова експертиза трябва да минат само тези, чиито решения са изтекли. Съответно дали всички минали по новите правила могат да преобърнат данните и да доведат до съществена промяна в общия брой инвалидност в страната. Отчетената след анализа \"динамика и отклонения в отделните възрастови групи\" на инвалидността пък се дължала на \"подобрен здравен статус\" или на \"административни решения на ТЕЛК\", смятат от здравното министерство. Тези административни решения в момента се проверявали, като един от изводите в анализа е, че в самото начало на действието на новата наредба са допуснати по-голям брой \"първоначални технически пропуски\" при обработка на документите. Но те са били отстранени. Всички данни и анализи ще бъдат изпратени на организациите на хората с увреждания, присъствали днес на срещата. И ще има нов разговор на 11 февруари. Дотогава очакват и информация за жалбите, подадени по въпроса към омбудсмана Мая Манолова. Манолова, която присъства на разговора, каза, че е \"залята\" от жалби. И допълни, че по време на срещата е липсвала съществена информация - на колко от преминалите по новата наредба хора, е бил намален процентът нетрудоспособност. Колкото до мерките за по-справедливо оценяване на нуждите на хората при предоставяне на помощта, дългосрочните такива ще отнемат \"малко повече време\". \"Дългосрочните мерки, които бяха представени още лятото в министерството на труда и социалната политика, ще отнемат малко повече време. Те са свързани с цялостна промяна на оценка на работоспособността\", е посочила зам.-министърът на здравеопазването Жени Начева на срещата, се казва в съобщението. Преди това ще има \"по-засилен контрол в целия ход на лечение на пациентите и така наистина хора, които са болни и с тежки заболявания, ще могат да бъдат проследявани не само на ниво ТЕЛК-комисия, но още от възникване на заболяването\". От здравното министерство имали още намерение системата на ТЕЛК и НЕЛК да се интегрира със системата на здравната каса и да има информация за целия здравен статус на хората. Така решенията ще се взимат по-независимо, отбелязват от министерството. Обещават електронният профил да заработи през февруари. Но да \"се надгражда с допълнителна информация\".", "date": "2019.02.04", "title": "Според здравното министерство няма сериозни проблеми с новите правила за нетрудоспособността"}
{"url": "https://www.dnevnik.bg/bulgaria/2019/02/04/3385390_rumen_radev_bulgariia_da_se_vuzdurji_ot_podkrepa_na/", "text": "Президентът Румен Радев счита, че България не трябва да подкрепи предложената  европейска позиция за Венецуел а . По-рано днес стана известно, че поне 12 държави в Европейския съюз  признаха  председателя на венецуелския парламент Хуан Гуайдо  за временен президент на страната, България все още не е взела позиция. Кои държави по света признаха Гуайдо за президент на Венецуела и кои поддържат Мадуро,  четете тук . Позицията си президентът публикува в страницата си в социалната мрежа \"Фейсбук\". \"Събитията във Венецуела будят тревога и безпокойство. Съществува реален риск от ескалация и насилие. В тези условия критично важно е да се съхрани диалогът между управляващите и опозицията в името на политически процес, който да доведе до мирно решение за бъдещето на страната. Политическата криза може да се реши единствено с организирането на прозрачни избори според конституцията на страната и с международно наблюдение\", пише Радев. Той продължава с констатацията, че \"направеното предложение за обща европейска позиция не води до подобно решение\" и подчертава, че не критиката му не е \"подкрепа за една или друга страна в конфликта\". \"Става дума за върховенство на международното право и за твърдото убеждение, че неговото нарушаване няма как да доведе до позитивни резултати. В политически план трябваше да научим урока, че ултиматумите винаги прекъсват каналите за комуникация и блокират възможностите за преговори. Както в много случаи с други държави през последните десетилетия, нараства рискът да бъде провокирано насилие и вътрешен конфликт, които задълго да дестабилизират държавата и региона и да донесат страдания на народа на Венецуела\", пише президентът в позицията си. \"Считам, че България трябва да се въздържи от подкрепа на предложената европейска позиция\", завършва Радев.", "date": "2019.02.04", "title": "Румен Радев: България да се въздържи от подкрепа на европейската позиция за Гуайдо"}
{"url": "https://www.dnevnik.bg/sviat/2019/02/04/3385405_devetnaiset_strani_ot_es_poiskaha_izbori_vuv_venecuela/", "text": "Общо 19 държави членки на Европейския съюз призоваха Венецуела да свика \"свободни, прозрачни и честни президентски избори\" и изразиха подкрепа за \"председателя на демократично избраното Национално събрание (парламент) като временен президент на Венецуела\". Изявлението, разпространено от външните министерства на страните, се разграничава от думите \"признавам\" и \"признание\" и изрично описва председателя на парламента Хуан Гуайдо като човека, който трябва да \"призовава за свободни, честни и демократични президентски избори\". Причината, както \"Ройтерс\" писа миналата седмица, е, че някои държави не биха искали да я използват. Подкрепа, но без признаване Разделението се забеляза днес, когато над половината страни в ЕС ( над десет  само за първите няколко часа) признаха Гуайдо за президент на Венецуела в края на обявен от няколко държави ултиматум към държавния глава Николас Мадуро (от него се очакваше да свика президентски избори в срок от 8 дни, но той отхвърли идеята). Други, като правителството на България, запазиха мълчание, а Италия не промени позицията си срещу признаване на Гуайдо и \"намеса във вътрешните работи на Венецуела\" (сходна идея  изрази и президентът Румен Радев ). Финландия пък избра също да изрази подкрепа, без да използва изрично думата за признаване. България обаче не е и в групата на страните, които искат да се свикат нови президентски избори. Деветнайсетте включват както призналите Гуайдо днес (Австрия, Великобритания, Германия, Дания, Eстония, Испания, Германия, Латвия, Литва, Люксембург, Полша, Португалия, Франция, Холандия, Чехия и Швеция), така и други, които се въздържаха от думата (Белгия, Унгария, Финландия, която обяви, че няма как да признае правителство, а единствено държава). Към последната група на практика се присъедини Македония, след като преди няколко часа външният министър Никола Димитров обяви, че \"поддържа и смята\" Гуайдо за човека, който трябва да организира избори. Решението на София означава, че страната се нарежда единствено до Италия, Ирландия, Малта, Кипър, Румъния, Словакия, Словения, и Гърция, като нито признава Гуайдо, нито настоява за нови избори. Върховният външнополитически представител на ЕС Федерика Могерини по-рано каза, че  няма как ЕС да признае Гуайдо , но подчерта, че страната има позиция срещу законността на последните президентски избори от месеци. Дипломатически източници на \"Ройтерс\", \"Ефе\" и АНСА съобщиха в последната седмица, че два опита за обща позиция са били блокирани от Италия. Още помощи Междувременно Групата от Лима (латиноамерикански държави и Канада, които месеци наред работят по венецуелската криза) обяви, че търси начин да изпрати още хуманитарни помощи в страната. Канадският премиер Джъстин Трюдо обяви 54 млн. долара помощи за страната и нарече управлението на Мадуро \"диктатура\". Мадуро, който отхвърля идеята за президентски избори, не приема и хуманитарни помощи в страната. Доставени до пограничните райони обаче, според местни и испански медии те поставят под въпрос верността на армията, след като опозицията и САЩ призоваха военните да помогнат в разпределянето на хуманитарните помощи. Междувременно Гуайдо обвини Мадуро, че опитва да прехвърли до 1.2 милиарда долара от Държавната банка за развитие \"Бандес\" във финансова институция в Уругвай, предаде \"Ройтерс\", цитирана от БТА. Венецуелското министерство на информацията не отговори веднага на искането за коментар. В телевизионна реч Гуайдо призова уругвайското правителство да не позволява извършването на финансовата операция, която той осъди като \"кражба на държавни средства\". Гуайдо каза още, че не смята да участва в международната конференция за Венецуела, която ще се проведе в столицата на Уругвай на 7 февруари. \"Няма да участваме в международната конференция в Уругвай, защото не искаме да участваме във фалшиви преговори.\"", "date": "2019.02.04", "title": "Деветнайсет страни от ЕС поискаха избори във Венецуела, България не е сред тях"}
{"url": "https://www.dnevnik.bg/sport/2019/02/04/3385422_vavrinka_spasi_dva_machbola_no_napusna_sofiia_oupun/", "text": "Носителят на три титли от Големия шлем Стан Вавринка отпадна от \"София оупън\" още в първия кръг. Швейцарецът допусна обрат за 6:3, 6:7 (5), 4:6 срещу Мариус Копил. Вавринка спаси два мачбола срещу миналогодишния финалист, но накрая румънецът постигна целта си. Денят на \"София оупън\" предложи големи вълнения за зрителите в \"Арсена Армеец\". Пет от шестте мача в програмата (два от първия кръг на основната схема и четири от квалификациите) завършиха в три сета.  Огромен успех постигна  Александър Лазаров, който спаси два мачбола, победи Лука Вани и влезе в основната схема . Другият българин  Адриан Андреев се опълчи на 45-ия в световната ранглиста Матю Ебдън, но отпадна . Вавринка завърши със значително по-голяма успеваемост при вкаран първи сервис от съперника си, като спечели и повече точки общо в мача (97 срещу 85), но това не му помогна да спечели. Мачът започна със серия от шест поредни гейма на нула. Последният от тях беше пробив в полза на швейцареца и това го отведе към спечелването на сета. В началото на втория двамата имаха отлични възможности за пробиви, но без успех. Сетът стигна до тайбрек, в който Копил направи първия и единствен минипробив за 6:5, след което изравни. Пробив в третия гейм на третия сет се оказа ключов за победата на румънеца. В последния гейм Вавринка спаси два мачбола след 15:40, но след това съперникът му сложи точка.", "date": "2019.02.04", "title": "Вавринка спаси два мачбола, но напусна \"София оупън\" още на старта"}
{"url": "https://www.dnevnik.bg/sport/2019/02/04/3385427_iankov_otpadna_v_kvalifikaciite_na_purviia_start_ot/", "text": "Носителят на Големия кристален глобус за 2016 г. Радослав Янков отпадна още в квалификациите на първия си старт от световното първенство по сноуборд в Парк Вали, САЩ. 29-годишният българин зае 29-о място в крайното класиране на коронната си дисциплина - паралелен гигантски слалом. Янков записа общо време 1:19.79 мин. от двата манша на квалификацията. Той остана на почти две секунди от място в директните елиминации, за които се класираха 16-те най-добри в пресявките. Най-бърз в квалификациите беше руснакът Дмитрий Логинов с време 1:15.61 мин. Втори с пасив от 0.65 сек. остана словенецът Тим Мастнак, а двукратният световен шампион в дисциплината Джеси Джей Андерсън от Канада допълни челната тройка с изоставане от 1.25 сек. Австриецът Андреас Промегер, който спечели и двата златни медала от предишното световно първенство - в Сиера Невада през 2017 г., влезе последен в директните елиминации с време 1:18.00 мин. Финалите в паралелния гигантски слалом са тази вечер, а следващият старт - паралелният слалом - е във вторник, 5 февруари. Янков участва в седмо поредно световно първенство. Преди две години в Сиера Невада той  остана на крачка от медалите в паралелния гигантски слалом , като завърши четвърти. В паралелния слалом се нареди шести. В предишните си десет старта на световни първенства българинът не бе преминавал квалификациите. От началото на сезона носителят на Големия кристален глобус в алпийския сноуборд за 2016 г. преодоля квалификациите в две от петте състезания в Световната купа. Най-доброто му класиране е петото място в последния старт преди световното - паралелния слалом в Москва.", "date": "2019.02.04", "title": "Янков отпадна в квалификациите на първия старт от световното по сноуборд"}
{"url": "https://www.dnevnik.bg/photos/2019/02/04/3384947_fotogaleriia_svetovnite_snimki_na_denia_-_4_fevruari/", "text": "Дивo прасе яде остатъци от барбекю в парк в Хонг Конг, Китай.", "date": "2019.02.04", "title": "Фотогалерия: Световните снимки на деня - 4 февруари 2019 г."}
{"url": "https://www.dnevnik.bg/bulgaria/2019/02/04/3385445_prokuraturata_povdigna_obvinenie_na_plovdivskiia_lekar/", "text": "Окръжната прокуратура в Пловдив внесе обвинителен акт срещу доктор Иван Димитров за  убийство, извършено при превишаване на пределите на неизбежната отбрана , както и за незаконно притежаване на оръжие и патрони, съобщи БНТ. Разследването срещу лекаря беше удължено  и продължи близо година. Рентгенологът, който застреля крадеца Жоро Джевизов, в момента е с мярка за неотклонение \"подписка\". През нощта на 1 март миналата година доктор Иван Димитров забелязал, че някой тършува в гаража му, в двора на кооперацията, в която живее. Когато слязъл, се сблъскал с крадеца. Според криминалистите преди да стреля по мъжа д-р Димитров е бил нападнат с хвърлен срещу него 12-сантиметров нож и метална табела. Ранен бил в крака и ръката. Тогава лекарят стрелял и улучил крадеца в гърдите. Пред медиите 49-годишният рентгенолог заяви тогава, че не се чувства престъпник. Той се опитал да прикрие следите и пистолета с помощта на свой приятел. Полицията обаче успява да открие оръжието. Разследващите установили още, че рентгенологът уговарял съседите си да изтрият записи от камери в района на инцидента. Все пак някои не го направили и предоставили уличаващи записи на полицията. Така докторът беше задържан на следващия ден и разпитан. Хиляди пловдивчани се вдигнаха на протест в негова защита. На делото се очаква близките на убития крадец-рецидивист Георги Джевизов да претендират за 200 000 лева кръвнина.", "date": "2019.02.04", "title": "Прокуратурата повдигна обвинение на пловдивския лекар, който уби крадец"}
{"url": "https://www.dnevnik.bg/sviat/2019/02/04/3385443_sbogom_na_lednicite_-_dori_radikalni_politiki_za/", "text": "И при най-радикални и незабавни действия за намаляване човешкото въздействие върху климатичните промени поне една трета от огромните ледници в Хиндукуш и Хималаите ще изчезнат до края на века. Ако въглеродните емисии изобщо не бъдат намалени и глобалната средна температура се повиши с 4-5 градуса по Целзий, средногодишното затопляне в тези гигантски планински вериги ще достигне 5-6 градуса и ще разтопи две трети от ледниците. Това не само ще промени изгледа на величествените склонове, но и ще има сериозни последствия за живота на около 2 млрд. души, живеещи в подножието им. Ледниците са изключително важен резервоар за вода за 250 млн- души в района на Хиндукуш-Хималаи, а 1.65 млрд. зависят от големите реки, стичащи се към Индия, Пакистан, Китай и други държави. Става дума за климатична криза, за каквато не сме чували\", обяснява Филипс Уестър от Международния център за интегрирано развитие на планините ( Icimod ). Предвожданият от него екип от над 200 учени е стигнал до тези изводи след 5 години работа, представена в доклад  \"Оценка на Хиндукуш-Хималаи. Планини, климатични промени, устойчивост и хора\" . Техните заключения, изложени върху почти 640 страници, са били прегледани и проверени от други 125 експерти преди публикуването.  \"Дори да станем наистина амбициозни (в подхода към климатичните промени), ще изгубим една трета от ледниците и ще имаме серизони проблеми. За нас това беше наистина шокиращо откритие\", допълва той. Уестър посочва, че докато досега повече внимание се е отделяло на места, разположени на морското равнище или на арктическите зони, този планински район е бил подминаван, макар да засяга значителна част от човечеството. Докладът е поръчан от 8 държави по протежение на планинските вериги, простиращи се от Афганистан до Мянмар. Тази зона понякога е наричана Третият полюс заради струпването на най-голямото количество лед извън Арктика и Антарктида. Ледниците в Хиндукуш-Хималая не могат да бъдат съхранени в сегашния им вид - за ограничаване към края на века на повишаването на средната годишна глобална температура на планетата с 1.5 градуса спрямо доиндустриалните нива ще е нужно и връщане към 2050 г. на парниковите емисии до обемите от преди индустриалната революция. Три десетилетия преди този срок за мнозина реализирането на подобен сценарий изглегда абсолютно изключено. Именно при него е и най-малката загуба на планински ледници - \"само\" 36%. При глаболна затопляне от 2 градуса в края на века, ще се е стопил половината лед в тези две планини. През последните 40-50 години ледниците в Хиндукуш-Хималая са намалели с 15%, но това не е толкова видимо заради локалните особености на дългата 3500 км верига от планини, обяснява още Уестър. Той посочва, че някои ледници в Афганистан и Пакистан са стабилни или дори са добавили лед заради увеличената облачност и променените ветрове. Това, от една страна, намалява слънчевото греене, а от друга - увеличава снеговалежите. Но дори те ще започнат да се топят със затоплянето в бъдеше, допълва ученият. За хората опасно е какво ще се случи с реките в ниското. Водното количество в тях ще се увеличава през двете десетилетия в средата на века с повишен риск от преливане и потапяне на цели градове и общности. Но от 60-те години нататък ще последва противоположен процес - водата ще намалява, особено в реките в Индия и Централна Азия, смята Уестър. Това ще намали производството на ток от хидроцентралите - основният източник на енергия в района. Все по-нестабилна става средата за земеделците, изхранващи стотици милиони гърла. Вече има признаци, че преди мусоните реките намаляват, точно когато се засажда реколтата. Когато дойдат мусоните, описва Уестър, те изглеждат все по-непостоянни и с вероятност за изключителни порои. \"Наводненията, които са се случвали веднъж на 100 години, започват да стават веднъж на 50.\"", "date": "2019.02.04", "title": "Сбогом на ледниците - дори радикални политики за климата няма да ги спасят"}
{"url": "https://www.dnevnik.bg/evropa/2019/02/05/3385175_bez_poliacite_mnogo_selishta_v_iztochna_germaniia_biha/", "text": "Живот от двете страни на границата: от 2011 година семейство Гаткиевич живее в Менкин - малко германско селце с калдъръмени улици, църква и 167 жители, разположено само на 30 километра от полския град Шчечин. \"Тук имаме всичко, от което се нуждаем - къща с двор, спокойствие, свободно време. А и Шчечин е под носа ни\", казва 38-годишната Моника Гаткиевич, майка на две деца. Казано още по-точно, Гаткиевич никога не са напускали Шчечин: \"Тук се прибираме само да спим, както правят много други хора от предградията\", казва 41-годишният Гжегош Гаткиевич. Същото е и в големите германски градове като Мюнхен, Хамбург или Берлин, където много хора работят в града, но живеят в покрайнините, където цените са по-поносими. Единствената разлика е, че семейство Гаткиевич пресичат границата и сменят езика, културата, валутата - благодарение на ЕС, който (все още) прави това възможно, пише в репортаж по темата вестник \"Зюддойче цайтунг\". Семейство Гаткиевич не са единичен случай: много поляци използват отворените граници в Европа и се преместват да живеят от другата страна на границата - в Източна Германия, където през последните години много населени места бяха обезлюдени. Привличат ги ниските цени на имотите там, както и германските детски надбавки, германските пенсии и германските училища, четем по-нататък в публикацията. В цяла Западна Полша няма друг по-голям град, който като Шчечин да е толкова близко до отсрещната страна на дългата 460 километра обща граница. Тук Европа изглежда малко по-обединена във време, когато това все по-малко важи за ЕС. В окръг Льокниц, Източна Германия, досега са се заселили 1800 поляци, а в цялата провинция Мекленбург-Предна Померания те са над 12 хиляди. В Менкин, намиращ се на 6 километра от Льокниц, поляците заемат местата на германците, които са избягали или са починали. \"Ако не бяха поляците, всичко това нямаше да го имаме\" В Шчечин Гаткиевич са обитавали жилище от 55 кв. метра, а в Менкин те притежават двуетажна къща с 1.2 декара дворно място. Купили са я за 70 хиляди евро - за тези пари в Шчечин никога не биха намерили подобен имот, се казва в публикацията. \"За нас това е спасение. Докато много други селища загиват, ние процъфтяваме\", е цитиран да казва кметът на Льокниц Детлеф Еберт от ХДС. Той смята, че Льокниц и районът отново са станали предградие на Шчечин - влакове пътуват редовно през границата, както е било и преди, когато Шчечин е бил германски, а жителите му са идвали да се къпят в езерото край Льокниц. Няколко важни събития ни делят от онова време - войната, комунизмът, падането на стената и източното разширяване на ЕС. \"3218 жители, хиляда ученици, четири училища, две детски градини, три супермаркета и лятна къпалня - всичко това нямаше да го имаме в Льокниц, ако не бяха ЕС, поляците и близостта на Шчечин\", убеден е Еберт. Кметът добавя, че в околността работят много полски лекари, учители и водопроводчици. Веднъж той попитал колегата си от Шчечин дали не се ядосва, че толкова много поляци се преместват да живеят оттатък границата, на което колегата му отвърнал: \"Точно обратното. Вие сте тайната столица на германско-полското сътрудничество\". Моника и Гжегож Гаткиевич се ядосват, че Полша е направила политически завой надясно, но двамата не са избягали от полската политика. Нито пък се страхуват от германските десни екстремисти. На местните избори през 2016 г. \"Алтернатива за Германия\" спечели в този избирателен окръг, а в общинския съвет на Льокниц има двама представители на крайнодясната Националдемократическа партия на Германия. На една своя проява неонацисти издигнали лозунги против бежанците и поляците, затова пък някой е написал на една сграда \"Долу нацистите\". \"Вярно е, че не всички конфликти са отстранени, но пък виждаме и много нови приятелства\", казва по този повод кметът Детлеф Еберт. Неговият съсед например е поляк, юрист в една строителна фирма от Шчечин. Поляците купуват и ремонтират къщите, изоставени от германците Не всички обаче се радват на пришълците от Полша. И до днес са живи някои от най-разпространените клишета и предразсъдъци. Всеки ги е чувал: поляците крадяли колите на германците, а германците - полските жени; поляците отмъквали работните места на германците, които пък искали да си върнат имотите в Шчечин. Истината обаче е друга: поляците са тези, които сега купуват и ремонтират къщите, изоставени от германците, пише \"Зюддойче цайтунг\". Гаткиевич получават германски детски надбавки - по 194 евро месечно на дете. Моника трупа и стаж за германска пенсия като служителка в една счетоводна фирма близо до полската граница. В Полша заплатите не стигат и наполовина германските, а пенсиите са като германските социални помощи. След 20 години трудов стаж като самоосигурено лице в Полша на Гжегож му изчислили 360 злоти пенсия - около 80 евро. \"Ще останем в Германия, тук децата ни ще имат по-добри възможности. Пък ще видим - винаги можем да се върнем в Полша\", казва Моника Гаткиевич.", "date": "2019.02.04", "title": "Без поляците много селища в Източна Германия биха загинали"}
