{"url": "https://www.dnevnik.bg/bulgaria/2018/10/08/3323881_polovinata_bulgari_iskat_silen_evropeiski_sujuz_a_44/", "text": "По-голяма интеграции и силен Европейски съюз. При такъв вариант за развитие на евросъюза ще има повече ползи за Европа, включително и за страни като България. Това смятат малко повече от половината от попитаните хора при национално представителното проучване на \"Алфа Рисърч\" за септември. 54% от хората са на мнение, че трябва да се заложи на повече интеграция. Според 44% от хората по-добър за България е вариантът по-малка интеграция, повече власт на националните държави и всяка да се справя самостоятелно. Социолозите отбелязват, че съдейки по неотдавнашния вот в европарламента по повод санкциите срещу Унгария, всички български партии без ДПС се придвижват в посоката, изразявана от Виктор Орбан. \"Ако обаче въпросът се постави не конюнктурно, а на принципна основа - при кой вариант могат да се решават по-добре проблемите на Европа, включително на малки страни като България, общественото мнение съвсем не е така еднозначно, а напротив, твърде разделено\", отбелязват анализаторите. Както при всички европейски избори, така и при предстоящите, местните теми ще имат важно значение, но с оглед ситуацията в Европа може да се предположи, че този идеологически дебат ще доминира и в националните кампании, отбелязват от \"Алфа Рисърч\". Изследването е част от регулярния тримесечен мониторинг на обществените нагласи на агенцията. Проучването е национално представително и е реализирано в периода 23 – 30 септември 2018 г. чрез пряко стандартизирано интервю лице в лице сред извадка от 1027 души.", "date": "2018.10.08", "title": "Половината българи искат силен Европейски съюз, а 44% намират ползи в повече национална власт"}
{"url": "https://www.dnevnik.bg/sviat/2018/10/08/3323867_turciia_poiska_da_pretursi_sauditsko_konsulstvo_zaradi/", "text": "Турция поиска от Саудитска Арабия да претърси консулството ѝ в Истанбул заради изчезването на саудитския журналист, дисидент и бивш съветник в Рияд Джамал Хашокжи, предаде \"Хюриет дейли нюз\". Хашокжи влезе в консулството на 2 октомври и тогава бе видян за последно  (годеницата му не била допусната в сградата и била помолена да го изчака отвън). Журналистът, някога съветвал правителството в Рияд, в последната година е силно критичен към реформата на саудитския престоноласледник Мохамед бин Салман. От особен интерес за турските разследващи са два черни микробуса, собственост на Саудитска Арабия. В. \"Сабах\" написа на 8 октомври, че \"най-голямото подозрение\" в разследването е свързано с \"две от шест превозни средства, напуснали консулството два часа след влизането на Хашокжи\". Затова според \"Сабах\" турските власти преглеждат записи от камери за видеонаблюдение в опити да разпознаят шофьора и пътниците. Един от микробусите обаче е със затъмнени стъкла. Друг проблем е, че всички микробуси са с дипломатически номера и няма как да бъдат претърсени от турски полицаи. От интерес за разследващите са и 15 саудитски граждани, пристигнали в Турция и влезли в посолството в същия ден. За \"Асошиейтед прес\" турски представител, пожелал анонимност, съобщи, че според турската полиция 59-годишният журналист най-вероятно е бил убит в консулството. Същото твърдят източници на \"Ройтерс\", свързани с властите в Турция. Ясин Актай, съветник на президента Реджеп Тайип Ердоган (който съобщи, че лично следи случая) изрази подобна идея. Отношенията между Рияд и Анкара обаче са обтегнати от година и половина, след разрива на страните от Персийския залив с Катар. Тогава Турция застана на катарска страна и с това вбеси саудитските управляващи.", "date": "2018.10.08", "title": "Турция поиска да претърси саудитско консулство заради изчезналия журналист"}
{"url": "https://www.dnevnik.bg/sport/2018/10/08/3323861_kirios_otnovo_pokaza_otegchenie_v_shanhai_i_otpadna/", "text": "За трета поредна година Ник Кириос показа пренебрежително отношение към мастърса в Шанхай и отпадна още в първия кръг. Австралийският тенисист загуби от американския квалификант Брадли Клан с 6:4, 4:6, 3:6. Въпреки че завърши в три сета, мачът продължи едва 77 минути. През 2017 г. Кириос приключи участието си в Шанхай  по демонстративен начин след 48 минути игра . Той прекрати мача си от първия кръг срещу американеца Стив Джонсън, след като загуби първия сет с тайбрек. По-късно австралиецът се извини и се оправда със стомашни проблеми. Година по-рано турнирът в Шанхай отново беше  белязан от скандал с Кириос . Тогава младият австралиец умишлено загуби двубоя си от втория кръг срещу Миша Зверев.  Той беше глобен с 16 500 долара  и наказан да не играе осем седмици. Впоследствие наказанието  беше намалено на три седмици . Срещу Клан Кириос спечели първия сет, след като реализира първата си и оказала се единствена точка за пробив в мача. Във втората част австралиецът започна да играе доста по-лежерно и често изглеждаше незаинтересован от случващото се на корта. От време на време той се активизираше и с лекота пласираше страхотни удари. Клан, който заема 104-ото място в световната ранглиста, обаче играеше много мотивирано и се възползва от отношението на своя съперник. 28-годишният американец загуби едва девет точки при свой сервис във втория и третия сет. Той реализира една от трите си възможности за пробив, за да спечели втората част, а в третата набързо поведе с 3:1. В този момент Кириос окончателно спря да полага усилия на корта и въпреки че не допусна нов пробив, мачът на практика се доиграваше. Носителят на три титли от Големия шлем Стан Вавринка, Ник Кириос и трима от поставените тенисисти отпаднаха още в първия кръг на турнира от сериите \"Мастърс 1000\" в Шанхай. Заради загубата от Клан Кириос няма да бъде поставен в първия турнир от Големия шлем за 2019 г. - Australian Open. Toй започна сезона под №21 в световната ранглиста, но в момента заема 38-ата позиция след 24 победи и 13 загуби през 2018 г. Клан, който дебютира в Шанхай, постигна трета победа при едва шестото си участие в турнирите от сериите \"Мастърс\". Той никога не е преминавал втори кръг в състезанията от втората по сила категория в мъжкия тенис. В опит да се класира за третия кръг американският квалификант ще срещне поставения под №13 Борна Чорич. Голямата надежда на хърватския тенис победи участващия с \"уайлд кард\" Стан Вавринка в един от най-интригуващите двубои от днешната програма. 21-годишният Чорич се наложи срещу 33-годишния швейцарец след обрат - 4:6, 6:4, 6:3 след два часа игра. В същото време трима от 16-те поставени в основната схема напуснаха Шанхай още в първия кръг. Диего Шварцман (№9) загуби с 3:6, 4;6 от Сам Куери, а Милош Раонич (№14) отстъпи срещу Макензи Макдоналд с 3:6, 7:5, 6:3. В неделя Джак Сок (№12) беше елиминиран от Петер Гойовчик след 4:6, 7:6 (6), 3:6. Първите осем поставени в Шанхай - Роджър Федерер, Новак Джокович, Хуан Мартин дел Потро, Александър Зверев, Марин Чилич, Доминик Тийм, Кевин Андерсън и Кей Нишикори, почиват в първия кръг и ще започнат участието си във вторник и сряда.", "date": "2018.10.08", "title": "Кириос отново показа отегчение в Шанхай и отпадна още на старта"}
{"url": "https://www.dnevnik.bg/evropa/2018/10/08/3323894_istinskiiat_vrag_na_evropa_sa_ikonomiite_na_junker/", "text": "Италианският вицепремиер и вътрешен министър Матео Салвини заяви, че истинските врагове на Европа са Жан-Клод Юнкер и брюкселската бюрокрация, която налага бюджетни ограничения и отворени граници, предаде \"Блумбърг\". След изказването му италианските облигации и акции се сринаха. По време на събитие в Рим с участието на лидера на френските националисти Марин льо Пен Салвини заяви, че  изборите за Европейски парламент  догодина ще бъдат решаваща битка между тези, които са фокусирани върху създаването на работни места, и другите, които се интересуват повече от налагането на икономии, като Юнкер, председателя на Европейската комисия, и Пиер Московиси, еврокомисаря по икономически и финансови въпроси. \"Истинското предизвикателство е борбата с трудовата несигурност, с безработицата, с празните детски люлки. Враговете на Европа са хората, окопали се в бункера Брюксел, хора като Юнкер и Московиси, които донесоха несигурността и страха в Европа и отказват да напуснат креслата си\", каза той. По думите му политиките на икономии от последните няколко години са довели до увеличение на италианския дълг и са направили Италия по-бедна. Той не пропусна възможността да атакува Юнкер и Салвини за  критиките  им към  италианския проектобюджет , който предвижда увеличаване на разходите и на държавния дефицит в разрез с поетите от Италия до момента ангажименти. Вземам под внимание оценките на борсите, пазарите и анализаторите, но ако един проектобюджет като нашия поставя в центъра правото на труд, на здравеопазване, на живот, на пенсия, това изпреварва останалите съображения, подчерта Салвини, цитиран от \"Франс прес\" и БТА. През уикенда вицепремиерът Луиджи ди Майо обеща, че вотът за Европейски парламент през май догодина ще бъде \"земетресение\". Салвини беше подкрепен по всички точки от водача на партия \"Национален сбор\" (бивш \"Национален фронт\") Марин Льо Пен. \"Европейският съюз е построен върху много обещания, но съвсем малко реализации и резултати, и то жалки. Ние не сме против Европа, а против ЕС, превърнал се в тоталитарна система\", заяви Льо Пен. Тя добави, че целта е да бъдат спечелени евроизборите и да се работи за \"Европа на нациите\", която връща властта на хората и я отнема от европейските бюрокрации. Намираме се в исторически момент. През май догодина ще се пише История с главно \"И\". Тогава ще се появи Европа на нациите, настоя Льо Пен.", "date": "2018.10.08", "title": "Истинският враг на Европа са икономиите на Юнкер, заяви Салвини"}
{"url": "https://www.dnevnik.bg/sport/2018/10/08/3323529_sudbovniiat_izbor_shte_plati_li_ganchev_za_emblemata/", "text": "Ще плати ли Гриша Ганчев  парите за емблемата на ЦСКА ? Така звучи въпросът, който привържениците на червените си задават усилено от петък насам. А отговорът, изглежда, ще е съдбоносен за бъдещето на управлявания от Ганчев клуб \"ЦСКА - София\". Развоят около казуса с търга за активите на фалиралия ПФК ЦСКА АД предизвика огромно вълнение и напрежение сред привържениците на клуба, които са в очакване дали сумата ще бъде платена тази седмица. Ганчев на практика се оказва притиснат до стената заради зараждащо се силно недоволство и разочарование, ако не плати. Такова показват настроения и анкети в няколко фенски групи в социалните мрежи. От друга страна, стои алтернатива активите, най-ценният от които са три емблеми на ЦСКА, да бъдат придобити от \"ЦСКА 1948\". Преди дни втородивизионният клуб заяви, че е готов при отказ на победителя в търга да плати сумата от второто предложение и да вземе активите. Така Ганчев е изправен пред много важен и съдбоносен избор. Ако не плати, това със сигурност би нанесло огромен удар по амбициите му да развива \"ЦСКА - София\". При плащане обаче той може да се окаже от печелившата страна заради спазване на  обещанието си да се платят дългове на фалиралия клуб към държавата . Отделно, ако изиграе добре картите си, ще може да активизира фенска маса и да привлече запалянковци, които изчакват именно развръзката около емблемата. Но пък ще е дал допълнителни 8 млн. лева, или около 50% от бюджета на клуба, което също може да се отрази пряко на клуба. Какво се знае В края на миналата работна седмица  Върховният касационен съд (ВКС) придвижи с крачка напред процедурата , свързана с казуса за плащането по търга за активите на фалиралия ПФК ЦСКА АД, като отхвърли жалбата на Атанас Борносузов срещу разпределението на парите. Търгът беше спечелен с предложение от 8 млн. лева, дошло от \"Ред енимълс\" ЕООД. Дружеството формално е представлявано от един от лидерите на фенската фракция \"Енимълс\", но зад него на практика стои собственикът на \"ЦСКА - София\" Гриша Ганчев, за което свидетелстват изказвания на представители на ръководството на клуба. Предложената сума е почти пет пъти над тази, на която бяха оценени активите - 1 646 325 лева. В пакета най-голяма тежест имат емблемите на ЦСКА - 971 705 лева, както и няколко имота край морето и в Панчарево, които са оценени на 490 410 лева. Търгът за активите на фалиралото дружество се осъществи от втория опит, след като  първият на 30 март 2017 г. в София  се провали заради обсадата на \"Българска армия\". Два месеца по-късно търгът се проведе при много строги мерки за сигурност в Кърджали. \"Емблемата е наша. ЦСКА спечели търга за активите на ПФК ЦСКА АД (в несъстоятелност). Фирмата на нашите фенове \"Ред енимълс\" ЕООД с представител Иван Велчев-Кюстендилеца предложи 8 милиона лева и прибра емблемата у дома - там, където ѝ е мястото. Втората най-висока оферта беше на лицето Никола Газдов (от \"ЦСКА 1948\" - бел. ред.) - 3 милиона лева, а останалите две фирми, които участваха в търга - \"Интегрис лаб\" ООД и \"Еко депозит сълюшънс\" ЕООД, са имали по-ниски оферти\",  обявиха на 30 май 2017 г. от \"ЦСКА - София\" на сайта си . Какъв е залогът При плащане средствата ще бъдат разпределени между кредиторите на ПФК ЦСКА АД. Най-голям процент ще отиде към държавата. Самият Ганчев говори рядко, но преди три години  заяви, че е поел ангажимент да се платят дългове на фалиралия клуб към държавата . \"Старото дружество влиза в процедура по несъстоятелност, ще влезе синдик и той ще преценява кои са другите кредитори. Нямам никаква идея кой какво е правил преди мен там. Затова аз съм поел ангажимент да погася борчовете към държавата. За всичко друго синдиците ще преценяват кое трябва да се плаща, кое не трябва да се плаща и т.н.\", каза тогава той. Тъкмо спазването на обещанието е една от позициите, която голяма част от запалянковците защитават. Другата е свързана с осигуряване на емблемата като символ на приемственост. Според непотвърдена информация на \"Дневник\" тъкмо с казуса е свързано и необичайно тихото присъствие на феновете на отбора в последния шампионатен мач срещу \"Септември\", когато не бяха разпънати знамена на нито една от фенските фракции. Високопоставен служител на БФС коментира пред \"Дневник\" миналото лято, че плащането на активите, сред които най-висока стойност има емблемата на ПФК ЦСКА АД, ще улесни приемствеността между \"ЦСКА - София\" и ЦСКА. Адвокатът Първан Първанов, водил делата на \"ЦСКА - София\" пред УЕФА, обаче твърди, че  българското законодателство и УЕФА не регулират \"прехвърлянето\" на историята между дружествата . Мнозинството от запалянковците в момента коментират, че искат емблемата. В социалните мрежи има и много крайни мнения на хора, които твърдят, че биха загърбили клуба, ако активите не бъдат придобити. От засада В позиция на изчакване е \"ЦСКА 1948\", който обяви, че ако \"Ред енимълс\" не плати, ще вземе активите на ПФК ЦСКА АД. \"Финансовата структура за реализиране на сделката (с посочилия следващата оферта в търга) е обезпечена и няма да се отрази негативно върху оперативния бюджет на клуба\", казаха от втородивизионния клуб, без да посочват подробности. Членът на управителния съвет на клуба Никола Газдов, който даде третото по големина предложение в търга от 2.5 млн. лева, е изтеглил своя задатък. Същото е направила и втората фирма с около 3 млн. лева. Така на практика в играта остават най-ниската оферта и тя ще е тази, която \"ЦСКА 1948\" твърди, че има готовност да плати. \"ЦСКА 1948\" беше основан като клуб на привържениците и стартира от най-ниското ниво на футбола. Макар до момента въпреки успешното си спортно развитие да не успява да спечели почитатели, клубът е в позиция, в която на практика оказва натиск върху \"ЦСКА - София\" по този казус. Детайл в картината са и обвиненията на \"ЦСКА - София\", че \"ЦСКА 1948\" разчита на подкрепата на собственика на \"Лудогорец\" Кирил Домусчиев. Нещо, което Домусчиев няколко пъти е отричал. Въпреки това от шампионите посочват \"ЦСКА 1948\" като приемник на ЦСКА, а изпълнителният им директор  Ангел Петричев присъства на тържеството по случай честването на 70-ата годишнина от създаването на ЦСКА . Хронологията около събитията от последните седмици привлича внимание. Изявлението на \"ЦСКА 1948\" по темата за активите дойде точно седмица преди решението на ВКС, което се очакваше отдавна. Съдът се произнесе в момента, в който беше приет законът за спорта, разглеждащ и дългосрочното отдаване на базите на спортните клубове. От \"ЦСКА 1948\" многократно обвиняваха Ганчев, че използва юридически номера, за да протака делото и да избягва плащането. Също така от клуба написаха, че \"през юни 2018 г. лица от обкръжението на ловешки футболен бос са внесли искане за отмяна на запазените марки на ЦСКА в Патентно ведомство. Тези хора имат наглостта да твърдят, че ЦСКА не съществува над 5 години и марките не се ползват от 2012 г. Това, разбира се, е поредната брутална лъжа.\" Глас народен, глас божи Развръзката около казуса с активите на ЦСКА е близо и напрежението е върху Ганчев. Самият той  заяви през юни 2013 г., че е важно какво решават феновете . В момента позицията на запалянковците изглежда ясна. Ганчев ще плати \"с най-голямо желание и удовлетворение\" парите за активите на фалиралия ПФК ЦСКА АД,  заяви административният директор на \"ЦСКА - София\" Милко Георгиев преди година . По думите му преди това трябва синдикът Милева да представи \"чисто удостоверение за тежести\" на имотите, които бяха включени в търга за активите. Ганчев вече направи важни стъпки в желаната посока - \"ЦСКА - София\" спечели голяма част от подкрепата на феновете, започна да развива отбора, червените играха в евротурнирите, получиха базите с дългосрочен договор и ръководството модернизира тази в Панчерево. Сега обаче наред е нов рубикон. Казусът за активите със сигурност ще бележи бъдещето на \"ЦСКА - София\".", "date": "2018.10.08", "title": "Съдбовният избор: ще плати ли Ганчев за емблемата на ЦСКА"}
{"url": "https://www.dnevnik.bg/video/novinite_na_bnt/2018/10/08/3323914_video_drugite_novini/", "text": "Международна кампания за равенство на половете в науката набира скорост Революционна операция на куче направиха в университета \"Корнел\" Над 60 eксперти от световни интернет гиганти ще изнесат лекции във Варна Текст със шрифт Sans Forgetica се запомня по-дълго Ара Маликян се готви за гостуване в София и се зарежда с наши ритми Очаква ни слънчева седмица", "date": "2018.10.08", "title": "Видео: Другите новини"}
{"url": "https://www.dnevnik.bg/sviat/2018/10/08/3323717_s_kitaiski_eksperti_bangladesh_shte_opita_da_sujivi/", "text": "Бангладеш иска да съживи копринената си индустрия, една от най-старите в света, която бе застрашена през последните години от конкуренцията на евтините китайски коприни, съобщи \"Франс прес\". Областта Раджшахи се намира в северозападната част на Бангладеш, граничи с Индия и има 160 млн. жители. От дълго време тя се слави с висококачествената си коприна, която се произвежда от ларвите на копринените пеперуди, които се хранят от листата на черниците. Броят на отглеждащите копринени буби е намалял от 10 хил. души преди няколко години до едва 2000 днес. \"Копринарството има големи перспективи, ако можем да го развием правилно\", каза пред \"Франс прес\" Абдул Хаким, директор на Съвета за развитие на коприната на Бангладеш. Търговията с коприна от Бангладеш претърпя сериозен удар през периода от 1990 г. до 2000 г., когато масовият внос на евтина китайска коприна наводни местния пазар. Разрастващата се икономика на страната с близо 7.9 процента за финансовата 2017-2018 година доведе до засилено търсене на коприната от Раджшахи. Правителството започна изпълнението на план за няколко милиона долара, който цели да възроди тази индустрия и да създаде стотици хиляди нови работни места. \"Планът ни е да доведем китайски експерти, които да обучат развъдчиците ни. Това ще увеличи производството на коприна\", обясни Абдул Хаким. Копринено сари средно качество от Раджшахи се продава за около 100 долара, а най-изисканите модели могат да струват над 250 долара на местния пазар. Тези цени са оправдани, защото става дума за изключително старателен процес на производство. /БТА", "date": "2018.10.08", "title": "С китайски експерти Бангладеш ще опита да съживи копринената си индустрия"}
{"url": "https://www.dnevnik.bg/sport/2018/10/08/3323842_trima_tailandski_tenis_sudii_sa_nakazani_za/", "text": "Трима тенис съдии от Тайланд бяха наказани доживот заради манипулиране на мачове и обвинения в залагане на срещи, съобщи обединението \"Тенис интегритет\" (TIU) в понеделник. Тримата са били уличени в залози на мачове от турнирите \"Фючърс\", на които те са били съдии. \"Имаме доказателства, че са опитали да влияят на резултата, за да може да се облагодетелстват от залозите си\", гласи съобщението на TIU. Турнирите от серията \"Фючърс\" се провеждат в повече от 70 страни и са най-ниското ниво от професионалната верига при тенисистите. В началото на годината  Международната асоциация за сигурност в спорта (ESSA)  съобщи, че тенисът вече е изпреварил футбола по брой съмнителни залагания. През миналата година обединението \"Тенис интегритет\" също обяви, че  разследва съмнителни мачове от турнирите от Големия шлем . По-рано през 2018 г. беше публикуван доклад , който извади заключения за \"цунами от уредени мачове в ниските нива на тениса\". Отново през тази година германският тенисист Лука Гелхард бе дисквалифициран за осем месеца заради залагания на мачове. 23-годишният състезател направил 280 залога в периода декември 2012 - ноември 2015 г. Заради провинението Гелхард е глобен и със 7000 долара.", "date": "2018.10.08", "title": "Трима съдии от Тайланд са изхвърлени от тениса за манипулиране на мачове"}
{"url": "https://www.dnevnik.bg/sviat/2018/10/08/3323817_hiliadi_avstraliici_protestirat_sreshtu_reklama_na/", "text": "План да се използва прочутата фасада на операта в Сидни за рекламиране на най-скъпото конно надбягване в Австралия предизвика протеста на десетки хиляди австралийци. Според тях е недопустимо може би най-известният символ на страната им да се използва за рекламиране на хазарт, при това, след като ръководството на операта се е произнесло против проекта. В края на седмицата трябва да се проведат надбягванията Everest Cup и планът бе във вторник вечерта върху \"платната\" на сградата със светлини и лазери да се направи реклама на турнира. В продължение на около 10 минути ще има светлинно шоу и само за няколко от тях ще се появи списъкът на участващите жокеи, но не и на фирми за залози. Скандалът избухна заради намесата на премиера Скот Морисън (той е бивш директор на Tourism Australia) и правителството на щата Нов Южен Уелс, според които от сградата рекламата ще бъде видяна в цял свят. Върху операта - обект от световното културно наследство на ЮНЕСКО - е имало светлинни реклами на събития като Световната купа по ръгби. От световната организация заявиха за \"Гардиън\", че следят случая, но засега нямат коментар по него. Докато над 170 000 души се подписаха под петиция против намеренията, ръководителят на компанията Racing NSW заяви, че искат да използват прочутия мост на залива на Сидни, докато властите изяснят казуса. Идеята за операта е на правителството, докато ние преговаряхме повече от година с поне четири правителствени отдела за моста, каза Питър Вландис. Той твърди, че върху операта вече е имало реклами на продукти като нов смартфон на \"Самсунг\", и напомни, че строителството на сградата е било финансирано и от специална лотария. В преговорите отпадна показването на имената на конете, логото на турнира и хиподрума, ще има само купата, цветовете на екипите на жокеите и стартовите им позиции, обясни Вландис. За вторник вечерта, когато е планирано светлинното шоу, е насрочен протест, а борещи се срещу хазарта напомнят, че Австралия е световен лидер по загуби сред пълнолетните жители от залози на спортни състезания, казина и автомати - почти 24 милиарда долара (близо 17 млрд. щатски долара) през миналата година. Клоувър Мур, кметът на Сидни, нарече рекламата \"брутално комерсиализиране в името на една индустрия, известна с ощетяващия хората хазарт и жестокостта към животни\". Алън Джоунс, един от най-популярните радиоводещи с агресивен маниер в ефира, призова директорът на операта да подаде оставка или да бъде уволнена. \"Имаме си политика, която защитава статута ни на обект на световното културно наследство\", заяви Луиз Херон в обяснение на решението си.", "date": "2018.10.08", "title": "Хиляди австралийци протестират срещу реклама на конни надбягвания върху операта в Сидни"}
{"url": "https://www.dnevnik.bg/tehnologii/2018/10/08/3323954_feisbuk_vliza_v_bitka_s_gugul_i_amazon_sus_sobstveno/", "text": "Фейсбук\" (Facebook) пуска първото електронно устройство със своята марка - джаджа с екран и камера, която трябва да направи видеообажданията по-лесни и интуитивни, предаде \"Асошиейтед прес\", цитирана от БТА. Не е ясно обаче дали хората ще отворят домовете си за свързаната с интернет камера, продавана от компания, чиято репутация във връзка със защитата на личните данни не е особено добра. Устройството се казва \"Портал\" (Portal). То се предлага в две версии на цена 199 долара и 349 долара и разполага с широкоъгълна камера, която автоматично фокусира потребителя, докато той се движи из стаята, казаха пред \"Ройтерс\" представители на \"Фейсбук\" при среща миналата седмица. За да изпълнява тази функция, \"Портал\" използва изкуствен интелект. Цената на устройството зависи от големината на екрана. То се продава в \"Амазон\" (Amazon) и \"Бест бай\" (Best Buy) освен на сайта на \"Фейсбук\", а доставките му в САЩ започват в началото на ноември. Камерата му използва изкуствен интелект, за да разпознава формата на тялото и според представители на компанията би помогла на разговарящите да се чувстват, сякаш присъстват \"в едно и също пространство\". Други функции включват известия от \"Фейсбук\" и връзка с американската телевизия Food Network, съвместно слушане на Spotify и други. Заради скандала с личните данни, свързан с \"Фейсбук\" тази година, видео- и гласовите разговори чрез \"Портал\" ще са криптирани и от тях няма са се съхранява никакво съдържание. За търсене се използва виртуалният помощник на \"Амазон\", \"Алекса\", а операционната система е версия на \"Андроид\". Ползите Подобни джаджи, или т.нар. смарт спийкъри, предлагани от \"Амазон\" и \"Гугъл\" (Google) на цена под 100 долара, се превърнаха в бестселъри в тази нова индустрия. Потребителите използват гласови команди, за да търсят, пазаруват или слушат музика, превръщайки спийкърите във важна част от конкуренцията между технологичните компании. \"Портал\" би могъл да помогне на \"Фейсбук\" да отклони потребителите от ползването на конкурентни чатове и видеоприложения, както и да открие пред компанията напълно нови възможности за продаване на реклама, отбелязва \"Асошиейтед прес\". Около 32 процента от американските потребители използват смарт спийкър, а още 16 процента смятат да си купят до края на 2018 година според проучване от миналия месец на \"Адоуби аналитикс\" (Adobe Analytics). \"Фейсбук\" се надява да се открои на пазара чрез сензорния дисплей на устройството и 400-те милиона души, които се обаждат чрез услугата на компанията \"Месинджър\" (Messenger). Същевременно \"Амазон\" вече е доставила 1 млн. от своите собствени умни устройства с дисплеи през изминалата година според изследователската компания Canalys, която очаква догодина продажбите на такива уреди да достигнат 4 млн. броя.", "date": "2018.10.08", "title": "\"Фейсбук\" влиза в битка с \"Гугъл\" и \"Амазон\" със собствено \"умно\" устройство"}
{"url": "https://www.dnevnik.bg/sport/2018/10/08/3323952_azar_e_shtastliv_v_chelsi_no_mechtae_za_real_madrid/", "text": "Звездата на \"Челси\" Еден Азар заяви, че не е сигурен колко дълго ще остане в настоящия си отбор. Белгиецът заяви, че се чувства щастлив на \"Стамфорд бридж\", но продължава да мечтае да облече екипа на \"Реал\" (Мадрид). Настоящият договор на Азар с \"Челси\" изтича през лятото на 2020 г. Белгиецът обясни, че няма намерение да бойкотира преговорите за нов, но не може да обещае, че ще удължи контракта си със сините. Той допълни, че ако се стигне до раздяла със сините, не иска да напуска  по начина, по който го направи Тибо Куртоа. \"Искам най-доброто за себе си, но искам и най-доброто за клуба, защото \"Челси\" ми даде всичко\", заяви Азар, който беше привлечен в лондонския клуб от \"Лил\" срещу 32 милиона паунда през лятото на 2012 г. \"Не искам да казвам, че ще подпиша нов договор и накрая да не го направя. Ще видим какво ще се случи. Понякога се събуждам сутрин и си казвам, че искам да замина. Друг път си казвам, че искам да остане. Това е трудно решение, защото става въпрос за бъдещето ми. През януари ще стана на 28 години\", каза още белгиецът. Азар говори и за желанието си да премине в \"Реал\" след световното първенство в Русия. По думите му това би бил следващият етап от развитието на неговата кариера. \"Затова говорех след световното. Казах, че ми е време за промяна, защото направих страхотен мондиал. Чувствам се отлично и играя добър футбол в момента. \"Реал\" (Мадрид) е най-големият клуб в света. Няма да ви лъжа. Още от дете мечтая за играя за \"Реал\", каза още атакуващият полузащитник. Лидерът на \"Челси\" допълни, че не иска постоянно да говори за бъдещето си. \"Сега нямам време за това. Скоро ще дойде момент, в който ще говорим за бъдещето ми. Така мисля.\" Азар каза още, че под ръководството на новия мениджър на \"Челси\" Маурицио Сари играе по-добър футбол, отколкото при предишните двама - Жозе Моуриньо и Антонио Конте. Белгиецът има осем гола и пет асистенции в десетте си мача във всички турнири този сезон. \"И преди сме имали страхотни резултати, така че не мога да кажа, че предишните мениджъри не са били добри. Но по отношение на стила и начина, по който играем, това е най-добрият футбол в кариерата ми. Сходно беше положението във Франция с \"Лил\". Играехме с много подавания и много движение от целия отбор. Тогава също имахме много добри изпълнители и играехме страхотен футбол\", завърши Азар.", "date": "2018.10.08", "title": "Азар е щастлив в \"Челси\", но мечтае за \"Реал\" (Мадрид)"}
{"url": "https://www.dnevnik.bg/sviat/2018/10/08/3323884_do_20_godini_rusiia_moje_da_izchezne_ot_svetovniia/", "text": "След 19 години добивът на нефт в Русия значително ще се съкрати, а може и страната изобщо да изчезне от световния пазар за производители на петрол. Тази доста смела прогноза направи саудитският престолонаследник принц Мохамедбин Салман ал Сауд в интервю за \"Блумбърг\". Според него в бъдеще производителите, изнасящи на световния пазар, значително ще намалеят и този процес ще се засили след 2030 г. \"Търсенето ще расте до тази година с темпо от приблизително 1-1.5% годишно. Някои смятат, че след 2030 г. то ще намалява, а по наши изчисления много производители ще изчезнат. Китай например рязко ще свие добивите и може би съвсем ще изчезне като производител в рамките на 5 години. Други страни също ще отпадат всеки ден като производителки на петрол. След 19 години добивът в Русия силно ще се съкрати и тя също може да изчезне с нейните 10 млн. барела дневно.\" В този вариант Саудитска Арабия би трябвало да продава повече от днешните обеми, добави принц Мохамед бин Салман. Той казва още, че страната му не вижда рискове за петролните основи на икономиката си, включително защото \"днес никой не говори за електрически самолети или кораби, а и да не забравяме търсенето на петрохимическата индустрия и перспективите ѝ след 10-20-30 години\". Руски анализатори отхвърлиха думите на принца като разминаващи се с реалните данни. Валерий Абрамов казва пред РБК, че вече използваните местонахождения са способни да осигурят постоянен добив и руски износ за 20 години, а в същото време се работи за усвояване на арктическия шелф и е поет курс към увеличаване на експорта на продукти с по-голяма добавена стойност като горива за двигатели и продукти за петрохимията. Той припомня още, че по твърдения на президента на \"Роснефт\" Игор Сечин производствените разходи за добив на барел руски нефт е в рамките на 5-7 долара, а това оставяло пространство за много висока доходност. Колегата му Александър Фролов добавя и активната работа на руснаците с технологии за извличане на труднодостъпни залежи и разработване на нетрадиционни петролни полета, както и че \"Газпромнефт\" и \"Роснефт\" са пример как се изгражда добивна база в чужбина - например в Иракски Кюрдистан.", "date": "2018.10.08", "title": "След 20 години Русия може да изчезне от световния пазар за петрол, прогнозира саудитският престолонаследник"}
{"url": "https://www.dnevnik.bg/bulgaria/2018/10/08/3323983_ot_srs_protestiraha_sreshtu_narichaneto_na_sudiia/", "text": "В декларация, изпратена от медиите, съдиите от Софийският районен съд протестираха остро срещу наричането на техен колега корумпиран от телевизията на \"Атака\" \"Алфа ТВ\", заради негово решение, свързано с инцидент със съпругата на Волен Сидеров Деница. Според публикации в медиите, след лек пътен инцидент в петък вечер, при който нейната кола ударила огледалото на автомобил, управляван от суданец, той я спрял и я атакувал, но появата на полицията предотвратила саморазправа. В събота съдия Николай Василев от СРС постановил, че срещу мъжът, за когото се твърди, че е нападнал Деница Сидерова, няма достатъчно доказателства, за да бъде осъден по Указа за борба с дребното хулиганство и затова го оправдал. \"На 06.10.2018 г., 07.10.2018 г. и 08.10.2018 г. телевизия \"Алфа ТВ\" е излъчила материал, в който с големи букви на екран, съдържащ изображение на съдията, е изписано \"Корумпираният съдия от Софийски районен съд Николай Василев пусна на свобода престъпника от Судан\", се казва в декларацията на съдиите. В нея се посочва още, че с многократното излъчване на този материал по недопустим начин се засяга не само лично човешко достойнство и добро професионално име на съдията, но и независимостта на съдебната власт и доверието на обществото в нея. \"Ето защо отново остро се противопоставяме на използването на подобни квалификации по отношение на съдии и обръщаме внимание на отговорността, която медиите носят за информиране на гражданското общество и спазване на професионалните етични стандарти\", пишат магистратите от най-големия съд в страната\", се казва още в декларацията.", "date": "2018.10.08", "title": "От СРС протестираха срещу наричането на съдия корумпиран, заради съпругата на Сидеров"}
{"url": "https://www.dnevnik.bg/bulgaria/2018/10/08/3323985_obshtinite_sa_prehvurlili_na_novoto_durjavno/", "text": "Общините са прехвърлили собствеността на около 1200 язовира на  новото държавно предприятие \"Управление и стопанисване на язовири\" , каза днес по БНТ председателят на Държавната агенция за метрологичен и технически надзор Кирил Войнов. Той уточни, че срокът за прехвърляне на собствеността на водоемите, които кметствата не могат да поддържат, е бил 7 октомври. По думите на Войнов преди последната смяна на собствеността общини са стопанисвали над 5900 язовира. Той допълни, че вече в новото предприятие водоемите ще се поддържат и хората ще могат да спят спокойно. Кирил Войнов обяви, че в държавното предприятие \"Управление и стопанисване на язовири\" ще работят 148 души. По информация на председателя на Държавната агенция за метрологичен и технически надзор от общо 6816 язовира в България за ремонт са 858, а за спешен ремонт - 414. ", "date": "2018.10.08", "title": "Общините са прехвърлили на новото държавно предприятие 1200 язовира"}
{"url": "https://www.dnevnik.bg/sport/2018/10/08/3323949_sudut_v_lozana_otmeni_nakazanieto_na_edin_ot_ruskite/", "text": "Спортният арбитражен съд в Лозана (CAS) отмени  временното наказание за употреба на допинг на бобслеистката Надежда Сеергева . Тя беше един от двамата руски спортисти, които дадоха положителни проби по време на зимните олимпийски игри в Пьонгчанг през февруари. Сергеева беше обвинена, че е използвала забранено лекарство за сърце. От руската федерация по бобслей твърдяха, че 31-годишната състезателка е взела медикамента без знанието на медицинския щаб. Според CAS положителната проба на Сергеева \"вероятно е резултат от заразен продукт\". В изявлението на спортния съд се казва още, че възможно най-скоро ще има окончателно решение по делото. Сергеева е дала положителната проба на 18 февруари, два дни преди участието й на игрите. В Пьонгчанг тя завърши 12-а при двойките в бобслея с Анастасия Кочерзова. Освен Сергеева положителна допинг проба на игрите даде и медалистът в смесените двойки в кърлинга Александър Крушелницкий. Той беше  уличен в употреба на мелдоний и му беше отнето бронзовото отличие . Руските спортисти участваха в Пьонгчанг под неутрален флаг и химн, а спечелените отличия не се зачитаха към общия актив на Русия. След края на форума обаче  з абраната на страната за участие в олимпийски игри беше отменена . През септември  п равата на Руската антидопингова агенция (РУСАДА) бяха възстановени  след три години без лиценз.", "date": "2018.10.08", "title": "Съдът в Лозана отмени наказанието на един от руските спортисти, хванати с допинг в Пьонгчанг"}
{"url": "https://www.dnevnik.bg/sviat/2018/10/08/3323385_koreec_vremenno_poema_rukovodstvoto_na_interpol/", "text": "Кореецът Ким Йон Нам временно е поел поста президент на Интерпол, след като в международната организация е получено заявление от китаеца Мън Хунвей, че незабавно подава оставка. Изборите за нов ръководител ще се проведат на срещата на 18-21 ноември в Дубай на ръководителите на полицейските институции на 192-те страни членки, се казва в официално съобщение на Интерпол. Постът е по-скоро с представителни функции, докато оперативната работа се ръководи от генералния секретар, германецът Юрген Щок. Съпругата му, която живее с него в Лион, където е централата на Интерпол, съобщи преди дни, че няма връзка с него от 25 септември, когато е отпътувал за родината си. По-рано в неделя Пекин потвърди, че Мън Хунвей е \"под наблюдение\" заради подозрения в нарушаване на закона. Франция разследва изчезването, а Интерпол поиска от Китай обяснение какво знае по случая. Не е известно дали президентът на организацията, който е и зам.-министър на държавната сигурност, е арестуван и къде се намира. Френски медии разпространиха видео запис, на който се твърди, че е Грейс Хунвей, заявяваща, че \"докато не видя съпруга си пред мен и разговаря с мен, нямам никакво доверие\". На записа има жена, която седи с гръб към камерата с обяснение, че това е в името на сигурността ѝ.", "date": "2018.10.08", "title": "Кореец временно поема ръководството на Интерпол"}
{"url": "https://www.dnevnik.bg/biznes/intervju/2018/10/08/3323083_evrokomisar_tibor_navrachich_budeshteto_na/", "text": "- За мен най-големият проблем е несъответствието между нуждите на пазара на труда и резултатите от образованието. Това е голям проблем не само в България, но и в много европейски страни. Затова ние се опитваме да преориентираме образованието в Европейския съюз (ЕС) към система, която повече се стреми да развива умения. Образователните системи трябва да бъдат по-практически насочени - от детската градина до университета включително. Определен набор от умения вече са изискуеми от ранните години на образованието. Затова Европейската комисия (ЕК) насърчава и подпомага страните членки да развиват предучилищното образование колкото се може повече. Например в Унгария то е задължително за деца на 3 години. В други страни възрастта е по-висока, но пък има достатъчно предучилищни занимания. Повечето от социалните умения и т.нар. меки умения, които са основа за личностната конкурентоспособност, могат да бъдат развити още в детската градина. Разбира се, дигиталните и предприемаческите умения също са много важни, както и т.нар. хоризонтални умения. Елементи от тези умения трябва да се изучават по различни предмети по време на образователния процес. Страните членки възприемат тази концепция и се опитват да я приложат по най-добрия начин, но ние можем да им помогнем чрез създаване на интернационални образователни корпорации. Чрез европейските образователни проекти, които ще продължат до 2025 г., нашата амбиция е да създадем интензивна мрежа от национални образователни системи. Идеята е да има по-големи възможности за мобилност както за ученици и студенти, така и за преподаватели; да се изучават чужди езици и дигитални умения на по-високо ниво. - Това също е огромен проблем. Когато обсъждаме бъдещите предизвикателства с бизнес общността, има консенсус, че най-вероятно трябва да предефинираме сегашната концепция за професиите, за работните места. В бъдеще вероятно трябва да наблегнем повече на т.нар. хоризонтални умения и на личностното развитие, защото се нуждаем от повече гъвкавост. Ученето през целия живот също може да помогне на хората да подобрят знанията си и да развият нови умения, но в тази непостоянна икономическа обстановка се нуждаем от повече гъвкавост и мобилност и образованието може да допринесе за това чрез обучението в хоризонтални умения. - Имам предвид, че трябва да се заложи на обучение в хоризонтални умения, като например изучаването на чужди езици и придобиването на дигитални умения. Кодирането, писането на код, например вече не е специфична професия. То трябва да е умение, тъй като е необходимо почти във всяка сфера. Например и на изследователите, и на механиците, и на учителите са им необходими дигитални умения, за да могат да си вършат работата. Същото важи и за предприемаческите умения. Способността да живееш отговорен живот в демократичното общество и да допринасяш за неговото развитие също са от значение. И всякакви други меки умения като работа в екип, постигане на консенсус, насърчаване на рационална дискусия и др. Те най-вероятно се придобиват още в семейната среда, но днес стават задължение на училищното образование. - Или не са достатъчно мотивирани. Европейските страни се намират в изключително лоша демографска ситуация. И образованието не прави изключение. Затова трябва да насърчаваме обученията за учители, да ги правим по-атрактивни. Но по-важното според мен е да мотивираме за промяна учителите, които в момента работят. Това е трудно, особено по отношение на дигиталните умения. Понякога учениците имат по-добри умения или използват по-нови технологии от учителите си. В следващия програмен период в програмата \"Еразмус\" ще поставим ударение на тренингите за учители и тяхното професионално развитие.", "date": "2018.10.08", "title": "Еврокомисар Тибор Наврачич: Личната конкурентоспособност може да се развие още в детската градина"}
{"url": "https://www.dnevnik.bg/sviat/2018/10/08/3321841_makedoniia_moje_da_svika_novi_izbori_tazi_sedmica_za/", "text": "Започнаха решаващи три дни за Македония, след като правителството обяви, че или ще убеди опозицията да гласува за договора с Гърция  въпреки слабата активност на референдума  в Македония, или ще опита да свика извънредни избори. Пред себе си премиерът Зоран Заев има тежката задача да преговаря едновременно с опозиционната ВМРО-ДПМНЕ и с коалиционния си партньор, етническата албанска партия Демократичен съюз за интеграция (ДУИ), която не иска избори сега. Има и още по-голям проблем: ако парламентът в Скопие не гласува скоро договора за името, до няколко месеца политическият климат в Гърция може да е такъв, че документът да не бъде одобрен с години или дори Атина да се откаже от него. Случи ли се това, с плановете на Македония за Европейския съюз и НАТО е свършено. Затова социалдемократите на Заев  бързат с датата , която обявиха за най-късно свикване на избори - 10 октомври. Тя е свързана с нуждата да изминат най-малко 45 дни от насрочването на изборите до самия вот (който СДСМ иска да е на 25 ноември). Опозицията, която след референдума нарича договора \"мъртъв\", приема да се яви на избори, но \"условията са ясни\". Нужно е да има 3 месеца технически кабинет (при оставка на Заев и вътрешния министър Оливер Спасовски) преди вота, уволнение на главния прокурор (за когото имаше много политически спорове по-рано тази година) и създаване на анкетна комисия за нередностите по време на референдума. Партията твърди, че поне 50 хил. бюлетини са били фалшифицирани по време на вота. На срещи в началото на седмицата, часове след референдума, и двете партии стигнаха до еднакви изводи: че е възможна дълбока политическа криза, но въпреки това всички са подготвени за нови избори. ВМРО-ДПМНЕ дори обяви, че вече е започнала да формира предизборния си щаб. \"Ако Заев свика избори, ще го победим\", каза след заседанието Александар Николоски, който освен това заклейми договора като \"мъртъв\". Игра на впечатления След срещите на ръководствата на ВМРО-ДПМНЕ и СДСМ двете партии са \"все по-далеч от договор\", а Македония е \"все по-близо до нови предсрочни парламентарни избори\", отбеляза МКД. Заев същевременно приема някои от исканията. Съгласен е например да има правителство на националното единство до изборите, но отхвърли идеята за \"анкетна комисия\". Ревизия на изборния процес \"няма смисъл да се обсъжда\", каза той за босненската обществена телевизия и изтъкна, че управляващите така или иначе са угодили на ВМРО-ДПМНЕ, давайки ѝ председателското място в  Държавната избирателна комисия . За да защитят тезите си, социалдемократи и консерватори се впуснаха в игра на впечатления. Опозицията обвини Заев, че \"деградира правовата държава\" и извършва натиск върху служители на администрацията, решили да не гласуват на референдума. За СДСМ по-важно се оказа друго. \"Мицкоски и ВМРО-ДПМНЕ трябва да излязат от матрицата на (бившия премиер Никола) Груевски и да кажат дали са \"за\" ЕС и НАТО\", каза заместник-председателят на СДСМ Мухамед Зекири ден след като Апелативният съд потвърди  присъдата на Груевски от 2 г. затвор . Според Зекири онези депутати, \"които наистина са \"за\" НАТО и ЕС, трябва да поемат отговорност от името на избралите ги граждани\". Този въпрос е значим на фона на уверенията на ВМРО-ДПМНЕ, че подкрепят ЕС и НАТО, макар не всички в партията да споделят тези позиции. Друга грижа на Заев бе да легитимира референдума, активността на който според ВМРО-ДПМНЕ го прави \"нищожен\", а договора от Преспа - \"мъртъв\". Защитниците на кабинета настояват, че в Македония всъщност няма 1.8 млн. избиратели при малко над 2 млн. жители - списъците се базират на преброяването от 2002 г., а оттогава стотици хиляди са напуснали страната. Това означава, че над 660 хил. гласували не са една трета от избирателите, а много повече. За тази теза се застъпи и Заев. \"Процентът на активността е нормален. Като видите числата, ще разберете, че сме постигнали активност от около 50% от това, което имаме като гласуващи в Македония, тъй като тя има около 1.3 млн. гласоподаватели.\" Албанците не искат нови избори В следващите няколко дни основна цел на управляващите ще е да осигурят най-малко 8 депутати. При всички положения е ясно, че до края на годината няма да се гласуват конституционните промени, както пише в договора, пишат няколко македонски медии. Необходимо е обаче това да се случи до средата на април, когато започва кампанията за Европейския парламент. Президентските избори в Македония пък трябва да са в края на април или началото на май. Зад наглед техническия спор на двете партии обаче се крие страхът на управляващите, че ако изборите и гласуването на договора се забавят, за него може да стане късно. Задаващите се евроизбори ще променят политическия климат в Гърция, където така или иначе се задава ново гласуване за парламент най-късно през септември догодина, може да направят вот в парламента за сделката с Македония. Аргументът, че \"ще стане късно\", идва и от съуправляващата ДУИ. Според партията обаче извънредни избори биха били \"загуба на време\" и биха поставили евроатлантическата интеграция на Македония под въпрос. \"Все още има възможност да съберем 80 гласа\", каза говорителят на партията Артан Груби и увери, че управляващите ще работят с опозицията за целта. \"Като част от управляващите предпочитаме да работим в парламента\", добави той три дни след като и лидерът на партията Али Ахмети предупреди, че не е моментът за избори. \"С комбинация между балканското и рационалното\" Не са нужни избори, а мнозинство от две трети в парламента, каза пък еврокомисарят за разширяването Йоханес Хан. Той поиска да се използва възможността, която референдумът е отворил за договора с Гърция. В публикация за в. \"Курир\" Хан каза, че предал на Заев този съвет. \"Новите избори ще са единствено отклонение на пътя към начало на преговори за присъединяване на БЮРМ (Македония) към ЕС, както е планирано за лятото на идната година\", обяснява еврокомисарят. Той подчертава, че са \"нужни осем или девет гласа от опозицията, а това може да бъде постигнато\". \"Става въпрос за решение, което е в интерес на земята, а не на партиите и политиците. И в такъв случай как може да се осигурят? Вярвам, че с комбинация между балканското и рационалното.\" По-индиректна, но по-тревожна бе позицията на председателя на Еврокомисията Жан-Клод Юнкер. \"Ако отнемем на Балканите шанса за ЕС, там скоро ще има война\", каза той за EurActiv. За разлика от Хан, който по-рано намекна за възможността Македония да влезе в ЕС до 2025 г., той обаче спомена единствено Сърбия и Черна гора като кандидати в този срок. Други варианти МКД съобщи в четвъртък, че са били обсъждани и други варианти. Един от тях е Заев и Мицкоски да се договорят за \"широка коалиция\", която да приеме договора с Гърция и конституционните промени. Такъв кабинет би изчакал приемането на Македония в НАТО, а след него ще има избори - най-вероятно в края на април или началото на май, заедно с президентските. Международният натиск обаче - освен от ЕС и НАТО - напомня, че всички очакват Заев и Мицкоски да вземат решение, вместо да замразяват конфликта си. За няколко дни референдумът и договорът с Гърция продължи да е тема за Турция (която ги поддържа), Русия и други страни и дори повиши напрежението между Скопие и Москва заради намек, че бъдеща сделка трябва да бъде съгласувана със Съвета за сигурност на ООН Сръбският президент Александър Вучич бе по-внимателен и нарече договора \"добър\", но добави, че посланието на народа е \"ясно\" и той \"не е сляп\" за него. \"Народът на Македония взе ясно и недвусмислено решение и няма като някои други да я игнорирам\", обясни той. Истинският проблем, пред който и Заев, и Мицкоски са изправени, бе изразен от друг човек, който не е държавен лидер. В интервю за Балканската мрежа за разследваща журналистика специалният представител на ООН в спора Матю Нимиц каза, че друга сделка (каквато ВМРО-ДПМНЕ твърди, че може да договори) би отнела още 25 години. От толкова време имаха нужда редица последователни правителства на социалдемократи и консерватори след независимостта на Македония, за да издействат компромис. А сегашният договор е плод на работата и на едните, и на другите, макар те често да се държат сякаш го забравят.", "date": "2018.10.08", "title": "Македония може да насрочи избори тази седмица, за да спаси договора с Гърция"}
{"url": "https://www.dnevnik.bg/evropa/2018/10/08/3321572_mestnite_izbori_v_polsha_shte_sa_test_za_evropeiskata/", "text": "За кандидата за кмет на Варшава Патрик Яки да допусне мюсюлмани в Полша представлява заплаха, подобна на нацистката инвазия през 1939 г. Неговият опонент Рафал Тжасковски е съгласен, че страната е изправена пред екзистенциална заплаха, но казва, че тя идва от Яки и съюзниците му, пише \"Ройтерс\". Двамата мъже олицетворяват разделенията, които се появиха в Полша, откакто управляващата партията \"Право и справедливост\" (ПиС), в която Яки е зам.-министър на правосъдието, пое властта през 2015 г. Местните избори на 21 октомври ще бъдат първата оттогава голяма надпревара между ПиС и опонентите й от \"Гражданска платформа\" и резултатът от тях ще окаже влияние върху  изборите за Европейски парламент  през май и общите избори в Полша догодина. Те са част и от по-голямата битка за бъдещето на Европа, докато Брекзит и  унгарският премиер Виктор Орбан , съюзник на ПиС, разтърсват ЕС, а  крайнодесните партии  печелят терен на континента. Макар \"Право и справедливост\" да доминира в националната политика, \"Гражданска платформа\" и съюзниците й контролират 15 от общо 16 регионални събрания в Полша и по-голямата част от големите градове, което им дава глас по редица въпроси – от това кой да ръководи местното училище до начина за изразходване на еврофондовете. Успехът би позволил на ПиС да набере подкрепа за  съдебните реформи,  които според ЕС подкопават върховенството на закона. Партията освен това е против абортите, контрацепцията и инвитро оплождането и иска културата и образованието да бъдат по-консервативни. Варшава, която е бастион на либерализма и  сцена на протести  срещу политическото влияние върху съдебната система, ще бъде най-голямата награда. 33-годишният Яки казва, че е на страната на обикновените хора срещу смятания от него за арогантен градски елит на \"Гражданска платформа\". \"Днес Варшава се управлява от хора, които искат да ви кажат, че сте по-ниско от тях\", заяви той пред поддръжници. Яки се надсмива над \"фокуса\" на ЕС върху въпроси като \"измерването на бананите и инструкциите за използване на гумени ботуши\". Тжасковски, на 46 години, дългогодишен представител в ЕС на партията си, казва, че иска родната му Варшава да остане \"отворена, толерантна и европейска\". Според Яки Тжасковски е далеч от реалността и ако католическа Полша последва плановете на ЕС за разпределяне на търсещите убежище в блока, ще бъде ислямизирана. \"Спирането на ислямизацията е моят Вестерплате\", каза той, имайки предвид полуострова, където Полша опита да отблъсне нацистката инвазия, отприщила Втората световна война. На опашка за тоалетна хартия Полша се присъедини към ЕС през 2004 г. след десетилетия съветско управление и няма особено желание да го напусне. ПиС обаче насочи вниманието към дълбоко вкоренените страхове от чуждестранна намеса, а заплахата на ЕС за санкции заради съдебните реформи може да засили подкрепата за партията. Тжасковски смята ПиС и нейните съюзници за антиевропейски популисти. \"Те се опитват да пренапишат историческите книги и поставят под въпрос нашето място в ЕС\", каза той пред \"Ройтерс\". \"Това е, всъщност, екзистенциална борба.\" Скорошни проучвания показват, че надпреварата ще бъде оспорвана, като освен Яки и Тжасковски има още около дузина кандидати. Яки е от \"Солидарна Полша\" - партия съюзник, на ПиС, но започна кампанията си по време на конгрес на управляващата партия през септември и повтаря националистките й послания. Като зам.-министър на правосъдието той успя да прокара закон,  според който е престъпление  да се казва, че Полша е сътрудничила в холокоста. Той заяви, че поляците трябва да са горди, а не засрамени, от военното си минало. След силни критики у дома и в чужбина законът бе смекчен, като  бе премахнато наказанието със затвор . Роден в Ополе, Югозападна Полша, Яки е израснал в блок от съветско време и се представя като човек от народа. Поддръжниците на Тжасковски, който е роден във Варшава, се подиграват на Яки, че не е истински варшавец. Тжасковски говори шест езика и има докторска степен по политически науки, а поддръжниците на Яки го смятат за представител на елита. Тжасковски отхвърля това определение. Докато растях във Варшава, \"единствените елити бяха комунистите апаратчици\", казва той. \"Независимо дали става въпрос за син на строител или на джаз композитор, какъвто съм аз, всички израснахме в един квартал. Всички се редяхме на опашка за тоалетна хартия и понякога за шунка.\" Тжасковски и Яки обещават на Варшава сходни неща. И двамата казват, че искат да подобрят училищата и обществения транспорт, да се справят със замърсяването, да изградят достъпни жилища и да създадат повече зелени пространства. Визията им за Европа обаче е различна. Яки настоява, че не е антиевропеец. \"Всички ние искаме Полша да е в ЕС\", казва той. Миналата година обаче заяви, че ЕС \"си търси извинение, за да отправя остри критики към Полша\" заради откритата антипатия на лидерите й към Брюксел. На 2 септември лидерът на ПиС Ярослав Качински заяви, че Полша принадлежи към ЕС, но трябва да бъде внимателна да не се зарази с нейните \"социални болести\". В същия месец съюзникът на ПиС, президентът Анджей  Дуда, нарече ЕС \"въображаема общност  с малко значение за нас\". Тжасковски, бивш евродеуптат, смята, че разиграването на \"антиевропейската карта\" няма да мотивира избирателите във Варшава, където европейските пари помогнаха за промяна. \"Те не искат Полша да бъде в периферията на Европа\", допълва Тжасковски. Спорове за имоти Двамата мъже заемат противоположни позиции и по още един също толкова предизвикващ разделение въпрос: как земята и сградите, заграбени от нацистите, а след това от комунистическото правителство, да бъдат върнати на собствениците им отпреди войната. Досега Полша не е приемала законодателство по въпроса, което доведе до многобройни дела и обвинения в корупция и злоупотреби. Някои от жителите на Варшава бяха изгонени от имоти, в които са живели поколения наред. Други наблюдаваха как предприемачи печелят от земя, някога принадлежала на семействата им. Яки е председател на високопоставена комисия за разследване на подобни нередности, за които той обвинява политици от опозицията и техни съюзници. Тжасковски хвърля вина върху \"всички политически класи\" за това, че не са обезщетили хората, чиято собственост е била отнета, и казва, че избирателите му не го свързват с този въпрос.", "date": "2018.10.08", "title": "Местните избори в Полша ще са тест за европейската й идентичност"}
{"url": "https://www.dnevnik.bg/sviat/2018/10/08/3323422_zatoplianeto_na_klimata_s_15_gradusa_moje_da_e_fakt/", "text": "През 2030 г. глобалните емисии от въглероден двуокис трябва да намалеят с 45% спрямо нивата от 2010 г. В средата на века възобновяемите източници трябва да осигуряват 70-85% от глобалното производство на ток (в момента този дял е около 25%). Употребата на природен газ за производство на енергия трябва да се сведе до 8%, а на въглища - почти до нула. До 7 млн. кв км земи (малко по-малко от Австралия) ще са необходими за добив на биосуровини за енергетиката. Това са част от заключенията в разпространеният днес доклад на Междуправителствения панел за климатичните промени (IPCC). Той се основава на 3 години изследвания и една седмица спорове между учените и правителствени представители на среща в Южна Корея. В него се описват последиците от глобално затопляне с 1.5 градуса до края на века. В заключенията се казва още, че човечеството не постига почти нищо в поетото в Париж през 2015 г. обещание да преследва цел от 2 градуса повишаване на средната температура и се отправя към вариант с 3.1-3.7 градуса. Затоплянето с 1.5 градуса ще се състои някъде между 2030 и 2052 година, изчисляват специалистите. Разходите за постигане на цел от 1.5 градуса не са никак малки - между 2016 г. и 2035 г. в енергийните системи на планетата ще трябва да се влагат по 2.4 трилиона долара годишно. Защо са важни докладите на IPCC Докладите на IPCC са основният научен ресурс, използван от правителства и политици за ориентиране в реалното състояние и подготовка и провеждане на политики за намалявене човешкото въздействие върху климатичните промени. Панелът е основан през 1998 г. от Програмата на ООН за околна среда и Световната метеорологична организация и днес обединява 195 страни членки. Днешният доклад е подготвен от 91 автори и специалисти за проверка на заключенията от 40 държави. Той съдържа над 6000 позовавания на научни заключения, 133 външни автори и 42 000 експертни и правителствени коментари. Текстът е дело на три работни групи - първата оценява научните основания за оценка на климатичните промени, втората се занимава с последиците, адаптирането и слабите места в този процес, а третата оценява как да бъдат овладени последиците от промените в климата. Заседанията на панела се провеждат при закрити врати, като правителствата могат да опитат да променят текста на доклада, но това се прави с консенсус. Учените в IPCC трябва да гарантират, че всяка промяна в текста е подкрепена от научни доказателства. Така се предупреждава, че не са с доказан ефект и че носят рискове мерки като залесяване с повече гори, употреба на биоенергия или технологии за улавяне и съхраняване на въглероден двуокис. Предложения да се отразява обратно в космоса слънчевата радиация не са разгреждани поради неясноти и несигурност в подобен подход.  На пресконференцията представители на учените обясниха, че по законите на физиката и химията е възможно задържане на затоплянето до 1.5 градуса и човечеството разполага с технологии и финансови средства да го постигне. Но друг въпрос е дали политици и правителства имат воля, капацитет и институции да ги използват.", "date": "2018.10.08", "title": "Затоплянето на климата с 1.5 градуса може да е факт още през 2030 г., предупредиха учени"}
{"url": "https://www.dnevnik.bg/sport/2018/10/08/3323429_bulgarskite_voleibolistki_zagubiha_ot_rusiia_na/", "text": "Женският национален отбор по волейбол допусна петата си загуба на световното първенство. Българките паднаха с 1:3 (21:25, 20:25, 25:23, 19:25) от Русия. Отборът на практика изгуби шансове да изпълни целта си за влизане в осмицата в крайното класиране. Гергана Димитрова изигра силен мач и завърши с 19 точки. Мария Каракашева добави 14, Нася Димитрова 13, а капитанът Христина Русева - 11. За Русия Ксения Парубец стана най-резултатна с 22 точки. Първият гейм вървеше равностойно, като българките водеха с 14:12. След това рускините изравниха, а във важните разигравания бяха по-съсредоточени и спечелиха. Около десетата точка на втория гейм \"сборная\" взе преднина и до края я поддържаше. В третия гейм българките играха добре и се възползваха от разколебаване на съперника. Те поведоха с 16:11, а след това и с 22:14. Тогава обаче допуснаха спад и рускините изравниха за 23:23. С две успешни разигравания България все пак взе гейма и намали. Четвъртият гейм вървеше равностойно до 10:10, след което със серия от седем поредни точки рускините поведоха убедително и стигнаха до победата в мача. Следващият мач на водения от Иван Петков отбор е срещу Тайланд в сряда в 7.25 ч.", "date": "2018.10.08", "title": "Българските волейболистки загубиха от Русия на световното"}
{"url": "https://www.dnevnik.bg/bulgaria/2018/10/08/3323435_komitetut_za_zashtita_na_jurnalistite_prizova_za/", "text": "Комитетът за защита на журналистите (КЗЖ) призова българските власти да извършат задълбочено разследване на  убийството на българската журналистка  Виктория Маринова, водеща и административен директор на местния телевизионен канал ТВН. Това пише в декларация на комитета, съобщава \"Франс прес\", цитирана от БТА. \"КЗЖ е шокиран от варварското убийство на журналистката Виктория Маринова. Българските власти трябва да положат всички усилия и да използват всички ресурси, за да извършат цялостно разследване и да изправят отговорните пред правосъдието\", заяви в Брюксел представителят на представителя на комитета в Европейския съюз Том Гибсън. Изследване на комитета сочи, че в Европейския съюз през изминалата година са убити двама журналисти заради работата им. Словашкият разследващ журналист Ян Куцяк бе застрелян през февруари 2018 г. в Словакия, а известната малтийска разследваща журналистка Дафне Каруана Галиция бе убита през октомври 2017 г. от експлозия в колата й близо до дома й в Малта, напомня Комитетът за защита на журналистите, чиято централа е в Ню Йорк. Организацията \"Репортери без граници\" също призова българските власти да \"хвърлят цялата светлина върху този ужасяващ акт\" и да осигурят защита на колегите на Маринова, предаде \"Франс прес\". Представителят за свободата на медиите в Организацията за сигурност и сътрудничество в Европа (ОССЕ) Арлем Дезир заяви, че е шокиран от убийството на разследващ журналист, и призова за цялостно и стриктно разследване, добавя АФП.", "date": "2018.10.08", "title": "Комитетът за защита на журналистите призова за задълбочено разследване на убийството на Виктория Маринова"}
{"url": "https://www.dnevnik.bg/sviat/2018/10/08/3323426_nacionalistut_milorad_dodik_shte_e_sred_prezidentite/", "text": "Досегашният президент на Република Сръбска Милорад Додик и кандидатът на бошняшката Партия за демократично действие (SDA) Шефик Джаферович спечелиха по едно от трите президентски места на изборите в Босна и Херцеговина. Това сочат първите резултати на изборната комисия, предадоха балканската телевизия N1 и \"Ройтерс\". По данни на Централната избирателна комисия на страната обаче Драган Чович, досегашният президент от босненските хървати, изгуби мястото си. Умереният социалдемократ Желко Комшич, който вече е имал общо два мандата, сега ще има възможност за трети, след като получава 49.5% от вота според предварителните резултати. Додик разделя мненията на Балканите с дългогодишните си призиви за отделяне на Република Сръбска и с подчертано близките си връзки с руския президент Владимир Путин. Преди изборите обаче той смекчи тона и обяви, че няма да се стреми да прави нищо, което ще наруши целостта на Босна и Херцеговина и ще наруши Дейтънското споразумение. Сега лидерът на Съюза на независимите социалдемократи (СНСД) за пръв път ще е в тричленното президенство, след като бе премиер, а по-късно президент на Република Сръбска в период от 18 г. Според предварителните резултати той има 55.15% от гласовете, а досегашният сръбски член на президенството Младен Иванич - 41.8%. \"Първият ми приоритет ще е позицията на сърбите и на Република Сръбска. Вярвам, че Босна и Херцеговина също ще отбележи напредък, ако всеки в нея е уважаван, каза Додик, след като бяха обявени резултатите. Шефик Джаферович, фаворитът на досегашния босненски член на президенството Бакир Изетбегович, също бе фаворит при ранното преброяване с почти 38% от гласовете, докато главният му опонент Денис Бечирович получи 33.4%. Резултатите означават още, че всички, които досега бяха в тричленното президенство, напускат постовете си. И тримата досегашни представители - Младен Иванич, Бакир Изетбегович и Драган Чович - потвърдиха очакванията от избирането си през 2014 г., когато бяха избрани с националистически платформи. И в тази кампания, смятана за  една от най-черните в историята на страната , основните партии използваха остра реторика, а някои като СНСД и Додик открито заплашваха жителите на Република Сръбска да не гласуват за противниците.", "date": "2018.10.08", "title": "Националистът Милорад Додик ще е сред президентите на Босна и Херцеговина"}
{"url": "https://www.dnevnik.bg/kultura/2018/10/08/3322738_maluk_gradski_teatur_zad_kanala_otkriva_vuzobnovenoto/", "text": "Със спектакъла \"Поп фолк хроники: Бели птици и куршуми\" по режисура на Неда Соколовска Малък градски театър \"Зад канала\" кани публиката днес в своето възобновено пространство за театър клуб-фоайе \"При жабите\". Помещението събира около 40 души и създава близка среща с публиката и актьорите, разказаха за \"Дневник\" от театъра. Представлението, с което ще се открие възобновената сцена, представя фалшивата реалност на 90-те години, когато се ражда музикалният жанр поп фолк. От афиша на заглавието се разбира, че това е скандален и откровен разказ за онези златни години между падането на тоталитарния режим и убийствата на първите хора от организираната престъпност. Актьорите разказват спомените на популярни личности, анонимни свидетели и преки участници, които разкриват крехката действителност на изгубения морал, апокалиптичната празничност, показността и насилието в един \"свят на пайети и гилзи\", в който музиката е \"убежище\". В актьорския състав са Таня Пашанкова, Весела Бабинова и Емил Котев. За повече информация и билети онлайн може да видите  тук .", "date": "2018.10.08", "title": "Малък градски театър \"Зад канала\" открива възобновеното клуб-фоайе \"При жабите\""}
{"url": "https://www.dnevnik.bg/bulgaria/2018/10/08/3323437_kmetut_na_ruse_ochakva_da_se_nameriat_svideteli_na/", "text": "Кметът на Русе Пламен Стоилов заяви пред \"Нова телевизия\", че очаква да се намерят свидетели на убийството на телевизионната водеща Виктория Маринова.  Тялото на 30-годишната жена беше открито в събота  в храсти близо до кея на река Дунав на труднодостъпно място. Според кмета мястото е оживено, а през уикенда там се събират много хора. Именно заради това очаква \"все някой да е чул нещо\" и призова всеки, който има някаква информация за престъплението, да се свърже с полицията. Пламен Стоилов уточни, че зоната около кея е заложена за цялостна реконструкция. Предстои да се сложат осветление и видеонаблюдение, които към момента липсват. От русенската прокуратура продължават работата по случая. Разпитват се хора от криминалния контингент, но все още няма задържани за убийството. Днес в 18:30 ч. ще има бдение в памет на Виктория Маринова. То ще се проведе пред столичната църква \"Света Неделя\".", "date": "2018.10.08", "title": "Кметът на Русе очаква да се намерят свидетели на убийството на телевизионната водеща"}
{"url": "https://www.dnevnik.bg/evropa/2018/10/08/3323438_obshtinskite_izbori_v_chehiia_pobeda_s_gorchiv_privkus/", "text": "Политическо движение \"Действие на недоволните граждани\" (АНО) на чешкия премиер Андрей Бабиш - основната политическа сила в страната, спечели изборите за местни органи на властта в повечето административни центрове, но претърпя болезнен неуспех в столицата Прага въпреки скъпоструващата си кампания, информира \"Франс прес\". АНО се наложи във всички регионални столици с изключение на Либерец, петия по големина град в страната, сочат съобщените вчера официални резултати. Вотът, осъществен в петък и събота, се разглежда като първо изпитание за миноритарния кабинет на партията  след назначаването му през юни . Чехия се дели на 13 региона, един от които е Прага. На местните избори през 2014 г. АНО се наложи в 9 от 13-те регионални центъра, включително в столицата. В Прага - град със статут на регион, традиционна крепост на десницата, центристкото движение на Бабиш - богат бизнесмен, обявил се срещу имиграцията и корупцията, се нарежда този път едва на пето място. АНО бе изпреварено от дясната Гражданска демократична партия (ГДП), антисистемната Чешка пиратска партия, инициативата \"Прага - на самата нея\" и дясноцентристката коалиция \"Обединени сили за Прага\". Бабиш следеше с особено внимание вота в Прага, където досегашният кмет Адриана Кърначова от неговата партия АНО не се кандидатира тази година за поста. Действията й бяха остро критикувани по-специално заради транспортните проблеми на града и малкото жилища на достъпни цени. \"Трябва да спечеля в Прага. Прага отново добива ключово значение\", заяви Бабиш преди вота. Според печата АНО е похарчила близо 150 милиона крони (5.8 милиона долара) за своята кампания - сума, многократно надхвърляща средствата, изразходвани от другите големи партии, отбелязва АФП. Бюджетът на Пражката община - седмия по богатство регион в ЕС според Евростат, възлиза на около 70 милиарда крони (2.7 милиарда евро) и надминава този на някои министерства. Първата реакция на Бабиш след вота бе да приветства изхода от надпреварата, означаващ според него \"голям успех за нашето движение\". Той увери, че посредственият резултат на Чешката социалдемократическа партия, младши партньор в управляващата коалиция, няма да се отрази на сътрудничеството й с АНО. \"Не предвиждам никакви промени в кабинета\", заяви той снощи пред журналисти. Двете политически сили заедно разполагат едва с 93 от общо 200 кресла в долната камара и успяха да формират управляваща коалиция само  благодарение на подкрепа от комунистите , напомня АФП. Критиците на Бабиш го упрекват по-специално във връзка с обвинения срещу него в  злоупотреба с европейски средства , заради някогашното му членство в компартията и предполагаемото му  сътрудничество с тайната полиция  на режима отпреди 1989 г., което той отрича. Първият тур от проведените успоредно с общинските частични избори за Сенат - за една трета от състава на горната камара (27 от 81 места), показа, че ГДП ще изпрати на втория тур (12-13 октомври) 11 кандидати, АНО - 10, а петима ще представляват Комунистическата партия на Чехия и Моравия, допълва агенцията.", "date": "2018.10.08", "title": "Общинските избори в Чехия: победа с горчив привкус за премиера Андрей Бабиш"}
{"url": "https://www.dnevnik.bg/evropa/evrofinansirane/oblasti/zdraveopazvane/2018/10/08/3323440_riazkata_demonopolizaciia_na_zdravnata_kasa_e_mnogo/", "text": "Рязката демонополизация на Националната здравноосигурителна каса (НЗОК) с декрет е много опасна. Най-важното, което трябва да се направи в реформата, е да има реално остойностяване на медицинските услуги. Това каза директорът на УМБАЛ \"Света Екатерина\" проф. Генчо Начев в ефира на Би Ти Ви. \"Цените, по които се плаща в момента на лечебните заведения, са от 2002 г., откогато и заплати, и цените на консумативи, ток, вода, и парно са се увеличили доста. Нужен е и рейтинг на болниците\", смята професорът и добави, че лекарствената политика в България е сбъркана. \"Няма държава, в която парите за лекарства са колкото тези за болнична и доболнична помощ. За всяко лекарство се казва, че едва ли не е панацея и без достатъчно клинични тестове се пуска в обращение у нас. Спекулира се с нещастието на хората\", заяви проф. Начев. По думите му има и друг проблем – в нито една друга държава няма толкова болници от глава на населението, а по отношение на предложената нова застраховка Начев каза, че дори и самите застрахователи не са готови за подобно нещо. Той уточни, че съществуват схеми за източване на здравната каса с лекарства. Коментарът му беше свързан със задържаните в края на миналата седмица хора  след проверки  от специализираната прокуратура и ГДБОП на две болници за извършвани злоупотреби с медикаменти за лечение на раково болни.", "date": "2018.10.08", "title": "Рязката демонополизация на здравната каса е много опасна, смята Генчо Начев"}
{"url": "https://www.dnevnik.bg/evropa/2018/10/08/3323441_na_miting_v_madrid_krainodiasnata_partiia_voks_prizova/", "text": "Хиляди испанци се събраха на митинг на крайнодясната партия \"Вокс\" (VOX), която се опитва да стъпи на испанската политическа сцена, предаде \"Асошиейтед прес\". Генералният секретар на партията Хавиер Ортега каза пред множеството в мадридската спортна зала \"Висталегре\" вчера, че \"Вокс\" \"има една ясна цел: Испания на първо място\". Партията няма депутати в парламента. Тя е основана през 2013 г. и се надява, че нейната яростна позиция срещу имигрантите и срещу сепаратистите в Каталуня ще й позволят да излезе от изолация и да влезе в държавните структури. Според социологическо проучване на официалната испанска статистическа служба обаче само 1 процент от избирателите са посочили, че биха гласували за \"Вокс\", ако има избори сега. За разлика от други европейски страни в Испания не се наблюдава бум на крайнодесни партии въпреки преживените от страната икономически неволи, отбелязва АП.", "date": "2018.10.08", "title": "На митинг в Мадрид крайнодясната партия \"Вокс\" призова за \"Испания на първо място\""}
{"url": "https://www.dnevnik.bg/na_put/2018/10/08/3320955_fotogaleriia_razhodka_iz_nai-stariia_vinen_raion_v/", "text": "Най-старият винен район в Германия е разположен в долината на Мозел, също така е и най-голямата в света планинска площ, засадена с лозя. ", "date": "2018.10.08", "title": "Фотогалерия: Разходка из най-стария винен район в Германия"}
{"url": "https://www.dnevnik.bg/evropa/2018/10/08/3323444_dizelovite_koli_vse_oshte_imat_budeshte_uveri_merkel/", "text": "За дизеловите автомобили все още има бъдеще, при условие че автомобилостроителите направят някои подобрения. Това заяви германският канцлер Ангела Меркел, цитирана от ДПА. Милиони германски шофьори са изправени пред неизвестност, откакто по-рано тази година  съдът разреши на градовете за забраняват  дизеловите коли в някои зони като мярка срещу замърсяването на въздуха. Тази седмица правителството ще обяви мерки за намаляване на вредните емисии, като същевременно задържи колите на пътя, каза Меркел в седмичното си обръщение. \"Това ще доведе и до по-добро приемане на дизелите\", отбеляза канцлерът, предупреждавайки, че ще бъдат необходими още много години, докато нови автомобилни технологии бъдат въведени изцяло. Дизеловите автомобили попаднаха в центъра на вниманието през септември 2015 година, когато \"Фолксваген\" (Volkswagen) призна, че е инсталирал манипулиращ софтуер на свои дизелови модели, за да фалшифицира резултатите от тестовете за отработени газове. Скандалът разтърси германското автомобилостроене и нанесе удар върху обществената нагласа спрямо дизела, припомня ДПА.", "date": "2018.10.08", "title": "Дизеловите коли все още имат бъдеще, увери Меркел"}
{"url": "https://www.dnevnik.bg/evropa/2018/10/08/3323445_frenski_deputat_predloji_danuchen_kredit_za_horata/", "text": "Френският депутат Орелиен Таше предложи френските власти да предоставят данъчен кредит на хора, които приемат в дома си бежанци, което според него би било \"добър сигнал\", предаде \"Франс прес\". \"В законопроекта за финансите ще предложа да се предоставя данъчен кредит на французите, които се съгласят да приютят бежанци. Смятам, че въпросът за приемането и интеграцията засяга цялото общество\", заяви пред радио \"Франс ентер\" депутатът от партията на президента Макрон \"Република, напред!\". Таше вече предложи това в началото на годината в амбициозния си доклад пред правителството по въпроса за интеграцията. Идеята е французите, които дават подслон на защитени от властите бежанци с документ за пребиваване, да се ползват от приспадане на данъците на стойност до 1500 евро годишно за евентуалните разходи, възникнали от проявената солидарност, поясни депутатът. В предложената от него поправка в проектобюджета за 2019 г. Таше предлага този данъчен кредит \"солидарност\" да бъде под формата на \"финансов стимул\" от 5 евро за нощувка в рамките на 1500 евро годишно и той да минава през одобрени организации. \"Имиграцията може да е шанс както за тези, които идват, така и за страната, която ги приема\", отбеляза той. Експериментална програма за настаняване на бежанци в домовете на частни лица започна през ноември 2016 година. Участващите в нея асоциации получаваха помощ до 1500 евро годишно за приютен човек.", "date": "2018.10.08", "title": "Френски депутат предложи данъчен кредит за хората, подслоняващи бежанци"}
{"url": "https://www.dnevnik.bg/citat_na_deniia/2018/10/08/3323447_citat_na_denia_putin_ili_ima_loshi_suvetnici_ili_ne_si/", "text": "Това каза вицепремиерът Валери Симеонов в ефира на БНТ. Повод за коментара му стана  призивът на руския президент  Европейският съюз да не проявява слабост по въпроса с участието си в проекта \"Северен поток 2\", както България направила с \"Южен поток\" и за което сега съжалявала. Путин направи коментара по време на пресконференция в Санкт Петербург преди срещата му с австрийския канцлер Себастиан Курц. Валери Симеонов коментира и друга тема - избора на нов главен секретар на МВР. \"Трябва да се внимава с избора на нов главен секретар на МВР, за да не го освобождаваме след няколко месеца. В момента има достатъчно капацитет от специалисти в министерството, за да не се блокира работата му\", каза той като визираше разследването на убийството на журналистката Виктория Маринова. \"Светлозар Лазаров все още носи сериозни негативи от случая с Лясковец. Не мисля, че това е подходящ избор, заяви вицепремиерът\". Вчера стана известно, че Лазаров е подал оставка като национален координатор на партия \"Атака\". Той бе бивш главен секретар на МВР в правителството на Пламен Орешарски.", "date": "2018.10.08", "title": "Цитат на деня: Путин или има лоши съветници, или не си мери приказките"}
{"url": "https://www.dnevnik.bg/sport/2018/10/08/3323461_stoianovich_e_pritesnen_zaradi_problemite_s_kontuzeni/", "text": "Треньорът на \"Левски\" Славиша Стоянович е притеснен заради проблеми с контузии на важни играчи в отбора си. По думите му може да се наложи Ривалдиньо да бъде опериран. \"Паулиньо беше контузен в сряда, издържа 45 минути. Обертан има проблем, Костов има проблем. На Буш му трябват три седмици. Ривалдиньо може да отиде на операция\", каза треньорът. Думите му дойдоха след  победата с 2:0 срещу \"Славия\" , с която отборът се върна начело в Първа лига. \"Цяла седмица казах на играчите, че е много важна концентрацията и трите точки. Труден мач е следващият след дерби. Имахме проблеми в началото, но е важното, че взехме трите точки. Вкарахме първи гол, после контролирахме мача, а след това отбелязахме за втори път\", посочи той.", "date": "2018.10.08", "title": "Стоянович е притеснен заради проблемите с контузени в \"Левски\" (видео)"}
{"url": "https://www.dnevnik.bg/detski_dnevnik/2018/10/04/3321181_kak_klasicheskata_muzika_sreshta_decata_s_prikazkite/", "text": "Светът на приказките ще оживее отново тази есен в София чрез класическата музика. \"Спящата красавица\", \"Лешникотрошачката\" и \"Шехерезада\" са само част от историите, които обещава на младата си публика поредицата  \"Фортисимо фамилия\" . Музикалната образователна програма, която цели да привлече децата към класическата музика и инструменти, започва новия си сезон. В продължение на осем месеца на сцената на зала \"България\" музикантите от Софийската филхармония и обичани от младата публика актьори ще запознават по забавен и достъпен начин младите зрители с инструментите в симфоничния оркестър, с ключови понятия от класическата музика, с историята на известни композитори и др., съобщават организаторите на концертите. Освен концертите за най-малките тази година програмата включва две музикални вечери за тийнейджъри и една за възрастни  Началото е на 28 октомври Началото тази година е на 28 октомври от 11.30 ч. със \"Спящата красавица\" на П. И. Чайковски. От сцената с разказите си ще помагат актьорите Иван Бърнев и Богдана Трифонова, оркестърът на Софийската филхармония ще бъде воден от маестро Найден Тодоров. Билетите вече са в продажба. Безплатни билети от \"Детски Дневник\" И тази година \"Детски Дневник\" дава възможност на читателите си да спечелят безплатни билети за концертите от \"Фортисимо фамилия\", като отговорят на загадките, които актьорите - участници в програмата, ще им задават в специално заснети видеоклипове. Очаквайте първия въпрос в средата на октомври.  -  28 октомври, неделя 11:30 часа  -  25 ноември, неделя 11:30 часа  -  2 декември, неделя 19:00 часа  -  23 декември, неделя 11:30 часа  -  27 януари, неделя 11:30 часа -  - 24 февруари 19:00 часа  -  -  24 март, неделя 19:00 часа  -  14 април, неделя 11:30 часа  -  19 май, неделя 11:30 часа", "date": "2018.10.08", "title": "Как класическата музика среща децата с приказките"}
{"url": "https://www.dnevnik.bg/bulgaria/2018/10/08/3323459_bivsh_ministur_shte_bude_razpitan_po_deloto_koeto/", "text": "Бившият министър на околната среда и водите Ивелина Василева е призована днес за разпит по делото, което премиерът Бойко Борисов и лидерът на БСП Корнелия Нинова водят един срещу друг, съобщава БНР. Това е поредно заседание по делото, което е заради публични изказвания на двамата по време на кампанията за предсрочните парламентарни избори миналия март. Гражданският иск на Борисов срещу Нинова е за 26 хил. лева, защото в телевизионно интервю тя казала по негов адрес \"Крадецът вика \"Дръжте крадеца\". Лидерът на БСП пък иска от премиера 30 хил. лв., защото той я нарекъл \"Госпожа лъжа\". Ивелина Василева е призована за разпит от защитата на Борисов. Тя е участвала на събитието, по време на което премиерът направил изказването си за Нинова.", "date": "2018.10.08", "title": "Бивш министър ще бъде разпитан по делото, което Борисов и Нинова водят един срещу друг"}
{"url": "https://www.dnevnik.bg/evropa/evrofinansirane/beneficienti/medii/2018/10/08/3323467_bnt_vurna_predavaneto_za_kultura_v_po-gledano_vreme/", "text": "Държавната телевизия върна предаването за култура \"Култура.БГ\" в по-гледаемо време, като измести назад рубриката за здравословен и съвременен начин на живот \"100 % будни\". В седмичната програма на БНТ културният слот на сутрешния блок с водещи Александра Гюзелева и Михаил Заимов и Анна Ангелова и Димитър Стоянович, е записан от 8.45ч. - времето, в което в продължение на месец се излъчваше \"100% будни\". До момента телевията не е съобщила официално за промяната и причините тя да бъде направена. Потърсени от \"Дневник\" за повече информация и коментар, от пиар отдела на медиата обещаха повече информация по-късно през деня. Размяната на двете предавания беше направена с новата програмна схема на БНТ, която влезе в сила от 3 септември. Тогава тя беше обяснена с необходимостта в сутрешните часове да има теми извън политиката. Водещи на \"100% будни\" са Мария Андонова, която до лятото водеше сходно предаване с името \"Здравето отблизо\", и актьорът Стефан Щерев. Според обявената от БНТ програма \"100% будни\" ще започва в 9.45 ч. Изместването на предаването за култура след 9.45 ч. предизвика отрицателни реакции в социалните мрежи с мотива, че то на практика отива в негледаемо за работещите хора време. В началото на тази година, веднага след встъпването си в длъжност, програмният директор на БНТ Емил Кошлуков настоя рубриката, която тогава се казваше \"Денят започва с култура\",  да промени структурата и формата си като се придаде \"по лайфстайл звучене\", а за културата да се говори на \"популярен език\" . Той даде срок на предаването на удвои рейтинга си, а журналистите от екипа  определиха действията му като натиск.", "date": "2018.10.08", "title": "БНТ върна сутрешното предаване за култура в по-гледано време"}
{"url": "https://www.dnevnik.bg/sport/2018/10/08/3323464_bulgarskite_akrobati_zapochnaha_silno_na_mladejkite/", "text": "Българската смесена двойка Мариела Костадинова и Панайот Димитров започна силно участието си на младежките олимпийски игри в Буенос Айрес. Двамата преодоляха квалификацията и са на финал в надпреварата. Те се представиха много добре и заслужиха място на финала с втората най-висока оценка - 82.000. Отборът на Израел влиза с най-висок резултат от 82.070. Със същите точки като българите са и състезателите на Украйна. Финалът в дисциплината е на 15 октомври. Мария Делчева имаше успешен старт в бадминтона. Българката започна с победа, като се наложи с 2:0 срещу Маделейн Акумба от Камерун. Следващата й съперничка в квалификациите е украинката Анастасия Прозорава, като мачът е тази вечер в 20.40 ч. В джудото Алекса Георгиева загуби в кат. 44 кг от Вусала Каримова от Азербайджан. След това в първия репешаж българката победи Соня Бата от Непал, но в репешажа към бронза загуби от Ерза Миминович от Косово и остана извън четвъртфиналите. С резултат 612.4 т. Пламен Емилов не можа да влезе сред най-добрите осем в спортната стрелба на 10 м пушка и остана 16-и в крайното класиране. В плуването на 400 м свободен стил Йордан Янчев завърши шести в серията си с 3:56,90 мин. и се нареди 17-и в крайното класиране. На 50 м бруст Диана Петкова стана втора в серията си с 33,26 сек., на 3 стотни от победителката Ракел Перейра от Португалия. Въпреки това българката остана извън финала и завършва 24-а в дисциплината. Тенисистът  Адриан Андреев започна с победа в надпреварата . В Буенос Айрес с българския отбор са министърът на спорта Красен Кралев, председателят на БОК Стефка Костадинова, генералният секретар на комитета Белчо Горанов и вицепрезидентът на комитета Любомир Ганев.", "date": "2018.10.08", "title": "Българските акробати започнаха силно на младежките игри в Буенос Айрес"}
{"url": "https://www.dnevnik.bg/ot_vas/novini_ot_vas/2018/10/08/3323133_sichevska_klisura/", "text": "Ждрелото на р. Нишава в съседна Сърбия, или Сичевска клисура, свързва котловината на Бела Паланка и Нишкото поле. Сичевска клисура в горната си част наподобява каньон. Оттук е минавал древен път, свързващ Европа с Азия.", "date": "2018.10.08", "title": "Сичевска клисура"}
{"url": "https://www.dnevnik.bg/razvlechenie/2018/10/08/3321766_igrai_i_specheli_s_purviiat_chovek/", "text": "С \"Първият човек\" носителят на \"Оскар\" за режисурата на световния хит La La Land Деймиън Шазел и звездата на филма Райън Гослинг отново обединяват усилия, за да разкажат за първи път на голям екран невероятната история на Нийл Армстронг и мисията на НАСА да изпрати човек на Луната - естествения спътник на Земята, който разпалва въображението и прогреса на хората още от зората на тяхното съществуване.  А новата игра на \"Дневник\" и \"Форум филм България\", посветена на \"Първият човек\", ви дава 10 двойни билета за филма, който тръгва в кината от 12 октомври. Играта  започва на 8 октомври (правилата и условията й, моля, прочетете  тук ) и ще бъде в две нива: \"Мисията\" и \"Семейството\". Може да отговаряте на въпросите от първо ниво веднага. То ще продължи до края на деня на 14 октомври. След това на 15 октомври ще бъде активно и второто ниво, което ще продължи до полунощ на 21 октомври. Всеки, който е отговорил в  играта , ще участва в жребия за наградите на 22 октомври. В играта може да участва всеки потребител, регистриран в id.capital.bg. От един профил може да се отговаря само веднъж във всяко ниво. След като веднъж изберете отговор в ниво на играта и натиснете бутона \"Отговори\", той се запомня и нямате възможност да променяте избора си. \"Дневник\" и \"Форум филм\" ви пожелават успех.", "date": "2018.10.08", "title": "Играй и спечели с \"Първият човек\""}
{"url": "https://www.dnevnik.bg/razvlechenie/2018/10/08/3320657_pravila_i_usloviia_za_uchastie_v_igrata_purviiat_chovek/", "text": "1. Организатори: \"Икономедиа\" АД, София, ул. \"Иван Вазов\" №20 и \"Форум филм България\" ЕООД, София, ул. \"Брегалница\" 43, ет.4 08.10.2018 г., 10:00 часа – 21.10.2018 г., 23:59 часа 3.  10 двойни билетa за филма  4. Правила за участие в играта: а)  Играта  е отворена за участие на всички български граждани, навършили 18 години с местоживеене в Република България. Изключение правят лицата, които са съдружници, акционери или работят по трудово правоотношение или въз основа на друг договор за някой от организаторите или са заети в дейност, свързана с реализацията, осигуряването и администрирането на Играта, както и техните семейства. б) Участието в  Играта  е безплатно. За да се включите в Играта, трябва да сте регистриран потребител на \"Икономедиа\" (в id.capital.bg - може да се регистрирате  тук ). Преди да отговорите на първия въпрос, е необходимо да попълните формата, която се появява, след като натиснете бутона \"Отговори\". С нея предоставяте трите си имена по лична карта и актуален телефон за връзка. Тези данни няма да станат част от публичния Ви профил в id.capital.bg. Те ще бъдат използвани само във връзка с участието ви в Играта. в) Всяко физическо лице има право на участие само през един потребителски профил, регистриран в id.capital.bg. г) С тази допълнителна регистрация на  www.dnevnik.bg/parviatchovek  за Играта се приема, че участникът е приел безусловно настоящите общи условия и правила, задължава се да ги спазва и предоставя данните си при регистрацията за целите на Играта ( ). д) Участието в Играта се изразява в даване на минимум един верен отговор на въпросите, задавани в хода на Играта на  https://www.dnevnik.bg/ parviatchovek   5.  а) В периода на провеждане на Играта организаторите всяка седмица обявяват ново тематично ниво, което включва въпроси, свързани по някакъв начин с филма \" б) Играта продължава 14 дни. Във всяко ниво се публикува по един въпрос. Участниците могат да отговарят на въпроса от всяко ниво в рамките на 7 дни от задаването на въпроса. Всеки участник, дал правилен отговор на поне един от въпросите, зададени в рамките на играта, може да участва в жребия за наградите. Всеки правилен отговор на въпрос добавя името на участника по веднъж в списъка на участниците, сред които ще бъдат изтеглени наградите. Етапите на играта са, както следва:   В 10:00 часа на  г. ще бъде публикуван първият въпрос от играта и три възможности за отговор. За да участват в играта, потребителите трябва да изберат един от трите възможни отговора и да натиснат бутона \"Отговори\". На  г. в 23:59 часа нивото се затваря за гласуване.   В 00:01 часа на  г. ще бъде публикуван вторият въпрос от играта и три възможности за отговор. За да участват в играта, потребителите трябва да изберат един от трите възможни отговора и да натиснат бутона \"Отговори\". На  г. в 23:59 часа нивото се затваря за гласуване. в) Жребият за наградите се тегли на   г. г) Всеки участник може да отговаря на всички въпроси, включени в Играта, като името му ще бъде включвано в списъка с участниците, между които се разпределят наградите, толкова пъти, на колкото въпроса е дал верен отговор. д) Всеки участник може да отговори на един и същ въпрос, зададен в рамките на Играта, само един път. Затова, когато избере отговор от предложените варианти и натисне бутона \"Отговори\", отговорът му се регистрира от системата и повече не може да бъде променян. е) Единствено участници, дали верен отговор на въпрос, включен в Играта, имат правото да участват в жребий за обявените награди.  6. Процедура за разпределяне, обявяване и получаване на наградите: а) Наградите се предоставят на участници, отговарящи на условията за участие в Играта, обявени в настоящите правила. б) Печалбите се разпределят чрез жребий след края на Играта и имената на победителите ще бъдат обявени в публикация на  www.dnevnik.bg  на  г. Тегленето на наградите се извършва в присъствие на представители на организаторите. в) Победителите в Играта се уведомяват за наградата си чрез съобщение на електронната поща, с която са се регистрирали в id.capital.bg, или в телефонен разговор на посочения от тях номер. Когато участникът се уведомява по електронна поща, същият е длъжен в 2-дневен срок да се свърже с организаторите. В случай че не се съобрази с горепосочения срок, участникът губи правото да използва наградата си и организаторите имат право да я предоставят на друг участник, отговарящ на условията на Играта. г) Спечелил участник, който е предоставил грешен, непълен или неточен телефон и електронна поща, вследствие на което организаторите не са се свързали с него, губи правото да ползва спечелената награда. д) Организаторите не носят отговорност в случаите, при които участникът по някаква причина не е успял да се свърже с тях и да уточни необходимите детайли. е) Организаторите не носят отговорност, в случай че някой от наградените е възпрепятстван да получи и използва наградата си. ж) При получаване на наградата на място, печелившият участник удостоверява самоличността си с представяне на лична карта. з) Със съгласието си да получи наградата участникът се съгласява да бъде фотографиран, излъчван, показван и обявяван по всякакъв начин в публичното пространство, в електронни медии като печеливш в Играта, без каквото и да било допълнително заплащане от страна на организаторите на играта.  и) Всеки участник в играта може да се свърже с организаторите за допълнителна информация на e-mail  internet@dnevnik.bg  и телефон 02/461 53 00 (от понеделник до петък между 8 и 18 часа). а) Наградите, предоставяни в рамките на Играта, не могат да се преотстъпват и да бъдат заменяни за паричната им равностойност. б) Ако участниците, избрани за печеливши, не отговарят на някое от условията, посочени в настоящите общи условия и правила, организаторите имат право да изберат чрез жребий други печеливши. в) Наградите за играта, посветена на  са само и единствено 10 двойни билета за филма, на който е посветена Играта. Билетите могат да бъдат ползвани в кино по избор на победителя от веригите Синема сити ( www.cinemacity.bg ) и Кино Арена ( www.kinoarena.com ).След като победителят посочи конкретно кино от веригата, Организаторите уведомяват съответното кино за имената на победителя и той може да ползва своята награда. г) Кинобилетите за филма  важат за периода   в ден и час, избран от победителя, според програмата на посоченото от него кино. 8. Ограничаване на отговорността: а) Организаторите не носят отговорност за предоставяне на награди, предявени извън сроковете, посочени в тези общи условия и правила. б) Организаторите не носят отговорност за неполучени награди поради предоставен от участника грешен или непълен адрес или телефон за връзка или в случай на възникване на техническа грешка при опит да се свържат с участниците. в) Организаторите не носят отговорност в случай на неуспешен опит за участие, дължащ се на забавена връзка, дефектно или неуспешно електронно предаване на данни, повреда на комуникационната връзка независимо от причината по отношение на оборудване, системи, мрежи, линии, сателити, сървъри, компютри или доставчици, използвани по отношение на тази игра и каквато и да е друга техническа неизправност. г) Организаторите не носят отговорност ако в посоченото от победителя кино, в избрания от него ден и час, в които иска да си ползва наградата, филмът  не се излъчва. Евентуалните спорове между организаторите на Играта и участниците се решават чрез преговори, а при невъзможност за постигане на споразумение чрез намесата на компетентните органи. 10. Лични данни: а) Организаторите декларират, че няма да предоставят събраните лични данни на участниците във връзка с Играта на трети лица освен в предвидените от закона случаи. б) Организаторите информират участниците, че предоставените от тях лични данни ще бъдат записвани и използвани единствено и само във връзка с настоящата Игра във връзка с информирането на участниците за начало на нови промоактивности, организирани от \"Икономедиа\" АД. в) Всеки участник има право по всяко време да поиска от организаторите да заличат, коригират или блокират негови лични данни като направи това писмено на адрес: София 1000 ул. \"Иван Вазов\" 20 \"Дневник\" за играта   или на електронната поща на организаторите: internet@dnevnik.bg г) Ако участник поиска данните му да бъдат заличени или блокирани по време на Играта, организаторите автоматично приемат, че участието му в Играта се прекратява, тъй като регистрацията е условие за участие. а) Организаторите могат да прекратят Играта преждевременно, в случай че настъпят материални злоупотреби, нарушаване на правилата или форсмажорни обстоятелства. В тези случаи на участниците не се дължи компенсация и не се предоставят награди. б) Организаторите си запазват правото да променят или допълват настоящите общи условия и правила по всяко време, като промените влизат в сила след публикуването им на  https://www.dnevnik.bg/ parviatchovek  на 08.10.2018 г. а) Настоящите Официални правила се подчиняват и тълкуват в съответствие със законодателството на Република България.", "date": "2018.10.08", "title": "Правила и условия за участие в играта \"Първият човек\""}
{"url": "https://www.dnevnik.bg/evropa/2018/10/08/3323468_franciia_shte_blokira_chujdestranni_opiti_za_kontrol/", "text": "Франция ще блокира всякакви опити на чуждестранни сили да установят контрол над летищния оператор \"А Де Пе\" (ADP), чиято евентуална приватизация бе одобрена от правителството. Това заяви вчера финансовият министър Брюно льо Мер пред местни медии, цитирани от \"Ройтерс\". \"Ако чуждестранна сила иска да получи контрол над \"А Де Пе\", отговорът ще бъде \"не\", каза Льо Мер. \"Френската държава ще има последната дума кой може да стане основен акционер на \"А Де Пе\", допълни той. По-рано този месец долната камара на френския парламент одобри планове за евентуалната приватизация на \"А Де Еф\", лотарийната компания \"Франсез де жьо\" (Francaise des Jeux) и намаляване на дела на държавата в енергийния доставчик \"Анжи\" (Engie). Тези предложения за приватизация са част от по-широка стратегия за набиране на средства с цел стимулиране на икономиката и финансиране на технологичните иновации във Франция. Акциите на \"А Де Пе\", в която държавата има дял от малко над 50 на сто, са поскъпнали с около 20 на сто от началото на годината, допълва \"Ройтерс\". /БТА", "date": "2018.10.08", "title": "Франция ще блокира чуждестранни опити за контрол над летищния оператор \"А Де Пе\""}
{"url": "https://www.dnevnik.bg/bulgaria/2018/10/08/3323471_ubiistvoto_na_viktoriia_marinova_stana_novina_i_v/", "text": "Ден след като беше съобщено за  убийството на телевизионната водеща Виктория Маринова  в Русе международни неправителствени организации отправиха призиви властите в България да направят задълбочено разследване на случая и да установят извършителя на престъплението. Информация за убийството беше съобщена от множество световни медии. Виктория Маринова, на 30 г., беше открита вчера убита вблизост до крайбрежната алея в Русе. Властите обявиха, че смъртта й е причинена от комбинирана травма на главата и задушаване. Прокуратурата увери, че работи по всички версии за случилото се. В същото време началникът на криминалния отдел в отдел на русенската полиция Николай Кожухаров допусна вероятност версията, свързана с професионалната кариера, да отпадне на по-късен етап от разследването. Маринова е била административен директор на телевизия ТВН и водеща на предаване в медиата. Последното й предаване включва интервю с журналистите Димитър Стоянов от \"Бивол\" и Атила Биро (Attila Biro) от RISE Project Romania, арестувани докато водят разследване за  корупция  при разпределението на средства за европроекти от \"Джи Пи груп\". Днес Организацията за сигурност и сътрудничество в Европа (ОССЕ) съобщи, че ще наблюдава внимателно разследването на убийството. \"Шокиран съм от ужасяващото убийство\", заяви представителят за свободата на медиите в ОССЕ Арлем Дезир. \"Призовавам властите бързо да идентифицират и изправят пред правосъдието отговорните, както и твърдо да установят дали нападението е било свързано с работата ѝ.\" По-рано днес за същото се обяви  Комитетът за защита на журналистите (КЗЖ) . Зам.-председателят на Еврокомисията Франс Тимерманс коментира в \"Туитър\", че е \"шокиран\" и че \"отново смел журналист пада в борбата против корупцията и за истината. Българските власти трябва незабавно да изправят отговорните пред съда.\" Еврокомисарят по правосъдието Вера Йоурова предложи помощта на европейските агенции. Влиятелната организация \"Репортери без граници\" призова на колегите на Маринова да бъде осигурена полицейска защита. Убийството на Маринова е новина и в редица водещи медии – от британския в. \"Гардиън\" през италианския в. Il Fatto Quotidiano и холандската телевизия НОС, европейското издание на \"Политико\" и испанското \"20 минути\" до американските телевизии \"Фокс нюз\" и Си Ен Ен. Те отбелязват, че Маринова е четвъртият журналист, убит в Европа от 2017 г. насам – през август миналата година датчанката  Ким Вал  бе убита от Петер Мадсен, докато правеше материал за негово откритие. Малтийката  Дафне Каруана Галиция  бе взривена в автомобила й минути след публикуването на последния ѝ материал за корупция, а словакът  Ян Куцяк  и годеницата му бяха убити в дома си. Междувременно групата на Зелените в Европейския парламент заяви днес, че е дълбоко потресена от убийството на българската телевизионна водеща, предаде БТА. В изявление на групата се посочва, че жертвата е съобщила за разследване на възможни злоупотреби със средства от ЕС. Отбелязва се, че това е \"третият журналист в ЕС, убит в последната година\". Името на Маринова се поставя до имената на загиналите заради работата си Дафне Галиция в Малта и Ян Куцяк в Словакия. \"Тримата журналисти поставиха живота си в опасност, за да изобличат дълбоко вкоренена корупция на най-високите равнища. Извършителите на тези огромни престъпления трябва да бъдат изправени пред правосъдието. Българските власти трябва също да покажат решимост в защитата на журналистите, които са в основата на работещата демокрация, призоваваме за незабавно и независимо разследване. Поздравяваме безстрашието и единомислието на всички разследващи журналисти, които разкриват корупцията в ЕС, и ще продължим да подкрепяме и работим с международните организации, които защитават техните нужди\", пише в изявлението.", "date": "2018.10.08", "title": "Международни организации призоваха за задълбочено разследване на убийството на тв водещата Виктория Маринова"}
{"url": "https://www.dnevnik.bg/evropa/2018/10/08/3323472_cheshkiiat_prezident_zashtiti_tvurdenieto_si_che/", "text": "Чешкият президент Милош Земан отказа да се разграничи от твърдението си, че 90 процента от ромите в Чехия не работят, предаде \"Ройтерс\". Противопоставянето на Земан с ромското малцинство започна преди две седмици, когато президентът заяви, че въпреки неприязънта му към бившия комунистически режим той поне е карал ромите да работят, припомня агенцията. Думите на Земан провокираха критика, включително и от роми, които качиха в социалните мрежи стотици снимки как работят и призоваха президента да се извини. Той отказа и изтъкна, че снимките са на тази една десета част от ромите, които наистина работят. \"Заявих ясно, че оценявам десетте процента роми, които работят\", посочи Земан в отговор на въпрос на зрител ром по време на интервю, излъчвано на живо в чешки уебсайт вчера. \"Не забравяйте, ако искате да сте солидарен с етническата си група, тези 90 процента, които не работят, защото те освен всичко друго влияят и на децата си\", каза президентът. Твърдението на Земан не е подкрепено със статистика. Чешката неправителствена организация \"Ромеа\" определи изказванията му като обидни, а Европейският център за правата на ромите в Будапеща ги нарече расистки. Според годишния доклад за ромите, одобрен от чешкото правителство през август, в края на 2017 г. броят на живеещите в Чехия роми е 240 хил. души, като половината от тези хора са считани за \"социално изключени\". Терминът се използва за хора, живеещи на места, където е трудно да си намериш работа, които често също така имат и сериозни дългове. В доклада се посочва, че ромското население се сблъсква със силни пречки в социалния живот, най-вече заради предразсъдъците, които не позволяват на ромите да си намерят работа или подходящо жилище. Според друг доклад към края на август общият брой на безработните в Чехия е 230 хил. души. Милош Земан не е първият чешки политик, който засяга темата за безработицата сред ромите. На сегашния премиер Андрей Бабиш му се наложи да се извини за свои думи, казани през 2016 г., когато беше още министър на финансите, че чешки роми били изпратени в концентрационен лагер през Втората световна война, защото отказали да работят. В Европа сега живеят около 11 милиона роми, по-голямата част от които в Румъния, България, Унгария и Испания, отбелязва \"Ройтерс\".", "date": "2018.10.08", "title": "Чешкият президент защити твърдението си, че повечето роми не работят"}
{"url": "https://www.dnevnik.bg/bulgaria/2018/10/08/3323478_kratki_novini_koalicionniiat_suvet_beshe_otlojen_za_12/", "text": "Медицинска сестра беше нападната в пазарджишка болница Гинка Лютова, която работи в Спешното отделение, е била нападната от пациентка, съобщи изпълнителен директор на Областната болницата в града д-р Васил Вълчев, цитиран от \"Фокус\". Тя е в добро общо състояние, но е стресирана от проявената към нея агресия. По думите му жената е чест пациент на Спешното отделение, тъй като е не е здравноосигурена и използва възможността за безплатен преглед. Вчера тя е посетила Спешното отделение два пъти, като е вдигнала скандал на персонала. Била е прегледана от дежурния екип, но пак се е върнала и по време на афект е скубала и ударила по главата дежурната сестра. Жертвите на катастрофата при Своге станаха 20 Още една от пострадалите жени при катастрофата край Своге е починала, съобщи за Агенция \"Фокус\" говорителят на УМБАЛСМ \"Пирогов\" Мария Пойразова. Така жертвите на тежката катастрофа, която стана на 25 август, стават 20. Жалбите срещу онлайн търговци са се увеличили с 20% за десет месеца Увеличаването на оплакванията е пряко свързано с продължаващия ръст на електронната търговия, а засяганите проблеми са основно неспазване срока за доставка и отказ на търговеца да приеме обратно стоката след упражняване в 14-дневен срок на даденото от закона право. Това съобщи председателят на Комисията за защита на потребителите (КЗП) Димитър Маргаритов в Новините на ТВ+. Той посъветва потребителите да се възползват от надеждни способи за поръчка, защото след това те служат за доказателство. \"Комисията може да бъде полезна и при сделки, извършени на територията на Европейския съюз чрез функциониращия към нея Европейски потребителски център\". По-сложна е ситуацията с онлайн магазините, които са базирани в страни извън Европейския съюз и каквито доста често са използвани от потребителите за пазаруване. От комисията допълват, че трябва да внимава с фалшивите търговци.  Саудитска Арабия може да отвори завод за фураж тук В напреднала фаза е проект за Саудитска Арабия за завод за фураж в България, твърди аграрният министър Румен Порожанов, който е на посещение в страната. Там той се е срещнал с изпълнителния директор на генералния инвестиционен орган на Саудитска Арабия Ибрахим Ал Омар и е посетил една от най-големите кравеферми в страната. Коалиционният съвет беше отложен за 12 октомври Обявеният за днес коалиционен съвет на управляващата коалиция между ГЕРБ и \"Обединени патриоти\" беше отложен за петък - 12 октомври. Информацията за срещата беше разпространена от пресцентъра на партия \"Атака\". По непотвърдена информация на коалиционния съвет е трябвало да бъде обсъдено кой ще е новият главен секретар на МВР. Към момента няма информация защо срещата на управляващите е отложена.", "date": "2018.10.08", "title": "Кратки новини: Медицинска сестра беше нападната в пазарджишка болница"}
{"url": "https://www.dnevnik.bg/photos/2018/10/08/3323495_fotogaleriia_sled_zemetresenieto_v_indoneziia/", "text": "Най-малко 1234 души са загинали вследствие на земетресението и вълните цунами на остров Сулавеси в Индонезия, обяви агенцията за бедствия в страната, цитирана от \"Ройтерс\".", "date": "2018.10.08", "title": "Фотогалерия: След земетресението в Индонезия"}
{"url": "https://www.dnevnik.bg/sport/2018/10/08/3323506_djon_teri_sloji_krai_na_karierata_si/", "text": "Бившият капитан на \"Челси\" и английския национален отбор  Джон Тери  обяви края на футболната си кариера. Централният защитник, който е на 37 години, е без отбор от лятото, когато напусна \"Астън Вила\". \"След 23 невероятни години като футболист смятам, че моето време да се откажа дойде\", написа Тери в своя профил в \"Инстаграм\". Футболистът записа 78 мача за Англия и 717 във всички турнири за \"Челси\". Той дебютира за сините от Лондон през сезон 1998-1999. Тери е на трето място по най-много мачове за родния си клуб. Централният защитник спечели 17 трофея с \"Челси\". Тери напусна \"Челси\" през 2017 г., точно след  спечелването на петата си титла с тима . Той пожела да играе по-редовно и затова подписа с втородивизионния \"Астън Вила\", на който помогна да играе в плейофите за влизане във Висшата лига. В крайна сметка тимът от Бирмингам  загуби финалния плейоф с \"Фулъм\" , а Тери напусна като свободен агент. В последните месеци защитникът беше свързван с преминаване в друг отбор от \"Чемпиъншип\" - \"Дарби Каунти\", където мениджър е неговият бивш съотборник Франк Лампард. След това се появи информация, че  Тери ще бъде футболен анализатор за \"Скай Спортс\" , но той опроверга това. В края на трансферния прозорец руският  \"Спартак\" (Москва)  беше договорил защитника, но трансферът му пропадна. Почти сигурно Тери ще поеме един от младежките състави в академията на \"Челси\".", "date": "2018.10.08", "title": "Джон Тери сложи край на кариерата си"}
{"url": "https://www.dnevnik.bg/sviat/2018/10/08/3323514_ispanskiiat_alpinist_karlos_soriia_se_otkaza_ot/", "text": "Испанският алпинист ветеран Карлос Сория се отказа от деветия си опит да изкачи Даулагири (8167 м) като част от проекта му да се сдобие с Хималайската корона заради лошото време. В акаунта си в \"Туитър\" Сория казва, че времето е изключително лошо и е принудило и останалите алпинисти, насочили се към този връх, да се върнат. Този път Сория тръгна за върха само с един човек в екипа си и няколко шерпи заради липсата на спонсори. За експедицията използва собствени спестявания. Пред испанските медии сега разказва, че докато е в родината си и продължава с тренировките, ще се опита да намери спонсор, тъй като до изпълнението на целта му остава неизкачен и Шиша Пангма (8029 м). Планът му е през пролетта да се отправи към този връх, под който загина българският алпинист Боян Петров. Силни ветрове, много сняг и лавини, една от които погълна седем шерпи, един от които загина, е картината под Даулагири сега. В края на месеца Сория ще посети България по покана \"Кредо бонум\" и Форум \"Дълголетие\".", "date": "2018.10.08", "title": "Испанският алпинист Карлос Сория се отказа от Даулагири"}
{"url": "https://www.dnevnik.bg/evropa/evropeiski_parlament/2018/10/08/3323567_evrodeputati_nastoiavat_za_edinno_zariadno_za/", "text": "Група евродепутати от Европейската народна партия (ЕНП) настояха да се въведе единно зарядно за мобилните устройства. Според тях е разочароващо, че след 20 години основните играчи в сектора не са постигнали споразумение. В писмо до еврокомисаря по вътрешния пазар, промишлеността, предприемачеството и малките и средните предприятия Елжбета Бенковска евродепутатът Роза Тун, която инициира писмото, заяви, че ползите от общото зарядно са ясни: \"Първо, ще направим живота по-лесен за европейските потребители и, второ, има много силен екологичен аспект, свързан с намаляването на електронните отпадъци.\" Евродепутатите изразяват съжаление, че въпреки усилията на Европейската комисия доброволните споразумения между различните играчи в индустрията не са донесли никакви конкретни резултати за гражданите на ЕС. Най-скорошният Меморандум за разбирателство е ограничен до смартфоните и не решава проблема с фрагментираността на сектора, се посочва в писмото. Членовете на комисията по вътрешен пазар и защита на потребителите искат възможно най-скоро да се въведе общо зарядно за мобилни телефони, таблети, устройства за електронни книги, смарт часовници, малки камери и други сходни малки смарт устройства. Писмото бе подписано от членове на четири различни политически групи. Евродепутатът от ГЕРБ/ЕНП Ева Майдел, която е съавтор на писмото, каза, че според анализите \"годишно изхвърляме над 51 тона стари и ненужни зарядни за мобилни устройства, което е екологичен проблем, който може да се реши лесно на европейско ниво\". \"През 2011 г. най-големите производители на мобилни устройства се включиха в меморандум за доброволно използване на универсално зарядно. След няколко години това доброволно споразумение изтече и беше подписано само от някои от участниците, което ги поставя в по-неудобна позиция от конкурентна гледна точка. Освен това меморандумът се отнасяше само за мобилните телефони. С навлизането на технологиите за бързо зареждане отново всяка компания залага на свои решения, вероятно в опит да задържи клиентите си и за други продукти, защото никой не желае да носи 3 различни зарядни, когато отива на почивка или в командировка. Затова настояваме до края на мандата си през юни 2019 г. Европейската комисия да приеме единен стандарт\", допълни Ева Майдел.", "date": "2018.10.08", "title": "Евродепутати настояват за единно зарядно за мобилните устройства в ЕС"}
{"url": "https://www.dnevnik.bg/bulgaria/2018/10/08/3323611_rumen_radev_shte_iznese_lekciia_v_universiteta_v/", "text": "Президентът Румен Радев ще бъде на работно посещение във Великобритания от 17 до 19 октомври по покана на кралица Елизабет Втора, съобщиха от пресслужбата на държавния глава. Двамата ще се срещнат на 18 октомври. По време на посещението си във Великобритания Радев ще изнесе и лекция в университета в Оксфорд. Освен това той ще посети Съюзното военноморско командване на НАТО в Нортууд. Българската делегация ще посети и Уестминстърското абатство в Лондон. Държавният глава ще бъде придружаван от съпругата си Десислава Радева, която пък от своя страна ще се срещне с учители, преподаващи в българските училища във Великобритания. В средата на миналия месец излезе информация, че Десислава Радева ще се срещне с представители на българската общност в Лондон. Новината беше разпространена от посолството в британската столица, което разпрати покани по електронната поща до български интелектуалци, журналисти, неправителствени организации, бизнесмени и професионалисти, живеещи и работещи на Острова. Последва и реакция от страна на самата Радева. В профила си във \"Фейсбук\" тя написа, че не е била предупредена за посещението си във Великобритания. \"Един служител на мисията ни в Лондон, сигурно от престараване, решил да драсне покана от мое име до когото сметне за добре и с тема, която му звучи достатъчно респектиращо и в същото време дипломатично, без да си направи труда да пита или поне информира нито администрацията на президента, нито мен - \"канещата\", написа Радева.", "date": "2018.10.08", "title": "Румен Радев ще изнесе лекция в университета в Оксфорд"}
{"url": "https://www.dnevnik.bg/biznes/2018/10/08/3323565_rabotodateli_obviniha_upravliavashtite_v_separatizum_i/", "text": "Заради готвените промени в сферата на осигуровките Асоциацията на организациите на българските работодатели (АОБР) изрази недоволството си и обяви, че промените са израз на сепаратистки разговори със синдикатите и на популизъм на фона на предстоящите избори напролет за Европейски парламент. Несъгласието на организацията е свързано с отказа на управляващите да премахнат тавана за пенсиите от началото на 2019 г. и намеренията за рязко повишаване на т.нар. максимален осигурителен доход от 2600 на 3000 лв.  Това се разбра в четвъртък  след проведена среща в Министерския съвет, в която не са участвали работодателите. Декларираме категоричното си несъгласие с провеждането на сепаративни срещи със синдикалисти зад гърба на национално представителните организации на работодателите и други компетентни органи с правомощия да провеждат политиките в областта на държавното обществено осигуряване, пише организацията до медиите. Според нея заявените намерения за промени в основни параметри на пенсионно осигурителната система са приети очевидно в условията на преобладаващи популистки нагласи преди провеждането на изборите за Европейски парламент и за органи за местно управление, под синдикален натиск, без необходимата оценка на въздействие, без обществени и експертни консултации, вкл. с организациите на пенсионерите и други заинтересовани страни. Работодателите смятат, че не са отчетени и основни принципи на разходопокривната система на пенсионно осигуряване, включително различията в практиката на държавите - ,членки на ЕС и водещите пазарни икономики. Освен това оповестените намерения влизали в драстично противоречие с огласените предизборни обещания и управленската програма на управляващата коалиция за отказ от увеличаване на данъчните и осигурителните задължения, съхраняване на условията за инвестиции и бизнес, както и със средносрочната бюджетна прогноза за 2019-2021. Асоциацията настоява за провеждане на незабавна среща с участието на премиера, министъра на финансите, министъра на труда и социалната политика и управителя на НОИ. Организацията призовава Съвета на управляващата коалиция да обсъди незабавно всички негативни последици и да се откаже от прокарване на тези решения в хода на приемането на държавния бюджет.", "date": "2018.10.08", "title": "Работодатели обвиниха управляващите в сепаратизъм и популизъм"}
{"url": "https://www.dnevnik.bg/sport/2018/10/08/3323456_fotogaleriia_gorchiviiat_oktoberfest_na_baiern_mjunhen/", "text": "Байерн\" (Мюнхен) направи традиционното си посещение на бирения фестивал   по-малко от 24 часа след  . Баварците загубиха тежко вкъщи в събота вечер, а в неделя бяха гости на празника на бирата. Директорът на баварците Карл-Хайнц Румениге вдига наздравица с треньора Нико Ковач.", "date": "2018.10.08", "title": "Фотогалерия: Горчивият \"Октоберфест\" на \"Байерн\" (Мюнхен)"}
{"url": "https://www.dnevnik.bg/sport/2018/10/08/3323570_grigor_dimitrov_otstupi_s_edno_miasto_v_svetovnata/", "text": "Григор Димитров падна до деветото място в световната ранглиста по тенис след последното ѝ обновяване. Българинът, който започна сезона като №3 в света, загуби една позиция за сметка на южноафриканеца Кевин Андерсън. Димитров има 3640 точки след ранното си отпадане от  турнира от сериите АТП 500 в Пекин . След това той  се отказа от мастърса в Шанхай заради контузия в глезена , заради което ще загуби още 180 точки. Миналата година българинът достигна до четвъртфиналите, където беше спрян от Рафаел Надал. С отказването си от Шанхай Димитров окончателно загуби шансове да се класира за финалите на АТП. Този сезон ще е едва третият, в който шампионът няма да защитава титлата си, откакто надпреварата на осемте най-добри се провежда в Лондон. Първият беше 2010 г. - Николай Давиденко, а вторият беше 2017 г. - Анди Мъри. Двамата страдаха от контузии и не участваха пълноценно в съответните сезони. Последният шампион преди Димитров, който не е успявал да се класира за финалите, без да е лекувал контузия, е испанецът Алекс Кореча през 1999 г. По всяка вероятност Димитров ще запази деветата позиция в световната ранглиста и през следващата седмица. Това се дължи на факта, че намиращите се зад него Джон Иснър и Давид Гофен вече сложиха край на сезона си. Единствената заплаха за българина е Кей Нишикори, който в момента е 12-и в ранглистата с 2740 точки. Японецът може да изпревари Димитров само при титла в Шанхай. В края на сезона обаче българинът със сигурност ще се озове извън топ 10. До края на 2018 г. Димитров е заявил участие в още два турнира - АТП 500 във Виена и последния \"Мастърс\" в Париж.", "date": "2018.10.08", "title": "Григор Димитров отстъпи с едно място в световната ранглиста"}
{"url": "https://www.dnevnik.bg/sport/2018/10/08/3323632_mo_fara_ostana_vpechatlen_ot_pobedata_si_v_maratona_v/", "text": "Олимпийският шампион в бяганията на 5000 и 10 000 метра Мо Фара изрази задоволството си от победата си в маратона в Чикаго. Британецът спечели надпреварата с европейски рекорд от 2.05:11 часа. За Мо Фара това беше едва трето участие в маратон. \"Беше чудесно да финиширам първи. Това е един от по-важните маратони през годината\", каза победителят. Втори завърши етиопецът Мосинет Гереме с 2.05:24 ч., а трети остана японецът Сугуро Осака с национален рекорд от 2.05:50 ч. При жените кенийката Бригид Косгей спечели състезанието с време 2.18:35 ч., изпреварвайки с повече от две минути Роза Дереже. В надпреварата за хора в инвалидни колички 20-годишният американец Даниел Романчук поднесе изненада, като победи двукратния шампион Марсел Хуг с 1.31:34 часа. При жените световната рекордьорка Мануела Шер от Швейцария записа 1.41:38 часа. С постижението си тя прекъсна серията от седем поредни победи в Чикаго на американката Макфадън, която остана седма.", "date": "2018.10.08", "title": "Мо Фара остана впечатлен от победата си в маратона в Чикаго"}
{"url": "https://www.dnevnik.bg/bulgaria/2018/10/08/3323587_fiksirano_ili_plavashto_rabotno_vreme/", "text": "В България все още много от работодателите са доста невъзприемчиви към работното време на своите служители и предпочитат т. нар. фиксирано работно време, отколкото плаващото. Съответно в повечето фирми стриктно се следи кога идват и си тръгват служителите чрез записване или електронни карти, без да се взема предвид, че през 8-часовия работен ден много служители просто бездействат и чакат края му, за да си тръгнат. Замислете се обаче - не е ли по-важна  ефективността и резултатите , отколкото бездейното и безсмислено присъствие в офиса? Контролът невинаги гарантира добри, продуктивни и идейни служители. Според много експерти плаващото работно време повишава ефективността и  действа мотивиращо за служителите , тъй като получават свободата сами да преценяват своето работно време и да го синхронизират с други свои ангажименти. Също така някои хора работят добре рано сутрин, други - късно вечер, а следобедът им е време за активна почивка и презареждане на батериите. Плаващото работно време не означава, че служителите имат по-малко задължения, липса на график и крайни срокове, така че работодателят няма повод за притеснение, че дава пари на вятъра. Просто хората в компанията ще имат възможност да организират по-добре работата си. Споделете и вие как мислите – трябва ли да има фиксирано работно време или по-добре за всички е то да е плаващо? Междувременно разгледайте и актуалните обяви за работа на  Karieri.bg . търси  Вътрешен одитор на системи за управление на качеството  търси  PHP програмист  търси  Tender Procurement Specialist  търси  C#/.NET Developer търси  Фасилити мениджър Senior PPC Expert  търси  Senior Auditor, Financial Services търси  Мениджър продажби", "date": "2018.10.08", "title": "Фиксирано или плаващо работно време?"}
{"url": "https://www.dnevnik.bg/bulgaria/2018/10/08/3323633_vulchev_ako_uchilishtata_sa_inovativni_shte_privlekat/", "text": "През 2019 г. ще бъдат отделени близо 1.5 млн. лв. за иновации. Това каза пред журналисти министърът на образованието и науката Красимир Вълчев, цитиран от \"Фокус\". \"Ако училищата ни са по-иновативни, ние ще мотивираме повече млади преподаватели да работят в тях. В по-голяма степен ще задържим младите преподаватели в училищата. Ние трябва да отворим образователните системи за хора от различни сфери, най-вече от ИТ сектора\", каза Вълчев. Той посочи, че е изненадан, че голяма част от тези специалисти имат желание да преподават в училище. По думите му формулата, на която се разчита за образователната система, са иновациите и инвестициите в учителите. \"Следващите месеци и година една от ключовите политики, които ние ще поставим за обществено обсъждане, ще бъде политиката на иновациите. От началото на изминалата учебна година 2017-2018 г. ние за пръв път имаме одобрени проекти за иновации\", каза министърът. Той уточни, че от втората половина на ноември ще бъде представен проект от мониторинга на иновациите. \"Това, което ще обсъдим на конференция, са инструментите, с които ще се опитаме да насърчим всяка иновация. Не можем да подхождаме с презумпцията, че всяка иновация е добра за всяко училище, защото всяка е добра за съответното училище\", заяви министърът. По думите му трябва да се насърчат училищата да търсят най-добрите иновации. Според него трябва да се подпомогнат училищата и да се разпространят добрите примери в други училища.  Вълчев обяви, че и стандартът за физическата среда е важен и е единственият стандарт по Закона за предучилищното и училищното образование, който все още не е издаден. \"Една от причините да го забавим през последната година е точно тази, че той не дава политика за училището на бъдещето. Не ни показва как трябва да изглежда училището на бъдещето, а по-скоро отразява текущите норми. В момента има работна група в МОН, който разработва този стандарт в тази перспектива. В по-голяма степен да направим училищната среда ефективна\", обясни министърът. \"Ще стимулираме обучението по природни науки и математика по линията на дейностите по интереси, но е важно това да се случи с иновациите\", смята Вълчев. По думите му стимулирането на обучението по природни науки и математика по линия на дейностите по интереси ще бъде представено до края на този месец. Той уточни, че през изминалата година са реализирани 185 проекта за иновации, а тази година са близо 300. Днес той откри STEM център, изграден по проект за иновация във Втора английска езикова гимназия \"Томас Джеферсън\" в София.", "date": "2018.10.08", "title": "Вълчев: Ако училищата са иновативни, ще привлекат и задържат млади преподаватели"}
{"url": "https://www.dnevnik.bg/biznes/2018/10/08/3323634_finansovoto_ministerstvo_planira_da_obloji_s_dds_i/", "text": "Министерството на финансите обмисля да обложи с ДДС от 2019 г. и ваучерите за храна. Това е заложено в пакета данъчни промени, съобщава  в. \"Сега\"  в днешния си брой. Предложението е още при издаването на ваучерите върху стойността им да бъде начисляван ДДС, който ще трябва да се плаща от работодателите. Те обаче няма да имат право на данъчен кредит. Как ще бъде избегнато двойното плащане на налога, тъй като в магазините крайните потребители също плащат ДДС, засега не е известно. В страната работят 14 оператора на ваучери, а техни получатели са около 500 хил. Фирмите имат право да изплащат до 60 лв. месечно от заплатите на служителите под формата на ваучери, които не се облагат с данък печалба, нито върху тях се начисляват осигуровки, нито пък влизат в облагаемия доход на работниците. За 2018 г. квотата, одобрена в държавния бюджет, е на стойност 320 млн. лв., което е с 40 млн. повече от м.г. За разлика от други години все още тази квота не е изчерпана, посочва изданието. Мотивът за предложението на финансовото ведомство е, че евродиректива за данъчното третиране на ваучерите изисква данъкът да бъде включен в номиналната им стойност. В други европейски страни обаче ставката на данъка е диференцирана за храни и така ваучерите се третират различно. Работна група във финансовото министерство разглежда въвеждането на т.нар. бързи решения за ДДС, тъй като заради промени в европейското законодателство до края на годината трябва да се въведат режими за облагане при складирането на стоки до поискване, съобщава \"24 часа\". Предвижда се и така нареченото обратно начисляване на ДДС да важи не само за зърното, а и за повече стоки. Според гласуваните в ЕС промени обратното начисляване може да е само при вътрешни доставки, и то ако надхвърлят 17 500 евро за сделка. Обмисля се още фирми, които заради своята дейност построяват пречиствателни станции, тунели, тротоари и други инфраструктурни обекти, които се намират на държавни или общински терени, да могат да приспадат ДДС за тях.", "date": "2018.10.08", "title": "Финансовото министерство планира да обложи с ДДС и ваучерите за храна"}
{"url": "https://www.dnevnik.bg/citat_na_deniia/2018/10/08/3323650_citat_na_denia_demokraciiata_ne_e_vuzmojna_sus/", "text": "Това заяви турският президент в реч пред студенти при откриването на новата академична година в Анкара на 3 октомври. Думите му,  цитирани  от в.\"Хюриет\", са част от призива му научните и университетски среди да подкрепят правителството му срещу \"международната кампания за оклеветяване\" от чуждестранни медии и академични среди. \"В западните медии има толкова много неточна информация за нас! Трябва да работим за това тя да бъде поправена. Нуждаем се от подкрепата на нашите учени в това, което аз наричам национална кампания срещу всичко това.\" В част от словото си президентът казал още: \"Видях, че тези големи държави [САЩ и Германия, където той неотдавна бе на посещение] се управляват от медиите, а не от лидерите си. Защото когато говоря с тях, те ми казват: \"Медиите ни казват това, медиите ни пишат онова...\" А аз им отвърнах: \"Просто забравете медиите, кажете ми какво казват вашите народи.\" Невъзможно е политик да провежда солидна политика, ако се бои от медиите.\"", "date": "2018.10.08", "title": "Цитат на деня: Демокрацията не е възможна със свободни медии"}
{"url": "https://www.dnevnik.bg/evropa/evropeiski_parlament/2018/10/08/3323649_pravitelstvoto_v_berlin_iska_prag_koito_da_poprechi_na/", "text": "Преди европейските избори през май догодина голямата коалиция в Германия иска да въведе праг от 2%, за да попречи на малките политически партии да влязат в Европейския парламент, въпреки че федералният Конституционен съд многократно отхвърли подобна възможност, пише EurActiv. Германската Пиратска партия е обезпокоена. Малката партия, която настоява основно за защита на данните и повече прозрачност в политиката, се страхува за единственото си място в Европейския парламент. Тя може да го загуби заради прага, който голямата коалиция иска да въведе преди  евроизборите през май . Според \"Зюддойче цайтунг\" съответният законопроект е бил внесен в Бундастага. \"С подобна клауза гласовете на двата милиона души, които избират малки партии, ще бъдат игнорирани на евроизборите\", коментира Патрик Брейер, адвокат на Пиратската партия. Той смята, че това може да е от полза за традиционните партии и всички представени в Бундестага ще спечелят поне едно допълнително място, а Християндемократическият съюз на Ангела Меркел дори три. За да въведе прага, съюзът между ХДС и Християнсоциалния съюз в Бундестага в момента се опитва да убеди социалдемократите, Свободните демократи и Зелените и така да събере мнозинство от две трети за гласуването. Все още не е ясно дали ще постигне успех. Федералният Конституционен съд вече два пъти отхвърли подобно предложение. Преди седем години съдът отмени действащата преди клауза за 5%, а преди последните избори забрани и 3-процентия праг. Причината – изборите за Европейски парламент не могат да се сравнят с тези за германския Бундестаг. В Брюксел сформирането на стабилно мнозинство не е необходимо за подкрепата на правителство. Въпреки това с изключение на Испания и Великобритания всички други големи държави членки имат съответните разпоредби. Всяка страна регулира евроизборите според националните си изборни закони. В началото на юли Европейският парламент и Съветът  решиха, че всяка страна членка  трябва да установи минимален праг, вариращ от 2 до 5 на сто от гласовете, които една партия трябва да спечели, за да влезе в Европарламента. По време на дебата в Европарламента зелените и либералите се обявиха против подобна разпоредба. По думите на Свен Гиголд, говорител на европейските зелени, не е необходимо да се ограничава \"правото на избирателите, като се отрича, че техните гласове за малките партии също водят до мандати\". Според Брейер, \"когато големите партии въведат клауза в собствена изгода, те отнемат алтернативите от избирателите, които са разочаровани от традиционната политика, и ги тласкат в ръцете на популистите\". \"Почти можете да кажете, че ХДС/ХСС предпочита да даде на \"Алтернатива за Германия\" места в парламента, а не на малките партии\", допълва той. Решението на ниво ЕС трябва да бъде ратифицирано от всички държави членки. И тъй като Венецианската комисия към Съвета на Европа забранява промени в изборните закони в 12-е месеца преди изборите, евентуален общоевропейски праг би бил възможен за изборите през 2024 г.", "date": "2018.10.08", "title": "Правителството в Берлин иска праг, който да попречи на малките партии да влязат в Европарламента"}
{"url": "https://www.dnevnik.bg/sport/2018/10/08/3323667_snimka_na_denia_chetiri_gola_za_13_minuti_-/", "text": "Нападателят на ПСЖ Килиан Мбапе влезе в историята на френския футбол, реализирайки четири гола за само 13 минути при победата над \"Лион\" с 5:0 в мач от деветия кръг на Лига 1. 19-годишният французин вкара попаденията си между 61-ата и 74-ата минута. Преди това Неймар се беше разписал от дузпа през първото полувреме.", "date": "2018.10.08", "title": "Снимка на деня: Четири гола за 13 минути - магическата вечер на Мбапе"}
{"url": "https://www.dnevnik.bg/politika/2018/10/08/3323656_vlastta_iska_da_subere_2_mlrd_lv_predizborno_spored/", "text": "Нашите сметки показват, че властта има намерение да събере следващата година между 1.5 и 2 млрд. лева повече. Тези пари ще бъдат събирани, за да може в изборната година да се купуват власт и влияние. Това каза един от съпредседателите на \"Демократична България\" - Атанас Атанасов (ДСБ). Владислав Панев (\"Зелените\") обясни, че новата данъчна тежест ще стане с вдигане на осигурителните прагове, здравните вноски и увеличаване на максималния осигурителен праг. \"Повишаването на максималния осигурителен праг удря върху тези хора, които се надяваме да останат и да работят в България. Това са хората с легални доходи, които не са част от сивата икономика. Тези хора трябва да ги пазим като писани яйца, защото на тях разчитаме за националния просперитет\", каза Панев. Той добави, че въпросните 2 млрд. лева \"ще бъдат изсмукани, за да захранят клиентелата и новите чиновници\". Христо Иванов (\"Да, България\"), който също е съпредседател на движението, обърна внимание, че управляващите отказват да правят реформи в здравеопазването, администрацията и съдебната система, но заплатите на чиновниците щели да бъдат увеличени. \"Всички тези нереформирани сектори се превръщат във възпаления, в абсцес, който се ползва да се противопоставят големи групи гласоподаватели\", смята Иванов. \"Докато не започнем да разграждаме този модел, българското общество ще живее с усещане, че има много мръсни тайни, които убиват хора. Първо да има реформи, след това да се мисли дали трябва да се покачват данъците\", каза още Иванов. От \"Демократична България\" напомнят, че от началото на 2018 г. с един пункт бяха повишени осигурителните вноски. \"Лесно можем да изчисли, че общата сума на \"идеите\" на управляващите ще удари данъкоплатците с поне 1.5 млрд. лева годишно. Пари, които ще бъдат отнети от стопанския оборот и ще бъдат насочени към кражби от обществени поръчки, безсмислени ремонти и раздуване на администрацията с хиляди нови служители. И то във време, когато бизнесът се задъхва от недостиг на служители\", се казва в позицията на движението.  Според \"Демократична България\" вместо увеличаване на максималния осигурителен доход от 2600 на 3000 лева месечно трябва да се въведе фиксира автоматичен механизъм за индексация, при който осигурителният таван ще е 2.1 пъти средната работна заплата, както било в Германия. В противен случай пенсионната система нямало да може да плаща високите пенсии, които следват от увеличаването на прага. В позицията на обединението се казва, че единственият печеливш от увеличаването на здравната вноска ще бъдат банковите институции, които ще събират преводни такси върху още едно платежно нареждане всеки месец.", "date": "2018.10.08", "title": "Властта иска да събере 2 млрд. лева предизборно, обявиха от \"Демократична България\""}
{"url": "https://www.dnevnik.bg/ot_vas/novini_ot_vas/2018/10/08/3323145_hram_rojdestvo_hristovo_v_pirot/", "text": "През почивните дни много българи ходят в Пирот не само на пазар. През вековете градът е бил свързан  неотлъчно с нашата история. Счита се, че след 809г., когатo Хан Крум завладява земите около София завзема и Пирот. През Възраждането населението в тея земи е имало един идеал - мечтата за единение. На снимката: Храм \"Рождество Христово\" в Пирот. Църквата се счита изцяло българска.   Изградена е през 1834 г.", "date": "2018.10.08", "title": "Храм \"Рождество Христово\" в Пирот"}
{"url": "https://www.dnevnik.bg/sviat/2018/10/08/3323648_nobelut_za_ikonomika_otiva_za_izsledvaniia_na/", "text": "Уилям Нордхаус и Пол Ромър са тазгодишните носители на Нобеловата награда за икономика. Те я получават заради методите си на изследване на дългосрочния устойчив ръст на глобалната икономика и добруването на световното население. Нордхаус е показал как икономическата активност си взаимодейства с химията и физиката, създавайки климатични промени. Той е първият човек, създал модел, който описва глобалната връзка между икономиката и климата. Сега методът му се използва, за да се оценят последствията от мерките за ограничаване на климатичните промени. Ромър е проучвал как акумулацията на идеи поддържа дългосрочния икономически растеж и е демонстрирал как икономически сили ръководят желанието на фирмите да създават нови идеи и развития. Той поставя основите на т.нар. теория за ендогенния ръст, която е довела до провеждането на нови изследвания и прилагането на политики, които окуражават иновациите и дългосрочния просперитет. Другите награди Гинекологът от Демократична република Конго Денис Муквеге и иракската активистка за човешки права Надя Мурад са носители на  Нобеловата награда за мир тази година  заради кампанията си срещу използването на сексуално насилие като оръжие във войни. Муквеге лекува жертви на сексуално насилие в родината си. Мурад, станала жертва на сексуално робство от \"Ислямска държава\" в Ирак като представител на язидите, води кампания за защита на други жертви сред язидите. (Интервю с доктор Муквеге  четете тук .) Тазгодишните лаурети на  приза за химия  са \"поели контрол над еволюцията и са използвали същите принципи - генетични изменения и подбор - за да развият протеини, които решават химични проблеми на човечеството\". Трима учени взеха Нобела за физика  за открития, предизвикали революция в лазерната физика. Това са Артър Ашкин, Жерар Муру и Дона Стрикланд.", "date": "2018.10.08", "title": "Нобелът за икономика отива при учени, изследвали климата и стимулите за иновации"}
{"url": "https://www.dnevnik.bg/biznes/2018/10/08/3323679_tec_varna_vliza_v_10-godishniia_plan_za_razvitie_na/", "text": "ТЕЦ \"Варна\", чийто мажоритарен собственик отскоро е почетният лидер на ДПС Ахмед Доган, е включен в десетгодишния план за развитие на преносната електрическа мрежа на България за периода 2018 - 2027 г. Това се вижда от проекта на плана на Енергийния системен оператор, публикуван на интернет страницата на Комисията за енергийно и водно регулиране. През последните три години централата не работеше, докато беше собственост на ЧЕЗ. В плана операторът посочва, че от началото на 2018 г. е направена промяна в собствеността на ТЕЦ \"Варна\" ЕАД, което ще доведе до изменение на стратегическите планове за развитие на централата. Изготвянето на евентуална прогноза за участието на централата в пазара на електроенергия в България изисква подготовка на задълбочен и комплексен бизнес план, какъвто инвеститорът е обявил, че предстои тепърва да бъде изготвен. По същество наличието на ТЕЦ \"Варна\" ЕАД не налага допълнителни инвестиции в електропреносната мрежа, които да бъдат отразени в настоящия план за развитието на мрежата, се казва в доклада към плана. При разработването на плана операторът предполага изготвянето на единствен сценарий, за който са взети предвид удължаването експлоатацията на блокове 5 и 6 в АЕЦ \"Козлодуй\" с постепенно увеличаване на максималните мощности; изграждане на договорените за присъединяване мощности от възобновяема енергия, както и изграждане на заявените когенериращи мощности с приоритетно изкупуване на електроенергията. Взети са предвид още блокове 4, 5 и 6 на \"ТЕЦ Варна\" ЕАД с първичен енергиен източник, природен газ, както и изграждането на икономически ефективни малки зелени централи. В плана не се прогнозира съществено изменение в следващите 10 години на потреблението на енергия. За вторник, 9 октомври, е насрочено публично обсъждане на плана.", "date": "2018.10.08", "title": "ТЕЦ \"Варна\" влиза в 10-годишния план за развитие на електрическата мрежа"}
{"url": "https://www.dnevnik.bg/sviat/2018/10/08/3323693_i_bahrein_vuvejda_dds_zaradi_durjavniia_deficit/", "text": "Парламентът в Бахрейн ратифицира нов данък добавена стойност (ДДС) от 5%, който е част от плановете да се увеличат приходите на страната от Залива, предаде ДПА. ДДС е данък върху продажната цена на продукта, който правителствата по цял свят събират. Той ще влезе в сила в Бахрейн от 1 януари 2019 г., съобщи местният вестник \"Ал Аям\". За последните три години Бахрейн се опита неуспешно да намали държавния дълг, като въведе режим на строги ограничения, за да намали разходите на правителството. Въвеждането на ДДС е част от споразумението на Съвета за сътрудничество в Залива (създаден е през 1981 година и обединяващ Бахрейн, Катар, Кувейт, Оман, ОАЕ и Саудитска Арабия - бел. ред.), подписано през 2017 година. Саудитска Арабия и ОАЕ, които преди се възприемаха като данъчен рай,  започнаха да прилагат 5 процента ДДС от началото на тази година . По този начин те искат да увеличат приходите и да компенсират резкия спад в цените на петрола преди повече от 3 г. Данъкът от 5% е значително по-нисък, отколкото в повечето страни, където е по-разпространена ставката на ДДС от 10-20%. В четвъртък Саудитска Арабия, ОАЕ и Кувейт обещаха 10 млрд. долара помощ за Бахрейн, за да помогнат на страната да преодолее големия бюджетен дефицит. Бахрейн се подготвя за парламентарните избори през ноември, а мерките за строги икономии вече предизвикаха обществения гняв. /БТА", "date": "2018.10.08", "title": "И Бахрейн въвежда ДДС заради държавния дефицит"}
{"url": "https://www.dnevnik.bg/sport/2018/10/08/3323662_ultramaratonut_pirin_ultra_zavurshi_sus_silni/", "text": "Ултрамаратонът \"Пирин ултра\" приключи с няколко рекорда и високи резултати. В надпреварата се впуснаха общо 204 участници от 25 страни. Късата дистанция – 66 км с денивелация от 4400 м, беше и финален осми старт от световните серии по скайрънинг, който определи и победилите за сезона в дисциплината Sky Extra. В състезанието имаше много силна конкуренция. Победител при мъжете стана испанецът Пере Аурел Бове, който записа рекорд на трасето – 7.44:40 часа, или с над час по-малко от предишното върхово постижение – 9.01:59 часа. \"На първото изкачване и първото спускане водех заедно с Андре (Джонсън). След това продължих сам. На второто изкачване имах малко проблеми и се почувствах много слаб. Дмитрий (Митяев) ме настигна, но наистина исках да победя, затова дадох всичко от себе си\", заяви победителят Бове. Втори завърши французинът Беня Мармизоле със 7.50:24 ч. Трети стана руснакът Дмитрий Митяев с 8.04:28 ч. Българинът Александър Спасов влезе в десетката, като зае седмото място със силен резултат - 8.34:57 ч. При жените за пръв път българска представителка застана на почетната стълбичка на кръг от световната купа. След оспорвана надпревара за второто място Антония Григорова стана трета с 9.39:03 часа. На по-малко от минута преди нея финишира Емили Хоугууд от Зимбабве с 9.38:41 ч. Победата заслужи американката Британи Петерсън (9.01:59 ч). В крайното класиране за сезона титлите отидоха при испанеца Пере Аурел Бове и американката Хилари Жерарди, която имаше достатъчно точки, за да не стартира, но присъства на награждаването.  Дългата дистанция (160 км) също донесе силни резултати. Победител стана Божидар Антонов, който избяга трасето за 29.33:22 ч. Второто място беше поделено между Димитър Атанасов и Калоян Пейчев. Те преминаха финала заедно с време 35.00:05 ч. При жените победителка стана македонката Мери Мирческа (42.57:33 ч), следвана от Анета Ралчева (43.06:27 ч) и румънката Адина Типеи.", "date": "2018.10.08", "title": "Ултрамаратонът \"Пирин ултра\" завърши със силни резултати и рекорди"}
{"url": "https://www.dnevnik.bg/biznes/2018/10/08/3323707_vse_poveche_hora_se_pensionirat_s_godina_po-rano_ot/", "text": "Намалява броят на хората, излезли в пенсия през последните 2 години, отчита Националният осигурителен институт. През 2017 г. са се пенсионирали с 8.8 на сто по-малко хора спрямо година по-рано. Тенденцията се запазва и през първото полугодие на 2018 г., когато излезлите в пенсия са с 4 хил. души по-малко спрямо юни миналата година, съобщава БНР. Възрастта и стажът за излизане в пенсия ще се повишават всяка година. Това обуславя по-малкия брой нови пенсионери, но по-дългите осигурителни периоди оказват положително влияние върху размерите на пенсиите, отчитат от НОИ. Според статистиката намаляват като брой всички новоотпускани пенсии - както за стаж и възраст, така и инвалидните, наследствените и тези, несвързани с трудова дейност. За сметка на това от началото на годината НОИ отчита ръст от близо 19 на сто при отпусканите пенсии в намален размер при недостигаща една година възраст. През 2017 година, когато минималната пенсия се увеличи два пъти и достигна 200 лева, средно пенсионерът е получавал 318 лева, ръст от 3.7 на сто спрямо 2016-а. Мъжете се пенсионират с по-висок личен коефициент, за жените той е по-нисък, което обуславя и по-ниските размери на получаваните пенсии при тях. 60% от новите пенсионери, изпълнили изискванията за стаж и възраст, са между 60- и 64-годишни. Две трети от хората, получаващи пенсии за инвалидност, са във възрастовата група 50-59 години.", "date": "2018.10.08", "title": "Все повече хора се пенсионират с година по-рано от предвиденото"}
{"url": "https://www.dnevnik.bg/sviat/2018/10/08/3323711_putin_pokani_kim_chen-un_v_rusiia_spored_jujna_koreia/", "text": "Руският президент Владимир Путин е поканил севернокорейския лидер Ким Чен-ун в страната, каза пред журналисти прессекретарят на държавния глава Дмитрий Песков, цитиран от \"Ройтерс\". Времето и мястото предстои да бъдат съгласувани, добави Песков. Междувременно руски заместник външен министър прие севернокорейския си колега в Москва, но руски медии не съобщават дали визитата е била обсъждана. По-рано южнокорейският президент Мун Дже-ин каза, цитиран от агенцията, че Ким вероятно скоро ще е в Русия. Само преди 3 месеца той разговаря с американския държавен глава Доналд Тръмп - първа среща между действащите лидерите на двете държави - а миналата седмица Тръмп каза, че  двамата са се \"влюбили\" един в друг . Освен това Ким бе три пъти в Китай тази година. Според севернокорейски медии Пхенян и Москва са се уговорили срещата да е до края на годината.", "date": "2018.10.08", "title": "Путин покани Ким Чен-ун в Русия, според Южна Корея визитата ще е \"скоро\""}
{"url": "https://www.dnevnik.bg/sviat/2018/10/08/3323463_nagradata_anna_politkovskaia_e_prisudena_na_svetlana/", "text": "Нобелов лауреат за литература и борец за защита на жените в продължаващ над 70 години въоръжен конфликт в Индия са носителките на тазгодишната награда на името на убитата руска журналистка Анна Политковская. Светлана Алексиевич и Биналакшми Непрам си поделят отличието, връчвано за 12-а поредна година от международната неправителствена организация RAW in War (Reach All Women in War - \"Помощ за всички жени във война\"). Първата носителка на премията бе обявена на 7 октомври 2007 г. - точно година след убийството на Политковская пред дома ѝ в Москва, съвпаднало с рождения ден на президента Владимир Путин. Носителка бе правозащитникът от организацията \"Мемориал\" и нейна колежка в \"Новая газета\" Наталия Естемирова, която две години след това бе отвлечена от дома си в чеченската столица Грозни, изведена от Чечения и убита, като и до днес не са открити убийците и поръчителят. Трагична е съдбата и на други две носителки на \"Анна Политковская\" - загиналата в Сирия британска журналистка от \"Сънди таймс\" Мери Корвин (през 2013 г.) и Гаури Ланкеш от Индия (2017), убита пред дома си месец преди връчването на приза, което обикновено се провежда през февруари следващата година под мотото \"Отказваме да мълчим\". Светлана Алексиевич и Биналакшми Непрам са отличени за смелите си позиции срещу несправедливостта, насилието и екстремизма в райони на \"забравени\" военни конфликти. И двете неведнъж са получавали заплахи за живота си. Биналакшми трябваше да напусне родината си, за да се спаси заради дейността на основаната от нея организация \"Жените на Манипур - жертви на въоръжено насилие\" (Manipur Women Gun Survivors Network). Тя е помогнала на над 20 000 жени, пострадали от сблъсъците в тази част на Индия. Алексиевич се завърна в родната Беларус през 2011 г. след 11 години принудителна емиграция заради репресии и заплахи от режима на президента Александър Лукашенко, предизвикани основно от публикуването на нейна книга за войната в Афганистан. Тя живее в страната при фактическа правителствена забрана да се издават книгите ѝ и да участва в публични изяви, припомня в. \"Новая газета\". Лауреат на Нобелова награда за литература през 2015 г., тя неведнъж е говорила срещу несправедливостта към жертви на минали и настоящи конфликти в постсъветското пространство, критикува анексирането на Крим, положението с правата на човека в Източна Украйна, растящият национализъм в Украйна. В благодарственото си писмо Непрам казва, че в Манипур е най-продължителният въоръжен конфликт в Южна Азия, който от 1958 г. е в режим на военно положение. Тук загинаха над 50 000 души и 400 000 бяха прогонени от домовете си, но този конфликт е тайна, която Индия и политиците ѝ крият от света вече 70 години, допълва тя. \"Приятелите ми и аз се опитваме да се съпротивляваме срещу всеобхватната сивота и посърналост, които ни обгръщат днес, но усилията ни остават скрити. За да останем верни на себе си, ние продължаваме малко по малко\", заяви и Алексиевич. Когато преди години казах на Политковская, че се страхувам за нея, тя ми каза, че не може да живее по друг начин и че дори говори насън. За нея да живее спокойно беше равносилно на предателство към останалите в Чечения, тя умираше да отиде там, душата ѝ непрекъснато беше там. Анна обичаше живота, но беше безстрашна. Тя твърдеше, че на страната на доброто има много повече хора, отколкото си мислим. Не всеки има смелостта да го заяви, но те са ѝ помагали в Чечения. И често са плащали с живота си. Вярата ѝ в хората е това, което я беше направило изключително силна личност.\"", "date": "2018.10.08", "title": "Наградата \"Анна Политковская\" е присъдена на Светлана Алексиевич и Биналакшми Непрам"}
{"url": "https://www.dnevnik.bg/razvlechenie/2018/10/08/3323685_tailur_suift_prekrati_politicheskoto_si_mulchanie_v/", "text": "Американската кънтри поп звезда Тейлър Суифт направи своето първо политическо изказване и сподели предпочитанията си към двама представители на Демократическата партия с оглед на предстоящите на 6 ноември междинни избори в САЩ, предадоха световните медии. 28-годишната изпълнителка сподели в Инстаграм профила си, че събития от \"изминалите две години\" са причината тя да прекрати дългогодишното си мълчание на тема политика. В профила си певицата написа, че винаги гласува на базата на това кой кандидат би защитавал и би се борил за човешките права, които според нея всички заслужаваме. Суифт, която през юни изнесе реч в Чикаго, предлагайки своите \"любов и уважение\" към хората от ЛГБТ общността, които все още не са се разкрили пред обществото, ще гласува в традиционно републиканския щат Тенеси. В откровението, направено пред нейните над 112 милиона последователи в Инстаграм, тя пише: \"Вярвам в борбата за ЛГБТ правата, както и че всяка форма на дискриминация на базата на сексуална ориентация или пол е грешна.\" Тя допълва още, че системният расизъм, който все още се наблюдава в страната спрямо цветнокожите хора, е ужасяващ, зловещ и преобладаващ. В изказването си Суифт говори против републиканския кандидат, който понастоящем е избран в родния й щат. \"Колкото и да съм го правила в миналото и да продължавам да искам да гласувам за жените в управлението, не мога да подкрепя Марша Блекбърн.\" Звездата допълва, че е потресена и ужасена от нейния рекорден брой гласове. Певицата изтъква, че Блекбърн е гласувала против равноправното заплащане на жените, както и срещу преразглеждането на закона за насилие над жените, който цели закрилата на жертви на домашно насилие, преследване и изнасилване. \"Ще гласувам за Фил Бpедисен за Сената и Джим Купър за Камарата на представителите\", пише още тя в публикацията, харесана от над 1,2 милиона нейни последователи. ", "date": "2018.10.08", "title": "Тейлър Суифт прекрати политическото си мълчание в полза на демократите"}
{"url": "https://www.dnevnik.bg/sport/2018/10/08/3323689_tomova_prodolia_purviia_krug_na_osnovnata_shema_v/", "text": "Първата ракета на България Виктория Томова преодоля първия кръг на тенис турнира в Хонконг. 23-годишната българка, която влезе в основната схема като \"щастлива губеща\" от квалификациите, победи драматично Далила Якупович от Словения с 6:3, 2:6, 7:6 (3). Двубоят продължи 2 часа и 18 минути, като премина през доста обрати и общо 13 пробива. Томова стартира по-добре и спечели още първото подаване на Якупович, за да поведе с 2:0. Българката не успя да затвърди предимството си, но в четвъртия гейм отново проби. Този път Томова затвърди пробива и поведе с 4:1, което вдъхна спокойствие в играта й. Първата ракета на България пропусна сетбол при 5:2 и сервис на Якупович. След това обаче беше солидна на начален удар и приключи сета при свой сервис. Втората част започна лошо за Томова, която допусна ранен пробив. В шестия гейм тя отново се пропука и изостана с 1:5. Българката върна единия пробив и намали до 2:5. В следващия гейм обаче пак загуби своето подаване и това сложи край на сета. В решаващата трета част Томова два пъти повеждаше с пробив, но веднага допускаше изравняване. Вторият път беше при резултат 5:4 и тя получи шанс да сервира за спечелването на мача. Якупович показа характер и успя да се добере до тайбрек. В него обаче българката взе ранно предимство и не го изпусна до края. Томова завърши мача със седем пробива от 14 възможности. Якупович имаше повече шансове - 16, но българката спаси десет от тях. В крайна сметка двете бяха разделени от шест точки. Томова спечели 105, а Якупович - 99. Томова постигна първа победа в основна схема на турнира от световния тур на WTA, откакто през юни дебютира с успех на \"Уимбълдън\". Тогава българката започна от квалификациите и стигна до втория кръг, където беше спряна от Серена Уилямс. Оттогава обаче нейна форма спадна. Най-добрата българска тенисистка влезе в серия от четири поредни загуби и постигна само три победи в последните си 11 мача преди турнира в Хонконг. Томова допусна тежка загуба от тунизийката Онс Джабур (2:6, 1:6) в последния кръг на квалификациите. Българката все пак стигна до основната схема, след като поставената под №5 Леся Цуренко се отказа от турнира. Във втория кръг на надпреварата, която е с награден фонд 250 хил. долара, Томова ще играе с победителката от мача между поставената под №3 Йелена Остапенко от Латвия и Кристина Куцова от Словакия.", "date": "2018.10.08", "title": "Томова продоля първия кръг на основната схема в Хонконг"}
{"url": "https://www.dnevnik.bg/photos/2018/10/08/3323531_fotogaleriia_melaniia_trump_usmihnata_kakto_nikoga_na/", "text": "Първата дама на САЩ се яви неколкократно по време на първата си самостоятелна обиколка в Африка с един аксесоар, който често ѝ липсва - широка усмивка.", "date": "2018.10.08", "title": "Фотогалерия: Мелания Тръмп, усмихната както никога, на обиколката си в Африка"}
{"url": "https://www.dnevnik.bg/bulgaria/2018/10/08/3323720_sofiiskiiat_universitet_se_pohvali_che_za_purvi_put_ot/", "text": "За пръв път от шест години финансовият отчет за 2017 г. на Софийския университет \"Св. Климент Охридски\" беше заверен без резерви от Сметната палата. Това съобщиха днес от университета. \" От началото на 2016 г. насам  ръководството на Софийския университет активно и последователно извършва преглед на дейности и системи, в които има изоставане и недостатъци. В Софийския университет има близо петдесет вътрешни разпоредители с бюджет в общо 16 факултета и три департамента. Бяха установени пропуски в работата на множество звена, които събират и предоставят счетоводни данни\", отбелязват от Софийския университет трудностите около това да поддържат изрядно счетоводство. Отбелязва се, че са били предприети много мерки за подобряване на работата на счетоводния отдел, за въвеждане на \"адекватни контролни процедури за предотвратяване и разкриване на извършването на финансови нарушения\", както и за  преодоляване на констатацията на Сметната палата  от последните години за разминаване между счетоводния отчет на Софийския университет, оборотните ведомости на отделните звена и резултатите от инвентаризацията.", "date": "2018.10.08", "title": "Софийският университет се похвали, че за пръв път от 6 години финансовият му отчет е без забележки"}
{"url": "https://www.dnevnik.bg/evropa/regioni/2018/10/08/3323455_triabva_da_se_zapazi_evrofinansiraneto_i_za_bogatite_i/", "text": "Въпреки Брекзит и новите приоритети е важно да се запазват еврофондовете за всички региони – и богати, и бедни. За това настоява еврокомисарят по регионалната политика Корина Крецу в интервю за EUobserver. Част от дискусията е и засилването на контрола, както и включването на  връзка между отпускането на еврофондове  и върховенството на закона. По думите на Крецу многогодишната финансова рамка е \"много емоционална\". \"Този път обаче тя бе много повече от това, защото имаме Брекзит, което означава, че губим втория си по големина платец, както и нови предизвикателства като миграция, трансгранична сигурност, отбрана\", отбелязва еврокомисарят. Тя коментира, че над 70% от фондовете са предвидени за по-бедните региони. Като свой приоритет Крецу посочва необходимостта кохезионната политика да бъде по-гъвкава, защото някои хора, особено по-младите, се отказват от възможността да използват фондове заради сложните правила, бюрокрацията и дългите процедури. В тази връзка тя отбелязва, че в момента има единен набор от правила и намален брой приоритети (пет вместо 11) - \"по-интелигентна Европа\", \"по-зелена Европа\", \"свързана Европа\", \"социална Европа\" и \"Европа по-близо до гражданите\". На въпрос дали има смисъл да продължават да се финансират богати региони, предвид че има по-малко пари в бюджета като цяло, Крецу отговаря, че е било от голямо значение да бъдат запазени тези политики за всички региони, защото не са нужни нови разделения в ЕС, \"имаме достатъчно\". По думите й дори и в богатите региони има бедност. Освен това \"богатите региони могат да споделят опита си. Аз съм голям почитател на обмена на добри практики. Понякога в някои държави има пари, но те не знаят какви проекти да реализират\", допълва еврокомисарят.", "date": "2018.10.08", "title": "Трябва да се запази еврофинансирането и за богатите, и за бедните региони, настоя комисар Крецу"}
{"url": "https://www.dnevnik.bg/bulgaria/2018/10/08/3323770_za_vtori_put_sudut_otmeni_zapechatvaneto_na_hotel/", "text": "Административният съд в София-град отмени днес повторно запечатването на хотел \"Маринела\", собственост на Ветко и Маринела Арабаджиеви, съобщава БНР. Мотивът на съда е, че разпореждането на Националната агенция за приходите за предварително изпълнение на принудителната мярка е незаконосъобразно. \"Дори и да е налице необходимост от защита интереса на фиска и препятстване от извършване на други нарушения, запечатването на целия хотелски комплекс и забрана на достъпа до него противоречи на Административнопроцесуалния кодекс, според който административният акт и неговото изпълнение не могат да засягат права и законни интереси в по-голяма степен от необходимото от целта, за която се издава самия акт\", мотивира се съдия Димитрина Петрова, цитирана от медията. Решението може да бъде обжалвано. На 28 септември  данъчните запечатаха хотела  за седмица заради данни, че част от фискалните апарати в хотела не са имали връзка с приходната агенция. От \"Маринела\" тогава съобщиха, че става въпрос за липсващо свидетелство за регистрация на Интегрирана автоматизирана система за управление на търговската дейност. На 3 октомври Административният съд в София отмени запора на част от обектите в хотела на Ветко и Маринела Арабаджиеви. Два дни по-късно, на 5 октомври,  данъчните отново запечатаха хотела , този път заради липса на връзка между фискално устройство и системата на НАП. Ветко Арабаджиев и съпругата му Маринела са обвинени в участие в организирана престъпна група за данъчни престъпления и пране на пари. Двамата са извън страната и се издирват от Интерпол. Наскоро се разбра, че  съдът е запорирал банкови сметки и търговски дялове на семейство Арабаджиеви , защото в официалните регистри Ветко Арабаджиев не фигурира като собственик на недвижими имоти и автомобили. Съпругата му Маринела Арабаджиева също не притежава автомобил, но има имоти на свое име, над четири от които е наложен запор. Запорираните дялове на Арабаджиева са в 5 търговски дружества и са на стойност 165 хил. лв. Тези на съпруга ѝ са за 114 хил. лв., разпределени в две фирми. Съдебни заповеди за запор са издадени за 12 банкови сметки на Ветко и Маринела Арабаджиеви в различни трезори. \"Точната сума на запорираните средства ще бъде уточнена след представянето на официални данни от всички банкови институции\", се казва в съобщението на прокуратурата.", "date": "2018.10.08", "title": "За втори път съдът отмени запечатването на хотел \"Маринела\""}
{"url": "https://www.dnevnik.bg/photos/2018/10/08/3323723_snimka_na_denia_severnoto_siianie_nad_laplandiia/", "text": "Северното сияние е едно от най-популярните неща за туристите в скандинавските държави. Агенция \"Ройтерс\" разпространи снимка на явлението от финландския град Рованиеми. Намиращо се в Лапландия, малкото населено място е известно като селото на Дядо Коледа.", "date": "2018.10.08", "title": "Снимка на деня: Северното сияние над Лапландия"}
{"url": "https://www.dnevnik.bg/kultura/2018/10/08/3323729_stolichnata_biblioteka_zapochva_poredicata_prevodach/", "text": "В Литературния клуб на Столичната библиотека започва поредицата \"Преводач на месеца\", която е по подобие на предишните издания през последните години \"Разказвач на месеца\" и \"Поет на месеца\", съобщиха от библиотеката. Началото ще бъде поставено днес от известната българска преводачка Иглика Василева. Тя ще разкаже за своя дългогодишен професионален опит, а присъстващите ще чуят нейни текстове, разказа за \"Дневник\" поетът, писател и музикант Петър Чухов. Иглика Василева превежда много от шедьоврите на англоезичната литература на български език. Сред преводите й са творби на Владимир Набоков, Греъм Грийн и Хенри Джеймс. Част от тях ще бъдат изложени през целия месец октомври на втория етаж на библиотеката, в направлението \"Обслужване на читатели\". В събитието ще участват още поетесата Надежда Радулова, както и преподавателят от Нов български университет Биляна Курташева, които също превеждат от английски език. Иглика Василева е родена в София през 1947 г. Завършва СУ \"Св. Климент Охридски\" със специалност английска филология и до този момент продължава да преподава там. През годините има публикации в БТА, в списание \"Панорама\", както и в издателствата \"Народна култура\" и \"Златорог\", свързани предимно със съвременната англоезична литература. Три пъти е носител на наградата за превод на Съюза на преводачите в България и два пъти Министерството на културата я награждава с Почетна грамота за принос в развитието и популяризирането на българската култура.", "date": "2018.10.08", "title": "Столичната библиотека започва поредицата \"Преводач на месеца\" с Иглика Василева"}
{"url": "https://www.dnevnik.bg/sport/2018/10/08/3323641_vietnam_shte_vleze_v_kalendara_na_formula_1_ot_2020/", "text": "Влизането на Виетнам като домакин на кръг от Формула 1 ще бъдат потвърдено още преди края на настоящия сезон, съобщи \"Аутоспорт\". Собствениците на спорта \"Либърти медиа\" и правителството на страната от Югоизточна Азия вече са постигнали договорка. По всяка вероятност Виетнам ще приема стартове от най-престижната автомобилна надпревара още от 2020 г. През миналата седмица техническият директор на Световната автомобилна асоциация (ФИА) Чарли Уайтинг е бил във Виетнам. Той е посетил страната преди  старта за Гран при на Япония , като е инспектирал мястото, на което да бъде изградена пистата. Смяташе се, че състезанието във Виетнам ще бъде в центъра на Ханой, но Уайтинг заяви, че е настъпила промяна. Част от трасето ще използва градската част, но ще се изгради и специална нова част с високоскоростни завои. \"Все още строителните работи не са започнали, но имаме уверението, че могат да са готови за състезание през 2020 година. Засега сме в напреднал стадий на дизайна и проектирането\", каза Уайтинг. Възможността Виетнам да приеме старт от  Формула 1 се обсъжда от няколко години . Още през януари в Лондон имаше среща между Асоциацията на промотърите във Формула 1 и собствениците от \"Либърти\". По-късно  правителството на Виетнам даде зелена светлина  за провеждане на състезание в страната. В момента Формула 1 посещава пет азиатски държави – Бахрейн, Китай, Сингапур, Япония и Абу Даби. Ако Виетнам официално влезе в календара, това ще бъде деветата страна от Азия, която ще бъде домакин на Формула 1. Между 1999 и 2017 г. Малайзия беше част от шампионата, Южна Корея прие четири старта между 2010 и 2013 г. Индия пък беше домакин през 2011, 2012 и 2013 г.", "date": "2018.10.08", "title": "Виетнам ще влезе в календара на Формула 1 от 2020 година"}
{"url": "https://www.dnevnik.bg/evropa/2018/10/08/3323782_brjuksel_shte_predade_na_olaf_danni_za_sumneniia_za/", "text": "Европейската комисия няма никаква търпимост към корупцията и злоупотребата със средства от ЕС, заяви днес говорител на институцията в отговор на въпрос, предаде БТА. Възприемаме съвсем сериозно всички изразени подозрения за злоупотреба със структурните фондове, следим медийните материали, свързани с България, добави той по повод съмненията за нарушения около обществени поръчки в строителството в страната. Ще съобщим на ОЛАФ и вече поискахме данни по тези обвинения от съответните власти, добави говорителят. Той поясни, че Еврокомисията е длъжна да препраща на европейската служба за борба с измамите всякакви данни, които прецени, че следва да бъдат подложени на задълбочена проверка. Говорителят отбеляза, че за неприключили проверки подробности не може да бъдат съобщавани. В последните седмици повод за разногласия в страната стана задържането на двама журналисти - български и румънски - във връзка с извършвано от тях  разследване за корупция с европрограма . Повече четете  тук .", "date": "2018.10.08", "title": "Брюксел ще предаде на ОЛАФ данни за съмнения за злоупотреби с еврофондове в България"}
{"url": "https://www.dnevnik.bg/biznes/2018/10/08/3323789_rabotodateli_i_sindikati_vuzraziha_sreshtu_po-visok/", "text": "Представителите на работодателите и на синдикатите не са съгласни с въвеждането на по-висок данък върху старите автомобили от догодина. Това се разбра на заседанието на тристранния съвет, който в крайна сметка одобри промяната. След заседанието Българската стопанска камара обяви, че около 2 млн. автомобила ще бъдат засегнати от промените, съобщи БНР. Синдикатите възразиха срещу формирането на данъка, в който ще се включват занапред възрастта на превозното средство и екостандартът му. Ваня Григорова от синдиката обясни, че ще бъдат натоварени най-нискодоходните групи от населението. \"Увеличението за тях е около 30%, поне по отношение на компонента от колко години е регистрирана колата\", обясни тя. На заседанието бизнесът  отново е поставил въпроса  за това да се облекчи одитирането на малките и средните предприятия. \"Става дума за ресурс на тези предприятия на малкия бизнес от порядъка на 13 млн., който е съвършено излишен. Тук не става дума за ощетяване на фиска, нито предполага каквито и да е харчове от страна на държавата\", коментира Кънчо Стойчев от името на работодателите. Министърът на финансите Владислав Горанов пое ангажимент въпросът да бъде обсъден, но това може да стане и в парламента, а не преди внасянето на измененията на пакета от данъчни закони в Народното събрание, обясни той, цитиран от радиото. \"Одитът във вида, в който съществува, има за цел да защити интересите на акционерите, не толкова на фиска, защото фискът има други инструментариуми за контрол и надзор върху дейността на данъкоплатците. Така че сме отворени за този дебат\", обяви той. Неотдавна Институтът на дипломираните експерт-счетоводители обаче подкрепи одитирането и за малките фирми. Организацията се аргументира с това, че независимият одит не е административна тежест, а законова мярка, с която се осигурява правдивост на финансовата информация. Националният съвет за тристранно сътрудничество обсъди промените в данъчните закони догодина. С тях се предлага цялостна реформа в облагането на имоти, според която отстъпката от 50% може да се използва само за единствено основно жилище.", "date": "2018.10.08", "title": "Работодатели и синдикати възразиха срещу по-висок данък за старите коли"}
{"url": "https://www.dnevnik.bg/sviat/2018/10/08/3323798_makedoniia_osudi_bivsh_vutreshen_ministur_na_6_g_zatvor/", "text": "Македонски съд даде шестгодишна присъда на бившия вътрешен министър Гордана Янкулоска заради случая с поръчката на луксозен \"Мерцедес\", предаде агенция МИА. Това е същата сделка, заради която  бившият премиер Никола Груевски получи 2 години  затвор. Делото на Гордана Янкулоска се води отделно от тези на Груевски и нейния заместник Гьоко Поповски заради бременността ѝ. По същата причина прокурорът по делото Фатиме Фетай поиска Янкулоска да не чака резултатите от обжалването в ареста, а само да ѝ се наложи забрана да напуска Скопие. Производството срещу нея обаче е на по-ранен етап от това на Груевски и Поповски. Решението днес е на Наказателния съд в Скопие, а в края на миналата седмица Апелативният съд се произнесе за обжалванията на предишните двама срещу присъдите от първата институция. Наказателният съд признава Янкулоска за виновна за злоупотреба със служебно положение. Според решението осъденият Груевски като премиер я подтикнал да купи автомобил Mercedes S600. Колата е значително по-скъпа от допустимия таван, определен в решение на Министерството на вътрешните работи от 2011 г. След това Янкулоска поискала от Поповски да извърши покупката, а той се съобразил веднага. Самият Попоски получи същата присъда - 6 години - от Наказателния съд, но тя бе намалена от Апелативния в Скопие на 4 и половина години.", "date": "2018.10.08", "title": "Македония осъди бивш вътрешен министър на 6 години затвор"}
{"url": "https://www.dnevnik.bg/sport/2018/10/08/3323752_rali_bulgariia_shte_premine_bez_chujdestranni_otbori/", "text": "Само български отбори ще участват в рали \"България\". Късното обявяване на подробностите около състезанието и нераздаването на точки за класиранията за титлата в балканския шампионат са причината за липсата на чуждестранни екипажи, съобщиха организаторите. Автомобилната надпревара, която се организира за 49-и път, ще се проведе от 12 до 14 октомври. В рали \"България\" ще се впуснат 30 отбора, които ще преминат четири състезателни отсечки. Откриването е в петък от 16.30 часа на пристанището във Варна, а от 19 ч. ще има специален етап в Албена. Акцент тази година е участието на двама от най-добрите български състезатели - Димитър Илиев и Крум Дончев, които ще обединят усилията си. Двамата ще карат Mitsubishi Lancer Evo IX, като ще разменят ролите си на пилот и навигатор, обявиха организаторите. \"В момента рали спортът е в криза. Нашата идея е да подкрепим автомобилния спорт и да върнем зрителите по трасетата. Естествено, не на последно място, да си направим удоволствието\", каза Илиев. Мирослав Ангелов и Еди Сивов с Skoda Fabia R5 трябва да завършат състезанието, за да си гарантират първа титла в националния рали шампионат. Единствено при тяхно отпадане Тихомир Стратиев и Добрин Борисов с Peugeot 208 R2 ще могат да защитят трофея си в държавното първенство.", "date": "2018.10.08", "title": "Рали \"България\" ще премине без чуждестранни отбори"}
{"url": "https://www.dnevnik.bg/bulgaria/2018/10/08/3323784_cacarov_i_vutreshniiat_ministur_otidoha_na_miasto_da/", "text": "Главният прокурор Сотир Цацаров и вътрешният министър Младен Маринов отидоха днес на място в Русе, за да проверят докъде е стигнало разследването за  убийството на телевизионната водеща Виктория Маринова  и дадат напътствия на местната полиция и прокуратура как да продължат работата по случая. Тялото на 30-годишната Виктория Маринова - административен директор на телевизия ТВН и водеща на предаване в медията, беше открито в събота в близост до крайбрежната алея в Русе. Властите обявиха, че смъртта й е причинена от комбинирана травма на главата и задушаване, и уточниха, че убийството е било извършено с особена жестокост. След близо тричасово заседание в сградата на полицията днес Сотир Цацаров и Младен Маринов дадоха брифинг, но от изявленията им стана известно, че няма съществена нова информация, която могат да оповестят публично. Двамата няколко пъти повториха, че разследващите не изключват нито една версия за убийството, но и нито една не е водеща. Те избегнаха директния отговор на въпроса дали има сведения, че убийството е свързано с работата на Маринова като водещ на предаване в местна телевизия. От думите на главния прокурор и на вътрешния министър се разбра, че има готови резултати от изпратените в София ДНК експертизи, но двамата отказаха да отговарят на въпроси какво сочат те. Маринов каза, че ако е имало съвпадение на получен резултат с базата данни в МВР с криминално проявени, това е щяло да бъде обявено. Малко по-късно Цацаров уточни в отговор на въпрос, че напредъкът на разследването спрямо вчера са \"резултатите от ДНК и други експертизи\", но помоли за сдържаност, \"не защото няма какво да кажем, а защото всяка непредпазливо изтървана дума ще увреди пряката работа на хората, които стоят зад нас\". Вътрешният министър започна започна изявлението си с информация, че екип от Института по психология на МВР прави в момента психопрофил на извършителя, като разследващите не изключват убийството да е \"случайно събитие, извършено от човек с психични отклонения и изявен полов нагон, или планирани действия от такова лице или пък от друг, но с личен мотив\". Той уточни, че по различните версии работят различни полицейски екипи. Реакциите на международни организации и чуждестранни медии за убийството -  тук .", "date": "2018.10.08", "title": "Цацаров и вътрешният министър отидоха на място да помагат за разследването на убийството в Русе"}
{"url": "https://www.dnevnik.bg/sviat/2018/10/08/3323828_aktivist_v_checheniia_poluchi_nagradata_za_pravata_na/", "text": "Парламентарната асамблея на Съвета на Европа присъди тазгодишната награда за правата на човека на името на Вацлав Хавел на активист от Чечения. Това е Оюб Титиев, ръководител на чеченското поделение на неправителствената правозащитна организация \"Мемориал\". Той зае този пост, след като предшественичката му Наталия Естемирова бе отвлечена и застреляна през 2009 г. Титиев е в ареста от януари тази година. \"Напълно сме наясно с трудностите, пред които са изправени той и колегите му. Тази награда е признание за работата им. Тя е и послание към всички, които работят за утвърждаване на принципите на върховенството на закона и правата на човека в този регион. Продължавайте добрата работа и разчитайте на нас\", заяви председателят на ПАСЕ Лилиан Мори Паские. \"Мемориал\" е руска организация, която работи в няколко постсъветски държави, фокусирайки се върху архивирането и публичното обсъждане на тоталитарното минало на СССР и наблюдението на правата на човека. Тя вече е обявена за \"чуждестранен агент\" в Русия. Двамата други номинирани бяха Роса Мария Пая от Куба и Набил Раджаб от Бахрейн. ПАСЕ връчва наградата на името на Вацлав Хавел за шеста поредна година със съдействието на библиотека \"Вацлав Хавел\" и фондацията \"Харта 77\". Тя се състои от статуетка, диплома и 60 000 евро.", "date": "2018.10.08", "title": "Активист в Чечения получи наградата за правата на човека \"Вацлав Хавел\""}
{"url": "https://www.dnevnik.bg/bulgaria/2018/10/08/3323810_prokuraturata_e_zaporirala_14_mln_evro_pri_razsledvane/", "text": "До момента прокуратурата е запорирала пари и е блокирала парични преводи на стойност около 14 млн. евро на фирми и търговци около строителната фирма \"Джи пи груп\" във връзка със сигнала на вицепремиера Томислав Дончев и сайта \"Биволъ\" за злоупотреба при разходване на евросредства. Това каза главният прокурор Сотир Цацаров пред медии, след като взе участие в съвещание с полицията в Русе, която инспектира докъде е стигнала с  разследването на убийството  на телевизионната водеща Виктория Маринова. Той обясни, че проверката на прокуратурата е прераснала в досъдебно производство, но обемът на работа е голям и разследването по случая продължава. В средата на септември Софийската градска прокуратура възложи на Държавна агенция \"Национална сигурност\" (ДАНС) проверка на публикация в \"Биволъ\", във връзка с която  двама журналисти - български и румънски , бяха задържани край Радомир, докато работят по разследване за корупционни практики на \"Джи Пи груп\". Сигнал за нередности и измами при усвояване на средства от европейски фондове по повод същата публикация е постъпил до главния прокурор и от вицепремиера Томислав Дончев. Прокуратурата тогава уточни, че двата сигнала са обединени. Запорът на 14-те милиона евро е наложен, след като прокуратурата е упражнила правомощията си по Закона за мерките срещу изпирането на пари, увери днес главният прокурор. В рамките на разследването се проверяват всички физически и юридически лица, посочени в сигнала на прокуратурата, без значение дали са търговци или неправителствени организации. Малко по-рано днес стана известно, че Европейската комисия  ще предаде на  европейската служба за борба с измамите ОЛАФ данни за съмнения за злоупотреби с еврофондове в България", "date": "2018.10.08", "title": "Прокуратурата е запорирала 14 млн. евро на търговци около \"Джи пи груп\""}
{"url": "https://www.dnevnik.bg/sviat/2018/10/08/3323821_obvinenite_za_kiberataki_v_holandiia_rusnaci_putuvali/", "text": "Руските граждани, които Холандия обвини, че са опитали да извършат кибератаки срещу Организацията за забрана на химическите оръжия, са били в страната на \"рутинно\" работно пътуване. Това обясни руският външен министър Сергей Лавров, цитиран от \"Ройтерс\" и ТАСС. Според холандските власти четиримата - които са част от  група обвинени и от САЩ за кибератаки  в различни точки на света -  са сътрудници на руското военно разузнаване , известно със съкращението ГРУ. На пресконференция с италианския си колега в Москва Лавров обаче обясни, че по данни на руските власти те са \"специалисти\", без да навлезе в подробности в каква сфера работят. \"Нищо тайно няма в пътуването на руските специалисти в Хага през април тази година. Това е било рутинно пътуване. Те не са се крили нито на летището, нито когато са се настанили в хотела, нито когато са посетили посолството ни. (Холандските власти) ги задържали, нищо не им обяснили, не им дали да се свържат с представители на нашето посолство в Холандия и поискали те да си тръгнат.\" Всичко това е изглеждало като недоразумение, а Холандия не протестирала срещу действията им нито в Москва, нито в Хага. \"Но мина половин година и в холандската преса изтече информация, че тези хора се занимавали с кибершпионаж, и едва тогава руският посланик в Хага получи протестна нота\", продължи първият дипломат на Русия. Лавров добави, че обвиненията целят да отвлекат вниманието от проблемите на Европейския съюз и НАТО. По-рано външното министерство, цитирано от ТАСС, съобщи, че посланикът на Холандия Рене Джоунс-Бос е била извикана на разговор заради започналата \"кампания за дезинформация, свързана с Русия\".", "date": "2018.10.08", "title": "Обвинените за кибератаки в Холандия руснаци пътували като \"специалисти\", обясни Лавров"}
{"url": "https://www.dnevnik.bg/politika/2018/10/08/3323827_malka_prednina_na_gerb_pred_bsp_otliv_ot_patriotite_i/", "text": "ГЕРБ губи комфортната си преднина пред БСП, отливът на доверие в коалиционните им партньори - \"Обединени патриоти\", продължава, а електоратът на ДПС е мобилизиран неочаквано рано - месеци преди европейските избори през май 2019 г. Това са част от данните от новото национално представително проучване на социологическата агенция \"Алфа Рисърч\", направено между 23 и 30 септември чрез пряко стандартизирано интервю лице в лице сред извадка от 1027 души. Към момента електоралната картина в България се очертава твърде интересна и с потенциал за различни линии на развитие до европейските избори догодина, отчитат социолозите от агенцията. Те коментират, че в резултат от ръста на критичните настроения сред избирателите партиите от управляващата коалиция и техните лидери губят доверие, което обаче не се трансформира към опозиционните формации и лидери. Разликата ГЕРБ - БСП е 2.5% ГЕРБ намалява с 2.3% електоралната си подкрепа в сравнение с юни   и се установява на 22.2%, сочат данните. Така управляващата партия губи комфортната си преднина пред БСП и в края на септември ги делят само 2.5%. БСП остава на практически същите си позиции от юни (19.7%), без да привлича нови избиратели. Намаляването на дистанцията се дължи изцяло на свиването (моментно или дългосрочно, още е рано да се каже) на управляващата партия. Ключовият проблем пред лидера на левицата Корнелия Нинова е, че не успява да легитимира партията като алтернатива на ГЕРБ и да предложи убедителни за българските граждани визия и модел на управление. Поради това те не успяват да надскочат електоралния си таван, на който стоят от дълго време насам, коментират от \"Алфа Рисърч\". Регистрираната през юни частична загуба на електорална подкрепа за  се затвърждава и през септември. С 4.7% вот от всички избиратели те биха прескочили парламентарната бариера, но низходящият им тренд ги поставя в по-слаби позиции, сочат данните. Освен това според социолозите БСП и ГЕРБ частично влизат в реториката на Патриотите, което също е фактор за разколебаване и преместване на избиратели. ДПС: ранна мобилизация или повишено самочувствие Нов елемент в електоралната картина, който проучването отчита, е ранната мобилизация сред избирателите на ДПС, тъй като обикновено вотът за движението започва да нараства в проучванията около месец преди вота. Сега обаче само за три месеца то достига до 6.6% деклариран вот. Според социолозите това може да се дължи както на специфична вътрешнопартийна мобилизация, така и на по-голямото самочувствие за тежестта на партията. Както и в предишните проучвания, \"  остава под 4-процентната бариера. Лек ръст се наблюдава при \" , но от \"Алфа Рисърч\" отбелязват, че едва следващите месеци ще покажат накъде ще върви подкрепата за извънпарламентарната опозиция, която започва да става по-разпознаваема, но все още слабо привлича фрагментираните десни избиратели. \"Макар да оставя впечатление, че избори в момента биха произвели относително същата политическа ситуация, подкрепата за всяка от основните партии е твърде неустойчива. Респективно и управляващите, и опозицията ги очаква оспорвана битка за гласове в предстоящите през 2019 г. европейски и местни избори\", прогнозират от социологическата агенция.", "date": "2018.10.08", "title": "Малка преднина на ГЕРБ пред БСП, отлив от Патриотите и ранен ръст на ДПС отчита \"Алфа Рисърч\""}
{"url": "https://www.dnevnik.bg/sport/2018/10/08/3323820_arsenal_podpisa_petgodishen_dogovor_s_adidas_na/", "text": "Арсенал\" сменя доставчика си на спортна екипировка от следващия сезон. Лондонският клуб обяви, че е постигнал договорка с  \"Адидас\"  за срок пет години, а стойността на сделката е 300 милиона паунда. От 2014 г. \"артилеристите\" носеха екипи на \"Пума\", но предложението на \"Адидас\" е много по-добро от финансова гледна точка. \"Адидас\" ще плаща по 60 милиона паунда срещу досегашните 30, които даваше конкурентът от Херцогенаурах. \"Адидас\" и \"Арсенал\" няма да работят за пръв път, след като германската компания произвеждаше екипите на тима между 1986 и 1994 г. След това в продължение на 20 години \"артилеристите\" бяха с \"Найки\". Договорът на \"Арсенал\" с \"Адидас\" ще бъде третият най-голям между футболен клуб и компания за спортна екипировка. Повече получават единствено \"Манчестър юнайтед\" и \"Барселона\". \"Червените дяволи\" имат договор с \"Адидас\" до 2025 г., според който взимат по 75 милиона паунда на сезон. \"Барселона\" пък е обличан от \"Найки\" срещу 140 милиона паунда на година. По 60 милиона паунда на сезон от \"Найки\" получава и \"Челси\". Договорът на сините от Лондон обаче е дългосрочен – до 2032 година. В същото време \"Пума\" ще продължи да има сериозно присъствие във Висшата лига.  Германската компания се споразумя с шампиона \"Манчестър сити\"  и ще плаща по 50 милиона паунда на \"гражданите\". Договорът с \"Адидас\" е третият в последните няколко месеца, който \"Арсенал\" подписва. Клубът вече  удължи партньорството си с авиокомпанията \"Емирейтс\"  за 200 милиона паунда, а също така  постави Руанда като спонсор  на ръкавите на екипите си срещу 30 милиона паунда.", "date": "2018.10.08", "title": "\"Арсенал\" подписа петгодишен договор с \"Адидас\" на стойност 300 милиона паунда"}
{"url": "https://www.dnevnik.bg/gradska_sreda/2018/10/08/3323794_glavniia_arhitekt_na_sofiia_v_spor_s_kamarata_zaradi/", "text": "Условията в конкурса за проект за столичния площад \"Св. Неделя\" за втори път станаха повод за спор между възложителя - главния архитект Здравко Здравков, и Камарата на архитектите в България (КАБ), откакто процедурата беше обявена в средата на септември. Резултатът е, че Камарата иска спиране на конкурса, а председателят на управителния й съвет - Борислав Игнатов, напуска състава на журито. От организацията ще предупредят и европейските камари, че конкурсът \"не отговаря на минималните изисквания за честно и обективно състезание\". От организацията смятат за погрешно, че основните критерии към кандидатите, за да бъдат допуснати до подаване на оферти - генериран общ оборот от 1,5 млн. лв., от които 750 хил. лв. от подобни проекти за последните 3 години, 15-членен екип и 25 хил. кв. метра проектирани площади., елиминира по-важния елемент - изработването на качествен проект. Според Здравков тези критерии гарантират, че в конкурса ще участват само доказани в професията специалисти, а не \"студентско проектантско бюро\", което ще представи проект, който после да не може да изпълни. По искане на КАБ от общината веднъж вече намалиха финансовите изисквания на половина, броя на екипа на 5 души, а проектираната площ до 15 хил. кв. метра. Според организацията тези критерии продължават да ограничават кръга на участници, като според тях конкурсът трябва да е на два етапа. Първият да е свободен за всички и да се търси идейна концепция, а на втори етап - екип, който да изготви работния проект, по който да се реализира. Голямата амбиция В началото на миналата година Здравко Здравков каза, че ще търси \"голямо световно име\", което да направи проект за обновяването на площад \"Света Неделя\". Тогава той посочи, че най-важната задача е написването на заданието за конкурса. То беше  представено преди една година , като тогава се направиха редица предложения. \"Много от тях бяха взети предвид\", каза Здравков днес в ефира на \"Нова телевизия\". Заданието предвижда възможности за разширяването на пешеходната зона от площада до ул. \"Екзарх Йосиф\". Конкурсът по него беше обявен през септември, като по думите на главния архитект обяви за него са публикувани в най-известните сайтове за архитектура, като  един от тях има по над 500 хил. посещения на ден . Общият награден фонд е 250 хил. лева, като класираният на първо място получава правото да реализира проекта си за площада. Ако той откаже, поканата за договаряне се изпраща на втория класиран. В състава на журито, което ще избере проекта, влизат 9 души, за които няма информация как точно са избрани. Сред тях са Йони Бабоци - директор на териториалното планиране на Тирана, архитектурният критик Андреас Руби, Джеймс Тейлър-Фостър - писател, редактор, дизайнер, телевизионен оператор, куратор на съвременната архитектура и дизайн в ArkDes - шведския национален център за архитектура и дизайн. Членове на журито са Мария Механджиева - главен юрист на звеното за паметници на културата към направлението на главният архитект, и Малина Едрева - председател на комисията по култура в общинския съвет. Последната й инициатива към градската среда в София беше поставянето на Бронзовата къща. Целта е да се гарантира отговорност към изпълнението от първия проект до последната плочка, посочи днес Здравко Здравков. По думите му общината търси световно име с опит, което да направи проект за площада, \"какъвто той заслужава\", а не \"всякакви архитекти да се упражняват на центъра на София\". В отговор на критиките, че условията ограничават възможните участници, Здравков посочи, че големи площади има в почти всеки голям град в България, като конкурсът допуска и възможности участници да участват като сдружения.  Критиките \"Условията лишават от участие огромната част от архитектите за сметка на ограничен брой икономически силни фирми\", се казва в позиция на Камарата на архитектите. Според организацията така не се дава възможност на по-голям брой български и чуждестранни проектанти да участват. Според тях \"най-добрата идея може да се появи при участието на най-голям брой професионалисти\", се казва още в позицията, която описва концепцията на конкурса като сбъркана. По-рано днес зам.-председателят на камарата Петкана Бакалова каза, че според организацията конкурсът трябва да се проведе на два етапа. В първия да се избере идейна концепция, а във втората - работен проект. Тя заяви и че председателят на камарата - Борислав Игнатов, ще се оттегли от журито, ако общината не спре процедурата. Потърсен от \"Дневник\", Игнатов каза, че се е оттеглил от състава на комисията, като е изпратил писмо до Здравков за това. \"Не препоръчваме на своите членове да участват в конкурса, тъй като не отговаря на минималните изисквания за честно и обективно състезание. Ще предупредим другите европейски камари чрез общата ни информационна система\", пише  в съобщение на камарата от днес във \"Фейсбук\" . Потърсени за коментар, архитекти, членове на камарата, казаха неофициално, че има практика първо да се провежда конкурс на идейно ниво, на чиято база впоследствие да се проведе процедура за работен проект. Същевременно обаче площадът заради своята значимост, местоположение и наличие на археология предразполагал към \"изхвърляния\". Така би било възможно на първи етап да спечели идея, която впоследствие да се окаже много трудно осъществима и конкурсът да трябва да започва от начало.", "date": "2018.10.08", "title": "Главният архитект на София влезе в спор с Камарата заради конкурса за площад \"Св. Неделя\""}
{"url": "https://www.dnevnik.bg/sviat/2018/10/08/3323853_nedovolnite_latviici_zalojiha_na_novite_partii_no/", "text": "Недоволните латвийци отхвърлиха управляващата дясноцентристка коалиция на парламентарните избори в събота. Но подозренията им към клонящата наляво и спечелила най-много гласове проруска партия вероятно ще доведат до съставянето на нова коалиция от десни етнически латвийски сили, пише агенция \"Ройтерс\". Уморената от  корупция и слаба демокрация  балтийска държава с население 2 млн. души наказа досегашните управляващи, които загубиха почти половината от привържениците си. Две нови сили пък спечелиха подкрепата на досегашните им избиратели – популистката KPV LV и антикорупционните \"Нови консерватори\" спечелиха 13.6% и 14.1%, взимайки съответно второ и трето място. \"Новите консерватори\", в чието ръководство участват няколко бивши служители на антикорупционната агенция, искат да инвестират в силите на закона и да премахнат корумпираните държавни служители. Те са готови и да вземат мандата за съставяне на кабинет, каза лидерът им Янис Борданс. \"Ако не броим \"Съгласие\", логично е ние да поемем отговорността. Трябва да сме готови, това е реалистично\", каза той. Проруската партия \"Съгласие\" взе 19.9% от вота, но останалите политически сили винаги са отказвали да правят коалиции с нея. Разчитайки на гласовете на етническите руснаци, тя опита да се промотира като социалдемократическа партия по западен модел, но прекъсна връзките си с \"Единна Русия\" на Владимир Путин едва миналата година. За нея не е необичайно да получава около четвърт от гласовете, но вотът тази година е по-фрагментиран – шест от седемте партии, които влизат в парламента, имат между 10 и 20%. Управляващата в момента коалиция обединява партиите \"Единство\" (Е), партия Национално обединение \"Всичко за Латвия! - Отечество и свобода/ДННЛ\" (НО) и Съюз \"Зелени и фермери\" (СЗФ), които заедно получават 29.2 на сто от гласовете. Това означава, че ще трябва да привлекат поне още един коалиционен партньор, за да сформират правителство на мнозинството. Латвия има около 1.9 милиона граждани, от които право на глас имат близо 1.5 милиона. Артус Кайминс, лидерът на KPV LV, изпращаше досега объркани сигнали дали би си сътрудничил с проруската \"Съгласие\". Партията официално твърди, че иска Латвия да остане в ЕС и НАТО, но и да има по-тесни икономически отношения с Русия.", "date": "2018.10.08", "title": "Недоволните латвийци заложиха на новите партии, но фрагментираха парламента"}
{"url": "https://www.dnevnik.bg/evropa/2018/10/08/3323880_ispanski_lekar_be_priznat_za_vinoven_po_sluchaia_s/", "text": "Испанският лекар, обвинен, че е откраднал и е продавал бебета по време на диктатурата на Франсиско Франко, бе признат за виновен по всички обвинения, но не може да бъде наказан заради изтекла давност, реши съд в Мадрид, цитиран от \"Ройтерс\". Според съда 85-годишният испански гинеколог Едуардо Вела е отговорен за отвличане на дете, инсценировка на раждане и фалшифициране на официални документи. Той обаче не може да изтърпи наказанието си заради изтекла давност през 1987 г., когато детето е навършило пълнолетие. Адвокатът на жената  в центъра на случая , Инес Мадригал, заяви пред репортери, че ще обжалват решението. Мадригал, която на 18 години научила от майка си, че била осиновена, обвини Вела, че е фалшифицирал акта й за раждане през 1969 г., вписвайки приемната й майка като биологичен родител. Вела, който отрича обвиненията, е първият, съден за скандала с \"откраднатите бебета\", засегнал хиляди хора по време на управлението на Франсиско Франко. Много от случаите датират от времето на диктатурата, когато според активисти официални лица са отнемали бебетата от \"неподходящи\" майки – често леви или комунистки – и са ги давали на семейства с връзки с режима.", "date": "2018.10.08", "title": "Испански лекар бе признат за виновен по случая с \"откраднатите бебета\", но няма да бъде наказан"}
{"url": "https://www.dnevnik.bg/politika/2018/10/08/3323873_bsp_shte_pravi_izvunparlamentarni_konsultacii_predi_da/", "text": "БСП, която наскоро обяви, че внася трети поред вот на недоверие към правителството, няма да прави консултации по него в парламента, а извън него. Това се разбра от думите на лидера на партията Корнелия Нинова. Тя обяви и че партията е готова с мотивите по вота, който е заради ситуацията в здравеопазването. \"Взехме решение да приложим нов подход при този вот на недоверие - не да го внесем в парламента и да започнат парламентарни консултации с другите партии и всички да смятаме гласове \"за\" и \"против\", и да се съсредоточаваме около математическия сбор дали ще мине или не, а да започнем от извънпарламeнтарни консултации\", обяви Нинова, цитирана от пресцентъра си. Тя обясни, че тази седмица левицата ще се срещне с представители на пациентски организации, с Националното сдружение на общинските болници, с лекарския съюз, с представители на общопрактикуващи лекари, на групите от хора, засегнати както от сегашното състояние на здравеопазването, така и от бъдещата реформа, която предлага ГЕРБ. \"Бихме искали да обсъдим и нашата алтернативна визия за развитие на здравеопазването, така както сме я представили във \"Визия за България\", допълни Нинова. Посочи, че ще се обсъди сегашното състояние на системата, предложенията на ГЕРБ и тези на БСП като алтернатива и едва тогава ще се внесе вотът. Това най-вероятно ще бъде в понеделник, заключи Корнелия Нинова.", "date": "2018.10.08", "title": "БСП ще прави извънпарламентарни консултации, преди да внесе вота на недоверие"}
{"url": "https://www.dnevnik.bg/politika/2018/10/08/3323882_reitingite_na_boiko_borisov_i_rumen_radev_spadat/", "text": "Управляващата коалиция влиза с отслабени позиции в есенния политически сезон, показва редовното тримесечно национално представително проучване на агенция \"Алфа Рисърч\", проведено в периода 23 - 30 септември 2018 г. Положителното отношение към президента Румен Радев намалява от 54% на 52%, а отрицателното нараства от 11% на 17% Ръст на негативните оценки на правителството Правителството отбелязва спад от 1% и ръст в негативните оценки от 41% до 43%., сравнено с изследване от юни. Същият тренд бележи и персоналният рейтинг на министър-председателя Бойко Борисов (редуциране на доверието от 37% на 33%, с което се връща на нивата от март). От агенцията не отчитат значима промяна в персоналните рейтинги на министрите, \"с изключение на един стремителен пробив към върха – този на спортния министър Красен Кралев\". Домакинството на три световни първенства го изстрелва до първото място за \"най-успешен министър\" (25.1%) и до второ в общия индекс на доверие, веднага след вицепремиера Томислав Дончев. Външният министър Екатерина Захариева запазва трето място, следвана от Лиляна Павлова, министъра на културата Боил Банов и военния Красимир Каракачанов, отчита изследването. След края на европредседателството правителството губи инерцията от него и външнополитическия си фокус, донесли му повишен кредит на доверие през юни. Допълнително вътрешнопартийните скандали и взаимни обвинения между патриотите, както и поредицата от проблеми през лятото, засегнали различни социални групи - чумата по животните, срива в Търговския регистър и особено трагичният инцидент край Своге, повишават критичността на общественото мнение към начина, по който управляващите се справят със задълженията си. На този фон парламентарната опозиция в лицето на БСП запазва подкрепа сред традиционните си избиратели, но визията й за България не се припознава от по-широки кръгове като алтернатива, способна да отговори на обществените очаквания. Расте неодобрението към президента Радев Другата очертала се ос на напрежение през изминалото тримесечие - между ГЕРБ и президента - води до леко отстъпление в позициите и на държавния глава, пише в анализа на социолозите. Положителното отношение към него намалява от 54% на 52%, а отрицателното нараства от 11% на 17%. Най-силна е промяната сред избирателите на ГЕРБ. Ако през юни около 45% от тях имаха доверие на президента, сега делът им намалява до 35 на сто според изследването. Сред останалите социални групи президентът се ползва с преобладаваща подкрепа. Това показват и отговорите на директния въпрос \"Кой носи основната вина за конфликтите и напреженията между правителство и президент?\". Според 66% вината е основно на правителството, според 34% - на президента. За разлика от мнението на избирателите на ГЕРБ, които в мнозинството си са лоялни към правителствената позиция, реакциите на симпатизантите на \"Обединените патриоти\" са по-близо до средното за страната и демонстрират по-слабо одобрение за поведението на коалиционния партньор. След леко съживяване през юни рейтингът на парламента отново тръгва надолу (от 14% до 12%). Единствено председателят му Цвета Караянчева успява да запази по-висок кредит на доверие (20% положителни срещу 29% отрицателни оценки). Работата на главния прокурор одобряват 9% Традиционно критична остава оценката за дейността на институциите в сферите на сигурността, вътрешния ред и правосъдието, отчитат от \"Алфа Рисърч\". Работата на главния прокурор одобряват 9% срещу 41% неодобрение. Леко подобрение е налице в мнението оценката за съда, която нараства от 8% до 14%. Всеки пети продължава да е доволен от дейността на полицията. И съдът, и полицията обаче получават около 40 на сто на критика. Нестабилна коалиция не може да произвежда стабилност Събитията, които анкетираните определят като най-значими за изминалия период, показват кои са факторите, повлияли в най-голяма степен върху равнището на доверие към властта и коалиционните партньори, пише в анализа на изследването. Топ 6 събития включват - катастрофите по пътищата и инцидентът край Своге (51%), поскъпването на природния газ (36%), реакциите на властите срещу разпространението на чумата по животните (32%), напрежението между правителството и президента (31%), смяната на министри от правителството (28%), конфликтите и обвиненията между лидерите на ОП (25%). Две трети от анкетираните са на мнение, че противоречията в управляващата коалиция се изострят, 31% са на противоположното мнение. Освен преките негативи, които всеки конфликт носи, тези публични взаимоотношения залагат и по-дългосрочни капани. Те атакуват \"отвътре\" основното послание на ГЕРБ - за стабилността. Някак неубедително е нестабилна коалиция да произвежда стабилност в обществото, отбелязват от \"Алфа Рисърч\".", "date": "2018.10.08", "title": "Рейтингите на Бойко Борисов и Румен Радев спадат"}
{"url": "https://www.dnevnik.bg/bulgaria/2018/10/08/3323992_premierut_triabvalo_da_poeme_otgovornostta_za/", "text": "Премиерът трябва да поеме отговорността, че нищо от обещанията, дадени на родителите на деца с увреждания, още не е изпълнено, каза днес по БНТ Весела Одаджиева от инициатива \"Системата ни убива\". Тя обяви, че  след последната среща с министри и депутати  са били ядосани от постоянното прехвърляне на топката. \"Не се спазват сроковете за придвижване на законите. Липсва отговорност. Последната среща беше безполезна, нищо не излезе\", обясни Одаджиева. Тя поясни, че на днешна среща с министъра на финансите Владислав Горанов са получили поредните обещания - приемане от кабинета на законите за личната помощ и за хората с увреждания до 15 октомври и одобряването им от парламента преди края на годината. Били им обещани и допълнителни пари, които да са на разположение до 29 октомври. \"Докато не видим резултати, не сме удовлетворени. Няма да се приберем, докато не видим реални резултати\", обобщи Одаджиева.", "date": "2018.10.08", "title": "Премиерът трябвало да поеме отговорността за неизпълнените обещания към хората с увреждания"}
{"url": "https://www.dnevnik.bg/evropa/2018/10/08/3323518_cenata_na_produkta_-_spored_opakovkata_do_kude_moje_da/", "text": "На пластмасата бе обявена война. В бъдеще пластмасовите опаковки до голяма степен ще изчезнат от рафтовете на големите магазини като \"Реве\" и \"Лидл\", а вериги като  \"МакДоналдс\"  и \"Старбъкс\" вече изпробват нови хартиени алтернативи, пише \"Зюддойче цайтунг\". Изчезват и пластмасовите сламки. \" Сламките  не са най-големият проблем\", признава Герхард Кочик, експерт във Федералната служба за околната среда, но добавя, че на  европейските плажове  те са сред най-често срещаните отпадъци. Проблемът не може повече да бъде пренебрегван нито в Европа, нито по света. Затова се търсят нови решения. Снимката на морска костенурка край бреговете на Коста Рика, от чийто нос бе извадена 10-сантиметрова пластмасова сламка, обиколи света през 2015 г. и се превърна в символ на борбата срещу замърсяването на моретата и океаните. ЕС дори  изработи специална стратегия  за намаляването на изделията за еднократна употреба. Еврокомисията предупреди, че ако не се предприемат спешни мерки, през 2050 г. \"в океаните  ще плуват повече пластмасови отпадъци , отколкото риба\". Редица страни също подеха борба срещу ненужните опаковки.  Нова Зеландия например обяви , че от 2019 г. държавата ще забрани найлоновите торбички, за да защити световните океани. \"Мястото на пластмасата не е в океаните, а във фабриките за рециклиране\", заяви германският министър на околната среда Свеня Шулце. \"Ще трябва добре да помислим и преценим, в кои случаи можем да използваме пластмаса и кога е по-добре да се откажем от нея.\" Изделия за еднократна употреба и скъпи пластмасови опаковки Проблемът е световен. Само европейците произвеждат годишно близо 25 милиона тона пластмасови отпадъци – количество, което би могло да се натовари на камиони, образуващи опашка от 18 хил. километра. За съжаление количеството на отпадъците продължава да расте. \"Тенденцията ясно показва, че най-използвани са изделията за еднократна употреба, както и скъпите опаковки от пластмаса\", обяснява експертът Герхард Кочик, цитиран от \"Зюддойче цайтунг\". Според него проблемът е и социален. Населението застарява, домакинствата стават все по-малки. Възрастните и необвързаните купуват предимно малки разфасовки, а колкото по-малки са порциите, толкова по-неизгодно е съотношението между големината на опаковката и количеството на продавания продукт. Много от излишните опаковки са направени за удобство на потребителя - все повече хранителни продукти се предлагат готово нарязани, обелени и пакетирани в пластмасови кутии. \"Така се променят и потребителските навици\", твърди Кочик. Според авторите на статията в германския вестник пластмасовите изделия могат да се ограничат чрез съзнателното използване на пазарски чанти и торби от плат, както и на чаши за кафе, позволяващи многократна употреба. Но дали потребителите ще са готови да променят навиците си? В Германия например количеството на отпадъците расте с всяка изминала година, макар и с по-бавни темпове. Близо 3 милиона тона тежат пластмасовите опаковки, които изхвърлят германците, а към тях се прибавят още милионите тонове бутилки, хартиени и метални отпадъци. Дълго време германците бяха смятани за пионери в рециклирането. Всъщност обаче само една трета от събираните отпадъци се рециклира. Останалата част най-често се изгаря. Причините за това са най-често технически - автоматичните системи за сортиране невинаги успяват да разпознаят всички материали. Някои опаковки съдържат метал и други съставки, които не могат автоматично да бъдат отстранени от машините. Цената на продукта – в зависимост от опаковката Вестник \"Зюддойче цайтунг\" посочва, че би било редно производителите на продукти с подобни сложно съставни опаковки да осигурят и фирми, които да могат да ги рециклират. Изданието предрича, че в бъдеще именно компаниите за преработка на отпадъци ще са тези, които ще определят цените на опаковките в зависимост от това дали са лесни или трудни за повторна преработка. Една пластмасова кофичка за кисело мляко, обвита в картон и запечатана с алуминиево фолио, навярно ще се смята за \"почти невъзможна за рециклиране\". Ако потребителят не положи усилие да отдели хартията от пластмасата, системата за сортиране няма да разпознае материала. Тъй като производителите също ще съобразяват цената на продукта с трудността в рециклирането на опаковката му, това ще се отрази и на потребителското търсене. Клиентите очевидно ще търсят предимно продукти, чиито опаковки са по-лесни за рециклиране и съответно – по-евтини.", "date": "2018.10.08", "title": "Цената на продукта - според опаковката: докъде може да стигне войната срещу пластмасата"}
{"url": "https://www.dnevnik.bg/tehnologii/2018/10/08/3323993_izcheznali_lichni_dokumenti_prinudiha_windows_10_da/", "text": "Компанията \"Майкрософт\"  обяви, че спира  всякакви актуализации на операционната система Windows 10. Сегашната версия, 1809 от 2 октомври, е последната за момента и няма да се инсталира автоматично, а е достъпна сваляне от потребителите. Причината е, че сегашната актуализация доведе до множество оплаквания от потребители - от проблем с достъп до интернет и драйвъри до изчезване на лични файлове от папката с документи, където се запазват по подразбиране файлове на използващите системата. При последната актуализация според  един от потребителите  са изтрити документи, натрупвани 23 г., с общ размер 220 гигабайта и впоследствие нещо не е решило проблема му. В същата тема и други потребители обясняват, че са загубили документите си. До установяване на причината за случилото се няма да се инсталира новата версия на Windows 10, а компанията моли всички засегнати да се свържат с нея (в България номерът е 0800 15 555). Това не е първият подобен случай - и обновлението от април, и предишни версии доведоха до бъгове и оплаквания от потребители.", "date": "2018.10.08", "title": "Изчезнали лични документи принудиха Windows 10 да спре автоматичните актуализации"}
{"url": "https://www.dnevnik.bg/photos/2018/10/08/3323623_fotogaleriia_svetovnite_snimki_na_denia_za_8_oktomvri/", "text": "Спасителен кораб за мигранти на фона на изгряващото слънце в средиземно море.", "date": "2018.10.08", "title": "Фотогалерия: Световните снимки на деня за 8 октомври 2018"}
{"url": "https://www.dnevnik.bg/sviat/2018/10/08/3323997_turciia_poiska_ot_nad_100_kompanii_da_obiasniat_zashto/", "text": "Турските власти поискаха от 114 компании да кажат защо цените на предлагани от тях стоки са се увеличили \"прекомерно\", предаде \"Ройтерс\". Решението бе съобщено ден преди правителството да обяви очакван пакет от мерки срещу рекордната инфлация ( почти 25% на годишна база миналия месец ) покрай кризата с турската лира от началото на годината. Миналата седмица президентът Реджеп Тайип Ердоган поиска от турците да докладват при \"необичайно високи цени\" в магазините и на пазарите и обяви, че правителството ще реагира при нужда. Днес Министерството на търговията съобщи, че след инспекции на 69 хил. продукта в близо 4000 компании е поискало обяснение, за да предотврати \"несправедлива\" спекулация с цените. Министерството не дава информация за кои компании и продукти става дума, но уверява, че целта не е намеса в свободния пазар, предаде \"Ройтерс\". Междувременно други компании, като водещия търговец на дрехи \"Бойнер груп\", решиха да въведат 10% намаление на продукти на над 30 свързани с тях марки, за да помогнат за овладяване на инфлацията.", "date": "2018.10.08", "title": "Турция поиска от над 100 компании да обяснят защо \"прекомерно\" са вдигнали цените"}
{"url": "https://www.dnevnik.bg/sviat/2018/10/08/3323999_gugul_e_prikrila_iztichane_na_lichni_danni_poradi/", "text": "Компанията \"Гугъл\" (Google) е допуснала в продължение на години да има външен достъп д олични данни на стотици хиляди потребители на социалната ѝ мрежа Google+. След като е научило за проблема, ръководството е решило да не го разгласява отчасти поради опасения, че веднага ще последва проверка и натиск от регулаторните органи. Това твърди в.\"Уолстрийт джърнъл\" в публикация, позоваваща се на източници, пожелали анонимност. Малко след това от \"Гугъл\"  обявиха , че затварят Google+ за потребители, като това ще стане в срок от 10 месеца - до следващия август, за да могат хората да изтеглят или преместят публикуваното в тази социална мрежа. \"Проверката ни потвърди това, което вече знаехме - че макар екипите ни да вложиха много усилия в изграждането на мрежата през годините, тя не постигна широк прием сред потребители или разработчици (...). Потребителската версия на Google+ е с ниско ниво на употреба - 90% от потретилеските сесии в нея траят по-малко от 5 секунди.\" Компанията на практика потвърди публикацията на \"Уолстрийт джърнъл\" и уточни, че освен потенциален достъп до името, адреса в интернет, професията, пола и възрастта на потребителя, но не и до каквато и да е друга информация от типа на съдържание на публикациите в социалната мрежа, разменяните съобщения, телефонни номера и т.н. Първоначално нямаше реакция от компанията, освен принципното изявление на говорителя, че \"когато би могло да е засегната информация за потребителите, действаме отвъд законовите изисквания към нас и прилагаме няколко критерия, фокусирани върху потребителите ни при определяне на това дали да ги информираме\". Акциите на нейния собственик \"Алфабет\" (Alphabet) поевтиняха след публикацията с над 2%. Става дума за софтуерен недостатък, позволил на външни разработчици да имат достъп до частни профили в Google+ между 2015 г. и март 2018 г. Тази пролет вътрешно разследване открило проблема и го коригирало, допълва изданието, като цитира документи и хора, запознати с инцидента. Авторите на \"Уолстрийт джърнъл\" казват, че компанията ще обяви мащабни промени в работата с лични данни, сред които ще бъде и закриване на цялата функционалност на потребителите в Google+. По-късно от \"Гугъл\" обясниха, че \"установихме, че никой разработчик не е знаел за този бъг, няма злоупотребили\". В официалното съобщение се допълва, че близо 500 000 профила в Google+ може да са засегнати, поради което компанията закрива социалната си мрежа. Документ, подготвен от правния отдел на \"Гугъл\" и разпространен сред високопоставени ръководители, предупреждава, че обявяване на инцидента вероятно ще предизвика \"незабавен интерес от регулаторите\" и ще накара мнозина да направят палалел с изтичането на лични данни от \"Фейсбук\" към компанията Кеймбридж аналитика\" (Cambridge Analytica). Според \"Уолстрийт джърнъл\" изпълнителният директор Сундар Пичай е бил информиран за плана да се премълчи за инцидента.", "date": "2018.10.08", "title": "\"Гугъл\" спира мрежата Google+ след открита възможност за изтичане на лични данни"}
{"url": "https://www.dnevnik.bg/sport/2018/10/08/3323909_klop_ligata_na_naciite_e_nai-bezsmisleniiat_turnir_v/", "text": "Мениджърът на \"Ливърпул\" Юрген Клоп се изказа критично за  новия турнира на УЕФА Лигата на нациите . Германецът заяви, че не вижда особен смисъл в надпреварата за национални отбори, която от тази година замени повечето приятелски мачове. \"Ливърпул\" премина през много тежка програма, като изигра седем мача за 23 дни. В този период червените срещнаха два пъти \"Челси\" ( 1:2  и  1:1 ) и по веднъж \"Манчестър сити\" ( 1:1 ), \"Пари Сен Жермен\" ( 3:2 ) и \"Наполи\" ( 0:1 ). Въпреки някои колебания в последните мачове \"Ливърпул\" прави силен старт на сезона. След осем кръга във Висшата лига тимът на Юрген Клоп има 20 точки и разделя първото място с \"Челси\" и \"Сити\". \"За съжаление сега момчетата отново трябва да заминат и да играят мачове в Лигата на нациите - най-безсмисленият турнир в света. Надяваме се, че ще се върнат здрави и ще могат да играят в тези по-лесни състезания като Висшата лига и Шампионската лига\", каза Клоп. \"След мача (със \"Сити\" в неделя) някой ме попита дали нивото на мача е било такова заради интензитета. Още във въпроса имаше критика, че сме щели да играем по-добре, ако сме били по-свежи. Ако искате играчите да са по-свежи, дайте им по-голяма лятна пауза. Джордан Хендерсън имаше точно две седмици почивка, което е смешно. Но това е положението\", допълни германецът. Според него е крайно време \"да започнем да мислим повече за играчите\". \"Винаги съм казвал, че не е голям проблем, че играчите трябва да заминат (за мачове с националните отбори). Само че сега, ако се обадиш на някой селекционер и го помолиш да освободи един или двама играчи, той ти казва, че също е под напрежение, защото има мачове от Лигата на нациите. Не знам точно какво печелиш от този турнир. Знам само, че следващото лято има някакви финали или нещо подобно\", каза още Клоп.", "date": "2018.10.08", "title": "Клоп: Лигата на нациите е най-безсмисленият турнир в света"}
{"url": "https://www.dnevnik.bg/bulgaria/2018/10/08/3324010_zagubena_e_viarata_che_durjavata_e_sposobna_da_razkrie/", "text": "Искаме действия от правителството и съответните институции за разкриване на мотивите и извършителите на  престъплението в Русе . Очакваме от тях конкретни мерки и идеи за това - как да бъде защитена свободата на медиите и как да бъде защитена независимата журналистика\", обяви днес на пресконференция пресекретарят на Парламентарната група на \"БСП за България\" Кристиан Вигенин. По неговите думи, чак след силната международна реакция, властта се е забързала да се заеме сериозно със случая. \"Това показва, че в България са закърнели нашите сетива за свободата на медиите и какво представлява. Още веднъж 111-тото място на България по свобода на медиите беше потвърдено\", допълни Вигенин. Според него в първите два дни след убийството властта е била заета да изпревари обществената реакция и да го омаловажи, подчертавайки, че най-вероятно не е свързано с нейната работа. \"Сякаш, ако убийството не е свързано с нейната работа, е по-приемливо. Не, в България, в една европейска държава, не е приемливо една млада жена да си отиде по подобен начин\", подчерта Кристиан Вигенин. Говорителят на ПГ на \"БСП за България\" Елена Йончева допълни, че е загубена вярата, че държавата е способна да разкрие не само кой е извършителят, но и кой е поръчителят на убийството на Виктория Маринова, ако има такъв. Тя припомни, че това е третото отстраняване на разследващ журналист в Европа за последната една година, след убийствата на Дафне Галисия в Малта и на Ян Куцияк в Словакия.", "date": "2018.10.08", "title": "Загубена е вярата, че държавата е способна да разкрие убийството на Виктория Маринова, смятат от БСП"}
{"url": "https://www.dnevnik.bg/bulgaria/2018/10/08/3324012_bulgarski_tiineidjuri_biaha_osudeni_za_uchastie_v/", "text": "Четирима български тийнейджъри бяха осъдени на затвор за участие в груповото изнасилване на 13-годишно момиче в югозападния германски град Фелберт, предаде ДПА, цитирана от БТА. Осем момчета на възраст между 14 и 17 години са обвинени, че са нападнали момичето, което се прибирало в къщи от плувен басейн, завлекли го в близка гора и го насилвали, докато не се намесила минаваща през гората жена. Днес само шест от извършителите бяха съдени в град Вупертал. Другите двама избягаха със семействата си в България, където бяха задържани и ще бъдат съдени отделно. Главният извършител е осъден на 4 години и 9 месеца затвор, а основният му съучастник е осъден на 4 години затвор. Други двама получиха по-кратки присъди затвор, а останалите двама получиха изпитателен срок. Сред доказателствата по делото има видеозапис на деянието, заснет с мобилния телефон на един от насилниците, взети от жертвата ДНК проби и показанията на жената, която прекъснала престъплението.", "date": "2018.10.08", "title": "Български тийнейджъри бяха осъдени за участие в груповото изнасилване в Германия"}
{"url": "https://www.dnevnik.bg/video/2018/10/08/3324039_video_start_na_spacex_se_prevurna_v_spektakul_v/", "text": "Нощните стартове на ракети винаги са били нещо по-специално, но неделното изстрелване на Falcon 9 от базата \"Ванденбърг\" в щата Калифорния се превърна в истинско зрелище за очевидците. Според някои от коментарите случилото се е приличало на оформянето на космическа мъглявина пред очите им. С него компанията SpaceX изведе в орбита спътник SAOCOM-1A на аржентинската космическа агенция и за пръв път спусна първа степен на ракетата на нова зона за приземяване. Но синьо-пурпурните облаци, които се оформиха от преминаването на ракетата през атмосферата бяха това, което очарова зрителите от десетки километри разстояние. В разпространени от любители  кадри  ясно се вижда как се отделя и спуска първата степен.", "date": "2018.10.08", "title": "Видео: Старт на SpaceX се превърна в спектакъл в нощното небе"}
{"url": "https://www.dnevnik.bg/photos/2018/10/08/3324033_fotogaleriia_ubiistvoto_v_ruse_predizvika_bdeniia_i/", "text": " на телевизионната водеща Виктория Маринова предизвика бдения и протестни митинги в няколко града днес.", "date": "2018.10.08", "title": "Фотогалерия: Убийството в Русе предизвика бдения и протести в цялата страна"}
{"url": "https://www.dnevnik.bg/bulgaria/2018/10/08/3324066_biznesmenut_s_podkupa_za_ivancheva_ne_bil_govoril_s/", "text": "Близо два часа продължи разпитът днес на главния свидетел на прокуратурата - бизнесмена Александър Ваклин по делото срещу бившия кмет на район \"Младост\" Десислава Иванчева, заместникът ѝ Биляна Петрова - за искане и получаване на подкуп в особено големи размери, и срещу Петко Дюлгеров, обвинен като посредник при предаването. Днес в Специализирания наказателен съд съдия Иво Хинов даде ход на делото срещу тримата по същество. От многобройните въпроси на защитата към бизнесмена Александър Ваклин се разбра, че от юни 2017 г. той е очаквал да бъде придвижена неговата преписка за мащабен строеж в местността \"Камбаните\", която попада на територията на община \"Младост\". Тъй като това не ставало, през февруари 2018 г той подал сигнал за забавянето до специализираната прокуратура. За да подаде сигнала, бизнесменът отишъл не в спецпрокуратурата, а в ДАНС, там се засякъл със служител на Комисията за противодействие на корупцията и отнемане на незаконно придобитото имущество (КПКОНПИ) , който го препратил към спецпрокуратурата \"на бул. Г.М. Димитров и там се срещнал с прокурор\". (Спецпрокуратурата се помещава на ул. \"Черковна\", но той каза, че в Гугъл бил посочен адресът на \"Г.М. Димитров\".) На въпрос на съдията, дали има писмен документ за подаването на сигнала или отговор , бизнесменът отговори отрицателно. По-късно през март той се запознал с бившия кмет Петко Дюлгеров , тъй като негови колеги строителни предприемачи му го посочили като човек с контакти в община \"Младост\", защото хора от неговата администрация работели и при Иванчева. Така Ваклин разбрал от Дюлгеров, че от него се искат пари. Към края на март Ваклин бил оборудван със специални разузнавателни средства в сградата на ДАНС. Служителите от службата обаче не му били давали указания какво поведение да има пред Дюлгеров, той си говорел с него свободно по своя преценка. Запитан, дали е имал лична комуникация с Иванчева, бизнесменът отговори, че не е контактувал с нея нито лично, нито по телефон. В крайна сметка на 13 април най-сетне му била уредена среща с Иванчева и Петрова в община \"Младост\". Това е прочутата среща, на която - според интервютата на Вкалин в медиите - кметицата четири пъти го попитала как се казва. Запитан пред съда защо там не е занесъл парите, след като е бил вече оборудван със СРС, освен това - по думите му - банкнотите били белязани още на 2 април, Ваклин каза, че понеже никога не му се е случвало подобно нещо, било му неудобно и \"не можел да направи тази крачка\". Освен това уговорката с Дюлгеров била, че той ще предаде парите. Договорената сума Ваклин предал на Дюлгеров на 17 април в кафене \"Мементо\" в центъра на София, увити в лист хартия формат А-4. Там бившият кмет на \"Младост\" поискал и процента си. След това - според обвинението - Дюлгеров предал пакета на Иванчева и Петрова в тяхната кола. (А не в кафене, както беше разпространено досега в медиите.) Малко по-късно същия ден двете бяха арестувани пред Спортната палата в София в акция на спецпрокуратурата и КПКОНПИ, ръководена от зам.-главния прокурор Иван Гешев и зам-директора на КПКОНПИ Славчев. На голяма част от въпросите Ваклин отговаряше, че не си спомня. Например, той не се сети, кога е подписал декларацията за съгласие за подслушване на неговия телефон – дали преди, или след разговорите си с Дюлгеров. Бизнесменът не се сети и дали съпругата му е подписала такава декларация. На конкретния въпрос на защитата дали от юни 2017 до февруари 2018, когато е подал сигнала за забавянето на неговата преписка, някой му е искал пари, Ваклин отговори \"Не\". От продължителния разпит не стана ясно нещо съществено: дали посредникът Дюлгеров е съобщавал /предавал/ на Иванчева за разговорите си с бизнесмена. Запитан за това, Ваклин отговори, че не знае, не е и питал събеседника си. Тези въпроси вероятно ще получат изясняване при разпита на Дюлгеров, който предстои. Следващото заседание на съда е насрочено за 18 октомври.", "date": "2018.10.08", "title": "Бизнесменът с подкупа за Иванчева не бил говорил с нея за пари"}
{"url": "https://www.dnevnik.bg/sport/2018/10/08/3324067_igrachite_na_real_dominirat_v_nominaciite_za_zlatnata/", "text": "Най-много футболисти от \"Реал\" (Мадрид) попаднаха в разширения списък с претендентите за най-престижното индивидуално отличие във футбола - \"Златната топка\". Деветима от 30-те номинирани са играчи на испанския клуб, който през 2018 г. спечели Шампионската лига за трети пореден път. Фаворит за отличието е хърватският полузащитник Лука Модрич, който вече спечели приза за най-добър футболист на световното първенство в Русия и наградите за футболист на годината на ФИФА и УЕФА. Останалите номинирани от \"Реал\" са Рафаел Варан, Серхио Рамос, Марсело, Иско, Карим Бензема, Гарет Бейл и Тибо Куртоа, който това лято премина на \"Сантяго Бернабеу\" от \"Челси\". Кристиано Роналдо, който след 450 гола и 15 трофея напусна \"кралския клуб\" след световното, е един от двамата номинирани играчи на \"Ювентус\". Другият е Марио Манджукич, който спечели сребърен медал от мондиала с Хърватия. Финалистът в Шампионската лига \"Ливърпул\" е втори по брой номинрани играчи сред клубните отбори - Мохамед Салах, Садио Мане, Роберто Фирмино и вратарят Алисон, който беше купен от \"Рома\" през лятото. Шампионът в Лига Европа \"Атлетико\" (Мадрид) има трима претенденти за \"Златната топка\" - Антоан Гризман, Диего Годин и вратарят Ян Облак, с колкото са още \"Барселона\" (Лионел Меси, Иван Ракитич и Луис Суарес) и \"Пари Сен Жермен\" (Мбапе, Неймар и Единсон). При националните отбори с най-много представители е световният шампион Франция - Гризман, Варан, Бензема, Пол Погба, Нголо Канте, Килиан Мбапе и вратарят Юго Лорис. Бразилците са четирима - Алисон, Марсело, Фирмино и Неймар, а по трима номинирани има от Хърватия (Модрич, Манджукич, Ракитич), Уругвай (Годин, Суарес, Кавани) и Белгия (Куртоа, Еден Азар, Кевин де Бройне). Претендентите за наградата за най-добър футболист до 21 години \"Копа\", която тази година ще бъде връчена за пръв път, са Мбапе, Джанлуиджи Донарума, Трент Алекзандър-Арнолд, Патрик Кутроне, Кристиан Пулишич, Джъстин Клуиверт, Усем Ауар, Амаду Хайадра, Рицу Доуан и Родриго.", "date": "2018.10.08", "title": "\"Реал\" (Мадрид) доминира в номинациите за \"Златната топка\""}
{"url": "https://www.dnevnik.bg/bulgaria/2018/10/08/3324077_ivelina_vasileva_ne_pomni_premierut_da_e_narichal/", "text": "Бившият министър на околната среда и водите Ивелина Василева не помни премиерът Бойко Борисов да е наричал лидера на БСП Корнелия Нинова \"Госпожа Лъжа\". Това се разбра при неин разпит днес от Софийския градски съд, предаде сайтът  news.lex.bg . Той заседава по дело за непозволено увреждане, което министър-председателят и шефът на левицата водят един срещу друг. Повод станаха думите на Нинова пред \"Нова телевизия\" от 23 март 2017 г. \"Крадецът вика: Дръжте крадеца\", визирайки Борисов. От своя страна тя се почувствала засегната от публични изяви на Борисов преди това, в които той я нарекъл \"госпожа Лъжа\", \"върл активист на СДС\" и \"бъдещ диктатор\". Искът на Борисов срещу Нинова е за 26 000 лв., а тези на Нинова са за общо 30 100 лв. Според лидера на БСП Борисов я нарекъл \"Госпожа Лъжа\" през януари 2017 г. в Айтос, където бил с Ивелина Василева за подписване на договор за изграждане на пречиствателна станция. Днес Василева каза, че не помни в нейно присъствие премиерът да е изричал такива думи, нито дори след това те да са отразявани в медиите. Тя каза, че помни само значимостта на събитието, защото за пръв път в града щяла да заработи пречиствателна станция. След показанията на Василева, съдия Невена Чеуз обяви делото за изяснено и поясни, че предстои съдът да излезе с решение в законоустановения срок. Той е един месец, но е инструктивен.", "date": "2018.10.08", "title": "Ивелина Василева не помни премиерът да е наричал Нинова \"Госпожа Лъжа\""}
