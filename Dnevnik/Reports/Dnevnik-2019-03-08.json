{"url": "https://www.dnevnik.bg/bulgaria/2019/03/08/3402009_suzdatelite_na_bulgarskata_kriptovaluta_onecoin_sa/", "text": "Прокуратурата в Манхатън обяви днес, че е повдигнала обвинения на двама българи, основатели на компанията OneCoin. Те са заподозрени в организирането на финансова пирамида за милиарди долари и продажба на криптовалута с цел измама, съобщава БТА. С обвинения са 38-годишната Ружа Игнатова и пет години по-малкият ѝ брат Константин Игнатов, който понастоящем ръководи компанията. Те са създатели на криптовалутата OneCoin. Двамата са подвеждали инвеститорите, обещавайки им големи печалби при нисък риск в схема, в която всички пари оставали за тях. Установени са 1.2 милиарда долара на инвеститори, които са били изпрани в поне 21 държави, уточнява прокуратурата в Манхатън. Предполага се, че инвеститорите са дали поне още толкова пари на българите. Игнатов е арестуван на 6 март на летището в Лос Анджелис. Сестра му все още се издирва. Максималното наказание в САЩ за повдигнатите обвинения е до 20 г. лишаване от свобода. Криптовалута  OneCoin е създадена през 2014 г. от Ружа Игнатова , която има и германски паспорт. Още на следващата година Игнатова придоби чрез дубайски компании две знакови сгради в центъра на София -  ресторант \"Крим\"  и къщата на някогашния кмет Димитър Моллов срещу Народното събрание за общо 9 млн. евро. В началото на миналата година в съвместна операция на българските власти с германските им колеги беше  разбита международна група за пране на пари,  използвала OneCoin за разплащане. По време на разследването е установено, че регистрирано в Обединените арабски емирства дружество действа на 4 континента чрез стотици свързани с него фирми. То въвежда разплащания с OneCoin, но тази криптовалута е забранена в Германия.", "date": "2019.03.08", "title": "Създателите на българската криптовалута OneCoin са обвинени в измама за милиарди долари"}
{"url": "https://www.dnevnik.bg/bulgaria/2019/03/08/3401683_da_se_povozish_na_avtobus_ili_kak_sus_115_mln_lv/", "text": "Точно преди 4 години кметът на Варна Иван Портних пропътува с автобус на градския транспорт разстоянието от 15 км. между най-западната част на града – кв. \"Владислав Варненчик\" и най-северната – кв. \"Бриз\".  Събитието, състояло се на 26 февруари 2015 г.бе широко отразено от медиите , които придружаваха Портних в пътуването му, а \"експериментът\", както го нарече тогава Общинския пресцентър, продължи 49 минути. Той бе част от комуникационните събития в рамките на кампанията за публичност по проекта \"Интегриран градски транспорт на Варна\" на стойност 115 млн. лв., от които 91 млн. лв. безвъзмездна финансова помощ по програма \"Регионално развитие\" на ЕС. трябваше да проследи най-натоварения за градския транспорт маршрут преди началото на реконструкцията му и да запознае медиите с всички дейности, които трябваше да бъдат извършени по трасето му. След приключването на работата двата квартала - \"Владислав варненчик\" и \"Бриз\" трябваше да бъдат свързани с високоскоростно автобусно трасе - т.нар. \"BRT коридор\" (от англ. Bus Rapid Transport). Той бе един от най-скъпоструващите компоненти на проекта \"Интегриран градски транспорт на Варна\" Сега, четири години по-късно, проектът \"Интегриран градски транспорт на Варна\" е отчетен като приключен, а бюджетът му от 115 млн. лв. като \"успешно усвоен\". Високоскорстното автобусно трасе между кварталите \"Владислав Варненчик\" и \"Бриз\" обаче няма, а опитът за модернизиране на транспортната система на Варна се превърна в на местната администрация. Т. нар. BRT коридор трябваше да включва 15 км. изцяло и \"дълбочинно\" ремонтирани булеварди с обособена отделна буслента за скоростно придвижване, система за осигуряване на зелен сигнал при приближаването на автобус към кръстовищата, 150 спирки със специално асфалтово покритие против замръзване и рампи, които да изравняват нивото на тротоара с пода на автобусите. По спирките и в автобусите трябваше да бъдат инсталирани автомати за продажба и валидиране на билети, които да важат за две автобусни линии в рамките на 1 или 2 часа. Дисплеи, монтирани на всяка от спирките, трябваше да информират за движението на автобусите в реално време, а продължителността на пътуването между двете най-отдалечени точки на Варна да бъде съкратено с 9 минути. Проектът \"Интегриран градски транспорт на Варна\" приключи на 6 юли 2016 г. От всички описани компоненти на т.нар. BRT коридор обаче единственият е извършеният ремонт на част от автобусното трасе на стойност 30 млн. лв. и доставените нови автобуси. Обособена и отделена буслента няма. Не работи и системата за осигуряване на зелен сигнал по кръстовищата. Няма асфалтово покритие против замръзване, нито рампи за по-лесно качване в автобусите на инвалидни и бебешки колички. След многократни ПР кампании, доработване на проекта и отпускане на допълнително финансиране,  автоматизираната билетна система така и не можа да заработи . На всичко отгоре едва след неуспешните опитите за въвеждането й в експлоатация стана ясно, че автоматите не са пригодени за ползване от хора с нарушено зрение. Неизвестно защо от 2013 г. до сега новата транспортна схема на Варна все още не е приета от Общинския съвет в града и системата \"един билет за две линии\" няма как да сработи. Но се появи и по-тежък проблем. Опитите за въвеждане на автоматизирана продажба на билети в автобусите вкара в общинското дружество - \"Градски транспорт\" и новосъздаденото общинско предприятие \"Транспорт и автоматизирани системи за регулиране на уличното движение\". В средата на декември м.г. Общинският съвет на Варна прие актуализиран вариант на бюджета за 2018 г. Причина за това бе дупката от 10 млн. лв. в приходната му част, появила се пак заради  проваления проект \"Интегриран градски транспорт\" . Една от целите, с които бе създадено общинското предприятие \"Транспорт и автоматизирани системи за регулиране на уличното движение\" беше то да оперира с автоматизираната система за продажба на автобусни билети, предплатени пакети за пътувания и различни видове електронни карти. Но тъй като  системата така и не може да проработи , общинското предприятие не успя да осигури планираните приходи в бюджета. В същото време билетите за градски автобусен превоз продължават да бъдат продавани от кондуктори, назначени от общинската компания \"Градски транспорт\". Така обаче реализираните приходи постъпват не в бюджета на общината, а на търговското й дружество. През февруари 2015 г. заедно с кмета на Варна по на бързия автобусен коридор се повози и ръководителя на проекта \"Интегриран градски транспорт\" Биляна Якова. След провала му тя е сред най-издирваните, но и най-неоткриваемите от медиите чиновници в местната администрация. Копия от документи, изпратени до \"Дневник\", показаха, че въпреки непрекъснатите гафове, съпътствали работата по проекта, който ръководи,  Якова е била изключително настойчива в отстояването на множество искания за по-високо и допълнително заплащане . Почти всяка докладна записка, изпращана до кмета на Варна Иван Портних, по проблеми на изпълнението и отчитането на проекта, неотменно са включвали и текст, касаещ както нейното заплащане, така и това на експерта \"Финансово управление, отчети и плащания\" - Валентина Крушева. Така например  разследване на \"Дневник\" от март 2017 г.  показа, че в докладна записка от началото на същия месец Биляна Якова е припомнила на кмета Иван Портних, че със свое специално решение Общинският съвет в града е осигурил средства за заплати и осигурителни вноски за нея и Крушева, за да бъде довършена несвършената работа по проекта. Става дума за 613.4 хил. лв. или по над 50 хил. на месец в продължение на една година. Междувременно през м.г. Община Варна започна работа и по изпълнението на  втората фаза на транспортния си проект . Той е на стойност надхвърляща 39 млн. лв. От началото на т.г. за ръководител на дейностите по тяхното усвояване е била назначена отново Биляна Якова.", "date": "2019.03.08", "title": "Да се повозиш на автобус, или как със 115 млн. лв. транспортът във Варна не стана по-модерен"}
{"url": "https://www.dnevnik.bg/zelen/2019/03/08/3401621_bulgarskiiat_klimatichen_petuk_za_budeshte_shte_e/", "text": "Днес младежи от България за пръв път се включиха в европейската вълна на европейски ученически стачки и протести, настояващи за амбициозни действия за смекчаване на промените в климата. Те планират да се включат и в общия за цяла Европа протестен петък следващата седмица, 15 март. Организаторите от неформалната група \"Петъци за бъдеще\" (които са част от световната инициатива  FridaysForFuture.org ) обясниха за \"Дневник\", че на 15 март климатичната стачка ще започне заедно с шествието, планирано в  протест срещу застрояването на Черноморието . На първия за движението \"Петъци за бъдеще\" протест в България днес се събраха едва десетина души - ученици, студенти и климатични активисти. Протестът бе организиран от две български млади дами, Валерия Костова и Екатерина Панчева, които са се запознали дистанционно едва тази седмица през  глобалната платформа на движението . Екатерина, която подава в общината заявлението за протеста едва в сряда, обясни, че досега не е имала време да търси активно съмишленици. Тя и Деница от Силистра, които бяха първите, пристигнали на климатичната стачка, казаха, че се надяват заедно с включилите се днес в протеста да разпространят информацията за 15 март и до студентски организации и училища, за да се зароди наистина и българско движение в световната инициатива  FridaysForFuture.org .  #Петъци за глобално бъдеще \"Петъци за бъдеще\" започна през август 2018 г., когато 15-годишната Грета Тунберг направи седящ протест пред шведския парламент в продължение на 3 седмици. Вместо да ходи на училище, тя застана пред парламента в Стокхолм, за да поиска от депутатите да направят повече срещу климатичните промени. Публикациите ѝ в социалните мрежи бързо станаха популярни. От 8 септември насам Грета протестира всеки петък, като решава да продължи, докато шведските политици не покажат метод, с който да ограничат увеличението на глобалната температура до 2 градуса по Целзий, както е вписано и в Парижкото споразумение. Няколко месеца по-късно от Сидни до Брюксел и от Берлин до Хага и Лондон  хиляди ученици и гимназисти  откликват на нейния ежеседмичен призив за стачка в защита на климата, като излизат на улиците с лозунги, призоваващи \"да спасим нашето бъдеще\". В последните седмици 59 държави се включват в демонстрациите, а от днес - и България.", "date": "2019.03.08", "title": "Българският климатичен \"петък за бъдеще\" ще е заедно с протест срещу строежите по морето"}
{"url": "https://www.dnevnik.bg/skorost/2019/03/08/3401582_bulgariia_e_purviiat_pazar_v_es_na_koito_debjutira/", "text": "България е първият европейски пазар, на който дебютира новият кросоувър на \"Инфинити\", кръстен QX50. Той беше представен снощи. Сред отличителните черти на модела е  революционният бензинов двигател  с променлива степен на сгъстяване. Двулитровият агрегат настройва степента на сгъстяване на горивото според стила на шофиране, като предлага динамиката на бензинов мотор и ефективността на дизел. В мотора степента на сгъстяване варира между 8 към 1 (за моментите, когато е необходима повече мощност) и 14 към 1 (за максимална ефективност при шофиране). Мощността на двигателя е 249 к.с., а комбинираният разход на гориво е 8.7 л/100 км. В \"Инфинити\" QX 50 дебют в сериен автомобил прави и система за активно погасяване на вибрациите на мотора. Новият двигател се комбинира с вариаторна скоростна кутия. Серийно кросоувърът е със задвижване на четирите колела с електронно разпределение на въртящият момент. То може да прехвърля тяга между предните и задни колела в съотношение до 50/50. Спирачките пък са със система за дозиране на усилието между левите и десните колела, в зависимост от пътните условия. Дългият 4.69 м автомобил има ускорение до 100 км/ч за 7.3 секунди, а максималната скорост е 220 км/ч. Пътният просвет на кросоувъра е почти 22 см. От селектора на централната конзола шофьорът може да избира между четири стила на управлението - стандартен, еко, спорт или персонален. \"Инфинти\" QX50 е изграден върху изцяло нова платформа, която дава възможност за по-голямо вътрешно пространство и ефективност. Предните седалки са специално проектирани със съдействието на екипи от NASA и университета в Кейо, Япония, и базирани на изследвания в областта на нулевата гравитация. Формата им намалява натоварванията в гръбначните прешлени и крайниците. Задните седалки са на релси, за да гарантират променлив размер на мястото за пътници и товар. Така минималният багажен обем варира между 895 и 1048 литра. Максималната вместимост, при сгънати задни седалки, е 1699 литра. Сред асистиращите системи е ранно предупреждение за опасност от удар, която не само следи автомобила пред QX50, но и този преди него, за да може да предупреди навреме за намаляване на скоростта на пътния поток. Разбира се, не липсват система за предупреждение и предотвратяване напускането на лентата, както и система за контрол на мъртвата зона, в случай че има обект, попадащ в невидим за водача сектор на автомобила. Серийно фаровете са светодиодни, а гумите са по технология, която позволява изминаване на определено разстояние и когато са спукани. \"Инфинити\" QX50 е оборудван с кормилно управление с електронни импулси, което се адаптира към маниера на шофиране на водача. Оформлението на салона е ново, като за цялата информация и настройки се използват два дисплея върху централната конзола. Цената на автомобила с всички екстри е около 126 хиляди лева.", "date": "2019.03.08", "title": "България е първият пазар в ЕС, на който дебютира \"Инфинити\" с революционен мотор"}
{"url": "https://www.dnevnik.bg/bulgaria/2019/03/08/3401744_prokuraturata_shte_razsledva_georgi_semerdjiev_za/", "text": "Столичната районна прокуратура започва наказателно производство срещу Георги Семерджиев за лично укривателство на семейство Арабаджиеви. Именно в негово жилище в градчето Кабрера де мар, което се намира близо до Барселона,  бяха открити издирваните от повече от половин година  от българските власти Ветко и Маринела Арабаджиеви. Говорителят на главния прокурор Румяна Арнаудова уточни пред \"Фокус\", че Софийската районна прокуратура е уведомена, че Семерджиев вече е освободен, тъй като швейцарските власти са оттеглили искането си за екстрадицията му. Тя добави, че прокуратурата \"ще извърши спешни действия по събиране на доказателства и ангажиране на наказателната отговорност на личния укривател Георги Семерджиев\". Според  \"Капитал\"  Георги Семерджиев, известен като Жоро Шопа, е бил издирван заради разследване за пране на пари, водено в Швейцария. Той е от близкото обкръжение на осъдения в Италия и Румъния за наркотрафик Евелин Банев-Брендо. Според Търговския регистър синът на Георги Семерджиев - Лоренцо, и синът на Арабаджиеви - Вълчо, са били съдружници във фирма \"Фешън Рентал\" до 2017 година.", "date": "2019.03.08", "title": "Прокуратурата ще разследва Георги Семерджиев за укриването на Арабаджиеви"}
{"url": "https://www.dnevnik.bg/sport/2019/03/08/3401741_zashto_ima_duzpa_za_junaited_sreshtu_psj_otgovorut_na/", "text": "УЕФА защити решението на Дамир Скомина да отсъди дузпа за  \"Манчестър юнайтед\" срещу \"Пари Сен Жермен\" . Словенецът посочи бялата точка в 94-ата минута, а Маркъс Рашфорд отбеляза и класира \"червените дяволи\" за четвъртфиналите на Шампионската лига. Решението на Скомина  предизвика много спорове . В ситуацията Диого Далот отправи удар от дистанция, при който топката се отби в ръката на обръщащия се с гръб към нея Преснел Кимпембе. Първоначално реферът остави играта да продължи, но след видеопреглед на положението отсъди дузпа. Много бивши рефери и бивши футболисти, включително играли дълги години за \"Манчестър юнайтед\", изразиха несъгласие с решението. Според тях подобна ситуация би била подмината във Висшата лига, защото няма умисъл в действията на защитника на ПСЖ. Според УЕФА обаче решението на Скомина е абсолютно правилно.   \"След видеопрегледа на ситуацията реферът потвърди, че дистанцията между топката и ръката не беше малка и следователно ударът не може да бъде неочакван\", се казва в становището на европейската футболна централа. \"В допълнение ръката на защита не е близо до тялото. Това увеличи обема на тялото му и спря пътя на топката към вратата. Съдията следователно отсъди дузпа\", допълват от УЕФА.", "date": "2019.03.08", "title": "Защо има дузпа за \"Юнайтед\" срещу ПСЖ: Отговорът на УЕФА"}
{"url": "https://www.dnevnik.bg/tehnologii/2019/03/08/3401753_korabut_na_spacex_za_astronavti_uspeshno_se_spusna_v/", "text": "Спускаемият апарат на кораба Crew Dragon на компанията SpaceX успешно премина през земната атмосфера и се спусна в Атлантическия океан в края на мисия, която доближи света до началото на експлоатацията на частни кораби за пилотирани полети. Капсулата извърши демонстрационен полет с оборудван с датчици манекен на борда, скачи се автоматично с Международната космическа станция и след малко повече от седмица престой се отдели днес около 9:32 българско време и пое обратно към Земята. Проектът е поръчан от държавната аерокосмическа агенция НАСА (NASA), но тя само зададе параметрите и остави компанията сама да намери начин как да ги покрие. Ако проверката на данните за мисията потвърди, че тя е преминала безопасно, първият полет с астронавти на борда може да се проведе още през юни. Избрани са вече екипажите за първите два полета. По този начин САЩ си възстановяват изгубената през 2011 г. способност сами да извеждат от собствена територия и със собствени кораби астронавти на страната и на партньорски държави. След спирането на програмата \"космическа совалка\" полети до МКС се изпълняват единствено с руски ракети.", "date": "2019.03.08", "title": "Корабът на SpaceX за астронавти успешно се спусна в океана"}
{"url": "https://www.dnevnik.bg/biznes/2019/03/08/3401775_bnb_vnese_oficialno_kandidaturata_na_radoslav_milenkov/", "text": "Управителят на Българската народна банка Димитър Радев предложи на Народното събрание кандидатурата на Радослав Миленков за подуправител на БНБ – ръководител на управление \"Банков надзор\", се казва в официално съобщение на централната банка. Това става часове след като Народното събрание одобри правилата за избора на нов подуправител на мястото на подалия оставка Димитър Костов. Сега Миленков е председател на управителния съвет на Фонда за гарантиране на влоговете в банките. Ако бъде избран на новия пост, той няма да довърши мандатата си във фонда, изтичащ през есента. Процедурата за избора е значително скъсена след като финансовият министър Владислав Горанов беше предупредил, че постът не може да остане вакантен повече от две седмици заради течащите преговори с Европейската централна банка за присъединяването на България към валутния механизъм ERM II и банковия съюз. Към настоящият момент е в ход цялостна оценка на шест български банки отстрана на Европейската централна банка. В съобщението на БНБ Радослав Миленков е описан като \"добре познат и уважаван специалист в банковите среди, който е доказал своите професионални познания и добра репутация\". Преценката на номиниращия го е, че \"той разполага с всички необходими качества за ръководител на управление \"Банков надзор\" в БНБ, включително задълбочен поглед върху банковата система, практически знания за механизмите за осъществяване на банковия надзор, както и значителен управленски опит в няколко търговски банки\". \"В рамките на своя успешен мандат като председател на ФГВБ той поддържа добро сътрудничество с Българската народна банка, Министерството на финансите, банковата общност в страната и с други национални и международни институции\", е оценката на БНБ. Радослав Миленков е магистър по финанси. Завършил е Университета за национално и световно стопанство с отличие, владее английски език и не членува в политически партии, се добавя в съобщението. \"Капитал\" припомня , че кариерата на Миленков започва като одитор на банки в Deloitte, а през 2003 г. преминава в Първа инвестиционна банка (ПИБ). Там достига до позицията главен финансов директор и член на Управителния съвет, като напуска през 2011 г. След това за кратко ръководи дружеството за бързи кредити Easy Credit, за да поеме позицията изпълнителен директор на Общинска банка през есента на 2012 г. Там за кратко той е колега с Владислав Горанов, който също е изпълнителен директор на банката.  В разгара на кризата с Корпоративна търговска банка (КТБ) през 2014 г., дни преди фондът за гарантиране на влоговете да започне да изплаща гарантираните депозити в нея, Миленков е изтеглен да оглави институцията. Както сега, и тогава той получава поста след неочакваната оставка на председателя на управителния съвет на фонда Росен Николов. Тогава спекулациите в банковите среди бяха, че това е станало под натиск, като фондът по закон освен разплащането на 3.7 млрд. лв. имаше и важни функции по несъстоятелността на КТБ, включително избирането на синдиците и контрола над дейността им, коментира \"Капитал\". ", "date": "2019.03.08", "title": "БНБ внесе официално кандидатурата на Радослав Миленков за шеф на банковия надзор"}
{"url": "https://www.dnevnik.bg/sport/2019/03/08/3401759_levski_shte_reshi_vuprosa_s_kapitanskata_lenta_do/", "text": "До една-две седмици ще стане ясно кои ще са тримата капитани на \"Левски\". Това обяви старши треньорът Георги Дерменджиев на пресконференцията преди ключовия двубой с \"Лудогорец\" на \"Герена\" в неделя. Въпросът с капитанската лента стана обект на сериозна дискусия сред феновете на \"Левски\", след като през зимната пауза в отбора се завърнаха Николай Михайлов, Живко Миланов и Валери Божинов. От началото на сезона титулярен капитан на сините е Иван Горанов. Юношата на сините наследи лентата от Божидар Митрев. През есента, когато левият краен бранител отсъстваше, тя беше носена от различни играчи, сред които Габриел Обертан и Давид Яблонски. В неделя срещу \"Славия\", когато Горанов беше наказан заради натрупани картони, лентата беше на ръката на Николай Михайлов. Очаква се обаче за титулярен капитан да бъде избран Живко Миланов. Той се контузи на първата си тренировка със сините, но вече е възстановен и ще попадне в групата за мача с \"Лудогорец\". \"Много се коментира около капитанската лента и аз не знам защо. Не виждам защо трябва да се дискутира това. Отборът си има капитан\", каза Дерменджиев, но поясни, че скоро може да има промени. \"В близкото бъдеще - до седмица или две, когато всички бъдат вече здрави и на линия - ще се направи така, че да има първи, втори и трети капитан. Всичко ще бъде ясно и ще се знае. Ние вървим, както вече го говорихме, стъпка по стъпка\", допълни той. По думите му решението \"ще бъде взето от цялата съблекалнята - с всички футболисти и треньори\".", "date": "2019.03.08", "title": "\"Левски\" ще реши въпроса с капитанската лента до \"една-две седмици\""}
{"url": "https://www.dnevnik.bg/biznes/2019/03/08/3401690_policiia_obiskira_ofisi_na_operatora_na_cheshkata_tol/", "text": "Полицията и представители на антимонополните власти в Прага са влезли вчера в местните офиси на австрийската компания \"Капш\" (Kapsch TrafficCom), съобщава \"Ройтерс\". Причината за това е участието на компанията в обществени поръчки, сред които тази за тол-системата в страната, обявява пред местните медии Петр Шереда. Българското подразделение на \"Капш\" е компанията, който изгражда тол-системата и в България. Посочва, че засега няма повдигнати обвинения. Говорителят на фирмата в Чехия коментира по-рано, че полицията е поискала съдействие от директора на фирмата за Чехия Карел Файкс за разследване, което той се е съгласил да предостави. \"Никой не е арестуван, обвинен или ограничен по някакъв друг начин. \"Капш\" оказва максимално съдействие на полицията\", казва говорителят, като не посочва детайли по случая. От централния офис на компанията посочват, че претърсването е обхванало пет офиса в Чехия и апартамента на Файкс. \"Капш\" оперира чешката тол-система от 2007 г., но губи търга за 474.1 млн. долара за управление на системата от следващата година. Търгът е спечелен от чешко-словашки консорциум. Министерството на транспорта е подписало договора с консорциума миналата година. Антимонополната комисия одобри резултатите от търга през февруари, посочва \"Ройтерс\". Чешкото звено за борба с организираната престъпност обяви в \"Туитър\", че провежданата операция е във връзка с две криминални разследвания. Според чешкото издание echo24.cz властите проверяват и Ярослав Фалтинек, първи зам-председател на управляващото в страната движение ANO, за това дали се е опитвал да повлияе в полза на \"Капш\" на резултата от обявения търг за тол-система. В четвъртък полицията е иззела компютъра и личния му телефон. Националният център за борба с организираната престъпност е следял от ноември 2017 г. действията на Карел Файкс и на Петр Равай, ръководителят на Службата за защита на конкуренцията (ÚOHS). Фалтинек и Рафай са се срещали и според полицията е имало уговорка държавният служител да даде информация какво трябва да направи \"Капш\", за да спечели търга. Фалтинек обаче уточнява в петък, че през ноември 2017 г. е бил член на Транспортния съвет на коалицията и като такъв се е срещал с всички участници в процедурата и тези контакти са напълно законни. Новата тол-система трябва да заработи от 1 декември, а през януари 2020 г. вече да покрива всички първокласни пътища в Чехия. Операторът ще получи за 10-годишния договор на експлоатация 10.75 млрд. крони (419 млн. евро).", "date": "2019.03.08", "title": "Полиция обискира офиси на оператора на чешката тол-система \"Капш\" в Прага"}
{"url": "https://www.dnevnik.bg/bulgaria/2019/03/08/3401792_lozan_panov_objalva_otkaza_za_disciplinarno/", "text": "Председателят на Върховния касационен съд (ВКС) Лозан Панов обжалва отказа на Съдийската колегия да образува дисциплинарно производство срещу шефа на Апелативния специализиран наказателен съд Георги Ушев. В съобщение на сайта си ВКС не съобщава какви са мотивите, но припомня, че предложението за образуване на дисциплинарка срещу Ушев е на база изводите в доклада от проверката в апелативния спецсъд по повод мярката за неотклонение на отстранения кмет на столичния район \"Младост\" Десислава Иванчева, заместничката ѝ Биляна Петрова и предшественика ѝ Петко Дюлгеров, съобщава  news.lex.bg.  В него Панов твърди, че Георги Ушев е допуснал безпрецедентно накърняване на основната роля на съда на независим и безпристрастен арбитър. Според Панов две са нарушенията, открити при проверката на ВКС. Съдийската колегия отказа да образува дисциплинарно дело срещу Ушев в края на февруари.", "date": "2019.03.08", "title": "Лозан Панов обжалва отказа за дисциплинарно производство срещу шефа на Апелативния спецсъд"}
{"url": "https://www.dnevnik.bg/evropa/2019/03/08/3401798_mei_ako_parlamentut_othvurli_sdelkata_za_brekzit_moje/", "text": "Британският министър-председател Тереза Мей каза днес, че ако парламентът в Лондон отхвърли нейното споразумение за Брекзит  идната седмица , \"може никога да не напуснем ЕС\", предаде \"Асошиейтед прес\". \"Великобритания ще бъде изправена пред продължителна несигурност и може никога да не напусне Европейски съюз, ако законодателите идната седмица гласуват срещу сделката за напускане, договорена с Брюксел, каза Мей. \"Подкрепете я и Обединеното кралство ще напусне ЕС, отхвърлете я и никой не знае какво ще се случи\", каза министър-председателят в реч в Гримсби, Източна Англия. Мей добави: \"Може така и да не напуснем. Единственото сигурно нещо ще е продължителна несигурност.  Още месеци ще спорим  за Брекзит, а вместо това бихме могли да се съсредоточим върху подобряване на нашето здравеопазване, училища и общности\", предупреди Мей, цитирана от \"Ройтерс\". Мей каза още, че ЕС и британските преговарящи трябва да дадат \"още един тласък\" за преодоляване на опасенията, които пречат на членовете на британския парламент да подкрепят споразумението за напускане, договорено миналата година\". \"Затова нека не се въздържаме. Нека направим това, което е нужно, така че законодателите да подкрепят сделката във вторник\", каза Мей в Гримсби. /БТА", "date": "2019.03.08", "title": "Мей: Ако парламентът отхвърли сделката за Брекзит, може никога да не напуснем ЕС"}
{"url": "https://www.dnevnik.bg/sviat/2019/03/08/3401804_bivshiiat_shef_na_razuznavaneto_na_severna_makedoniia/", "text": "Бившият директор на Службата за сигурност и контраразузнаване (УБК) на Северна Македония Сашо Миялков е осъден на 3 години затвор, предадоха медиите в Скопие. Миялков бе обвинен по т.нар. \"Титаник 2\" - дело за подкуп, тъй като прокуратурата твърдеше, че е приел награда за противозаконно влияние. По същото дело получиха присъди още няколко души, сред които лидерът на Демократичната партия на албанците (ДПА, някога водеща сред албанците в Северна Македония) Мендух Тачи. Той ще прекара в затвора три години и два месеца. Специалната прокуратура (CJO)  на Северна Македония обвиняваше Миялков - братовчед на бившия премиер Никола Груевски, - че като директор на УБК и член на Изпълнителната комисия на консервативната ВМРО-ДПМНЕ е използвал влиянието си, за да издейства анулиране на резултатите от изборите на няколко места в Струмица на местния вот през 2013 г. Миялков използвал за целта Мендух Тачи, а в схемата участвали и други обвиняеми като члена на Държавната изборна комисия от ДПА Бедредин Ибраими. С действията си те незаконно дали на Васил Пишев, кандидата на ВМРО-ДПМНЕ от Струмица, възможност да продължи изборната битка във втория тур и освен че нарушили законите, нанесли вреда на бюджета. Миялков и Ибраими остават в ареста до момента на влизане в сила на присъдата и няма да бъдат на свобода, докато обжалват.", "date": "2019.03.08", "title": "Бившият шеф на разузнаването на Северна Македония е осъден на 3 години затвор"}
{"url": "https://www.dnevnik.bg/razvlechenie/2019/03/08/3401740_filmut_koito_zaplashva_da_zatrie_onova_koeto_ostana_ot/", "text": "Стар епизод от \"Семейство Спимпсън\" с гласа на Майкъл Джексън ще бъде изтеглен от всички бъдещи излъчвания. Това обяви днес продуцентът на поредицата пред \"Уолстрийт джърнъл\". Няколко радиостанции в Нова Зеландия, Холандия и Канада обявиха, че спират излъчването на неговите песни, писа \"Венити Феър\". И това е само част от лавината от негативни последствия, които документалният филм \"Напускайки Невърленд\" има върху образа, както и наследниците на Краля на попа, който почина през 2009 г. на 50-годишна възраст. Премиерата на филма на български език е днес в онлайн стрийминг платформата HBO GO, а по телевизионния канал на HBO ще бъде излъчен в две поредни вечери на 10 и 11 март от 21 ч. Всяка от двете части е с продължителност от по 1 час и 56 минути. Още в края на февруари наследниците на изпълнителя, които по данни на \"Гардиън\" са спечелили 2,1 мрлд. долара от смъртта на Джаксън насам,  заведоха дело срещу HBO  с мотивите, че документалният филм, съдържаш твърдения за сексуално посегателство върху деца, нарушава предварително подписано споразумение името на певеца да не бъде очерняно. Те определиха филма като \"осъдително очерняне\" и се опитаха да блокират излъчването му.  За пръв път филмът на Channel 4 бе представен пред публика по време на \"Сънданс\" през януари и предизвика вълна от противоречиви коментари, които поставиха почитателите на Майкъл Джаксън пред дилемата да измерват тежестта на музиката му срещу тежестта на твърденията на двама души - Уейд Робсън и Джеймс Сейфчук, които в момента са съответно на 41 и 37 години и говорят за събития от тяхното детство, когато са били на 5 и 8 години.  И двамата разказват приблизително сходни истории за това как като деца се запознават със звездата и семействата им постепенно стават близки с Джексън. Те твърдят, че с времето той се е превърнал в техен ментор и след като биват поканени в имението му \"Невърленд\", певецът постепенно започва да ги изолира от близките им и да злоупотребява с тях. Представители на наследниците на певеца заявиха, че филмът наподобява \"убийството от таблоиден характер, което Майкъл Джексън понасяше цял живот, а сега и в смъртта си\". Те допълват, че \"филмът взима предвид непотвърдени обвинения, които се предполага да са се случили преди 20 години, и ги третира като факт\". Според Иимон Форд, експерт в музикалната индустрия, наследниците на звездата са изправени пред безпрецедентно упражнение, в което трябва да се опитат да опазят най-доходоносното посмъртно състояние в историята на музиката. Той коментира, че това е съвсем нова ера в начина на управление на подобен тип наследства, тъй като става дума за борба срещу ограничаването, а не за повишаване на профила на даден творец. \"В известен смисъл мениджмънтът на това наследство трябва да създаде наратива около един артист - те са режисьорите на разказа\", допълва той. ", "date": "2019.03.08", "title": "Филмът, който заплашва да затрие онова, което остана от Майкъл Джексън"}
{"url": "https://www.dnevnik.bg/sviat/2019/03/08/3401635_protestite_sreshtu_buteflika_-_povratna_tochka_v_aljir/", "text": "Изминаха две седмици от началото на масови протести в Алжир срещу кандидатирането на президента Абделазиз Бутефлика за пети мандат, които станаха най-големите демонстрации в богатата на петрол страна от десетилетия. Интензивността на националните протести беше изненада, особено в столицата Алжир, където протестите официално са забранени от 2001 г. Анализаторите са единодушни, че това е критичен момент в политическата история на северноафриканската страна, и все пак мащабът на промяната, която би могла да последва в резултат, остава неясен. \"Това е повратна точка в историята на Алжир\", каза пред ДПА Мохамед Кантари, професор от Алжирския университет. Той нарече протестите \"земетресение\", но уточни, че силата им може да намалее, \"ако се намери решение, което да удовлетвори всички\". Демонстрантите са се обединили около едно искане: оттегляне на Бутефлика от президентската надпревара. Не е ясно обаче какви ще бъдат следващите стъпки, независимо дали Бутефлика ще продължи участието си в предизборната борба, или президентът и обкръжението му ще отстъпят пред обществения натиск и той ще се оттегли. Намирането на алтернатива на Бутефлика, която да бъде подкрепена от сегашното обкръжение на президента, не е лесна задача поради \"негласните договорки\" между фигурите от тази група, каза Юсеф Бениза, професор по политически науки в университета \"Батна\". Това включва и желанието на президента \"да умре на президентския пост, което е провокативно за улицата\", добави той. \"Липсва подготвен алтернативен кандидат за приемник, който да наследи поста, така че да осигури хармония между различните фактори във властта. Бутефлика през изминалия период неутрализира много от тях, като се заобиколи с много политически, социални и икономически играчи\", каза Бениза. Това може би е причината, поради която Бутефлика предложи необходимите според него отстъпки, за да се успокои улицата. В писмо, прочетено от ръководителя на кампанията му, Бутефлика предложи поредица от реформи, включително предсрочни президентски избори, ако бъде избран на 18 април. Обещанията и те изпълват всеки ден улиците в различни градове в цялата страна. В продължение на години се смяташе, че Бутефлика, чиято годност да продължи да управлява е под въпрос още от президентските избори през 2014 г., е само параван, зад който стои група от влиятелни бизнесмени и военни, които влияят върху процеса на взимане на решения. По-малкият брат на Бутефлика, Саид, е президентски съветник и е смятан за силата, стояща зад редица решения, взети миналата година, които доведоха до уволнението на няколко висши военни и полицейски служители. Макар да не бяха дадени ясни обяснения за тези стъпки, те бяха възприети като опит да се осуети всяка евентуална опозиция срещу кандидатурата на Бутефлика, особено в управляващата партия Фронт за национално освобождение, която издига кандидатурата му. Боледуващият 82-годишен президент (роден на 2 март 1937 г.) получи инсулт през 2013 г. и рядко се появява публично. Той е в болница в Женева от 24 февруари за \"редовни медицински изследвания\" според президентството. Според Бениза има признаци, че кандидатурата на бившия генерал Али Гадири \"е опит от страна на \"дълбоката държава\" да гарантира приемственост на системата, ако се окаже, че Бутефлика е неспособен да продължи да заема поста\". В момента Гадири е смятан за най-силният съперник на Бутефлика, който е на власт от 1999 г. Опозиционните групи са фрагментирани от години и не могат да се обединят около общ кандидат, който да се изправи срещу Бутефлика през април. Нещо повече - някои партии решиха да бойкотират изборите. Армията  предупреди , че обратно в \"болезнените години\", намек за гражданската война в страната през 90-те, която отне живота на 200 хил. алжирци. Според политическия анализатор Абделрахман Беншериет изявлението на началника на генералния щаб на армията Гаид Салех, който обвини неназовани сили, че се опитват да дестабилизират страната, е \"блед опит да се постигне компромис\". \"Алжир е управляван чрез марионетка през последните шест години от онези, които искат да откраднат желанията на хората\", каза Беншериет, който очаква властите \"да манипулират улицата и да използват гнева на протестиращите, докато постигнат целта си\". Алжир очаква Конституционният съд, който разглежда документите на кандидатите, да реши на 13 март дали ще приеме кандидатурата на Бутефлика. Беншериет тълкува обещанията на Бутефлика за реформи и изявлението на армията като ескалация на напрежението и предупреждава, че продължаването на протестите \"не е здравословно\", тъй като се опасява от връщане към гражданска война. /БТА", "date": "2019.03.08", "title": "Протестите срещу Бутефлика - повратна точка в Алжир или риск от гражданска война"}
{"url": "https://www.dnevnik.bg/politika/2019/03/08/3401819_kapital_suvetnik_na_siderov_e_vruzkata_na_ataka_s/", "text": "Настоящият съветник на Волен Сидеров Христо Маринов участва заедно с двама политически обвързани италианци във фирма, регистрирана на адрес в Москва. Тя е с разнообразна дейност, която включва и представителство в медиите. Съдружници в нея освен Маринов са и няколко италианци, данните за които сочат, че са политически обвързани. Това съобщава в последния си брой  \"Капитал\",  като се позовава на данни от руския търговски регистър и разследване на италианско издание, както и на разговори с някои от цитираните личности. Изданието посочва, че Христо Маринов през последните години е рамо до рамо с лидера на \"Атака\" Волен Сидеров при посещенията му в Москва или Крим. Неизвестният за широката публика Маринов попада и в разследване на италианското списание \"Еспресо\" за финансирането от Русия на местната управляваща националистическа партия \"Лига\". Маринов е съдружник и в няколко фирми с руски граждани, които са или близки до властта, или могат да бъдат свързани с руските служби за сигурност, посочва \"Капитал\".  Италианските съдружници на Маринов в \"Глобал Сервис Интернационалий\" са секретари на асоциацията \"Ломбардия - Русия\". Разкритията на \"Еспресо\" сглобяват парче от пъзела, което показва обвързаността на крайнодесните формации от ЕС (в случая в България и Италия) с режима на Путин и прокарването на руската пропаганда. Всичко по темата четете в \"Капитал\".", "date": "2019.03.08", "title": "\"Капитал\": Съветник на Сидеров е връзката на \"Атака\" с руските служби"}
{"url": "https://www.dnevnik.bg/skorost/suveti_predi_put/2019/03/08/3400766_globite_za_vinetki_do_kraia_na_godinata_shte_se/", "text": "Ако по една или друга причина сте пътували без винетка тези дни и се притеснявате дали няма да получите глоба по пощата, можете да си отдъхнете. До края на годината санкции за неизрядните ще се налагат само на пътя, след като водачите бъдат спрени от служители на Националното тол управление, Пътна полиция или проверени от служители на гранична полиция при излизане от страната. Това следва от  отговор на Националното тол управление до Съюза на българските автомобилисти  по повод тяхно запитване. Причината да няма електронно правоприлагане е, че все още има действащи хартиени винетки. След като плановете за трансформирането им в електронни бяха преразгледани, в базата данни на тол управлението няма информация за водачите, които са изрядни на база старата организация за плащане на пътуването по пътищата. При това положение хиляди автомобили с хартиени винетки излизат като нарушители, а при комуникация по пощата няма как да се отсеят неизрядните. Глобите към днешна дата Както е известно, от началото на годината контролът за плащането на ползването на пътищата се осъществява основно от служители на тол полицията чрез стационарни и мобилни камери. По снимки от монтираните на рамки над пътищата средства за заснемане глоби ще започнат да се налагат от следващата година. До края на годината каращите без винетка ще се санкционират на място. Ако това бъде направено от служителите на т.нар. тол полиция, на нарушителя ще му бъде предложено да заплати компенсаторна такса на място, която за лек автомобил е 70 лева. Плащането може да стане само с дебитна или кредитна карта. Ако не бъде платена на място, компенсаторната такса може да бъде погасена по банков път в срок от две седмици. При положение че в този срок няма плащане, влиза в сила наказателно постановление, което за леките автомобили е 300 лева. От националното тол управлението напомнят, че хартиеният винетен стикер трябва да остане залепен на предното стъкло на автомобила до изтичане на валидността му. Как се купува електронна винетка Тук е моментът да припомним, че към момента електронни винетки могат да се купят през сайта bgtoll.bg и специално разработено мобилно приложение. Плащането в тях ще може да става с дебитна или кредитна карта, както и с банков превод. От Агенция \"Пътна инфраструктура\" уточняват, че при положение че се плаща с карта, това може да стане и броени минути преди пътуването, но ако се разчита на банков превод, е добре той да бъде направен няколко дни преди тръгването. Важно е, преди да се потвърди плащането, да се провери дали номерът на колата е въведен правилно, тъй като при грешка парите не се възстановяват. Електронна винетка може да се купи от терминали за самотаксуване в търговските обекти, както и на каса в познатите досега места - бензиностанции, пощенските клонове, областните пътни управления, easypay, офиси на А1. Хубаво е, преди да потеглите на път, да проверите на сайта bgtoll.bg или в мобилното приложение дали за автомобила ви има информация, че е с винетка. Цените на винетките не се променят, като за леките коли годишната струва 97 лева, тримесечната - 54 лв., месечната - 30 лв., а седмичната - 15 лв. Нова е уикенд винетката с цена 10 лева, която важи от 12 часа в петък до полунощ в неделя.", "date": "2019.03.08", "title": "Глобите за винетки до края на годината ще се налагат само на пътя"}
{"url": "https://www.dnevnik.bg/sport/2019/03/08/3401279_nad_70_ekstremni_skiori_i_snoubordisti_shte_premeriat/", "text": "За пета поредна година Витоша ще приеме фрийрайд състезание по ски и сноуборд. \"Витоша X Lines\" ще се проведе в събота в района на лифта \"Витошко лале 2\" и местността Резньовете. В състезанието, което е част от инициативата \"София - Европейска столица на спорта\", ще участват над 70 състезатели. Надпреварата дава възможност за деца и младежи да демонстрират уменията си в няколко възрастови групи. Състезателният склон е разнообразен и включва стръмни участъци, скали и други интересни елементи, като е разделен на няколко зони с различна трудност, съобщиха организаторите. ", "date": "2019.03.08", "title": "Над 70 екстремни скиори и сноубордисти ще премерят сили във \"Витоша X lines\""}
{"url": "https://www.dnevnik.bg/video/2019/03/08/3401142_video_purviiat_ruski_tank_s_toaletna/", "text": "Руският танк \"Армата\" е първият, оборудван с тоалетна, съобщи агенция ТАСС, като цитира производителя от Уралското конструкторско бюро за транспортно машиностроене. \"В този танк първоначално е предвидена възможността за продължително изпълнение на боеви задачи от екипажа, затова в него има така нареченото устройство СЖО... или, просто казано, тоалетна,\" казва директорът по качеството и информационните технологии Иля Баранов. \"Армата\" бе показан за пръв път на широката публика в Москва през 2015 г. на парада за Деня на победата. \"Конструкторите решиха проблема с отсъствията на удобства в танка... оборудвани са санитарни помещения.\"", "date": "2019.03.08", "title": "Видео: Първият руски танк с тоалетна"}
{"url": "https://www.dnevnik.bg/sviat/2019/03/08/3401281_gugul_tvurdi_che_plashtala_po-malko_na_mujete_prez/", "text": "Технологичният гигант \"Гугъл\", често обвиняван, че предлага по-малко заплаще на жени, твърди, че поне една категория служители мъже са получавали по-малки възнаграждения от колегите жени. В публикация в  блога  си, разпространена от американски издания, \"Гугъл\" обяснява, че целта на скорошно проучване била да се определи дали жените и представителите на малцинствата действително получават по-малко пари за една и съща работа. Изследването, довело до непропорционално голям брой увеличения на заплати за хиляди мъже, всъщност се прави всяка година. Последното съобщение на \"Гугъл\", където темата за неравенството между половете и без това е взривоопасна, обаче идва в деликатен момент на натиск върху Силициевата долина да реши въпроси, свързани със  сексуалния тормоз на работното място  и разликата в заплащането, пише \"Ню Йорк таймс\". Срещу \"Гугъл\" са заведени дела от бивши служители, които твърдят, че им се е плащало по-малко, отколкото на мъже със същата квалификация. Според критици на последното изследване то създава фалшиво впечатление, че въпросът е решен - най-малкото защото зад числата се крият други проблеми като по-ниската стартова заплата или по-малките увеличения за жени спрямо тези на мъжете. Освен това категориите служители могат да заблудят - бивши служители жени, назначени в определена категория, твърдят, че мъже могат автоматично да влязат в по-висока. Кей Елис, работила за \"Гугъл\", например твърди прред съд в САЩ, че през 2010 г. е наета като служител \"трето ниво\" (наскоро завършили), въпреки че има четири години опит, а колега мъж е получил позицията в \"четвърто ниво\", за която тя е кандидатствала, няколко седмици по-късно, със същия опит. \"Гугъл\" не споменава конкретни числа, но казва, че е изследвала данни за 91% от служителите си. В резултат са изплатени компенсации за 9.7 млн. долара на 10 677 служители тази година - при 270 хил. долара за 228 души миналата година. Не е известно дали всички получили компенсация са мъже, но броят им е немалка част от служителите. Компанията майка, \"Алфабет\", предлага работа на над 98 700 души по данни от миналия месец, а десетки хиляди от тях (и по неофициални данни - значително над половината) са служители на \"Гугъл\". Не липсват и обратни примери за отношенията в \"Гугъл\", която  уволнен инженер  съди за  дискриминация  към белите мъже и привържениците на американския президент Доналд Тръмп.", "date": "2019.03.08", "title": "\"Гугъл\" е плащала по-малко на хиляди мъже през 2018 г."}
{"url": "https://www.dnevnik.bg/evropa/evropeiski_parlament/2019/03/08/3401066_ot_ulicata_pred_urnite_zelenite_sa_optimisti_za/", "text": "Демонстрации по повод климата и стремеж към промени, дал подтик за съперничество с партиите, управляващи отдавна - европейските Зелени разчитат да превърнат народните движения в свой политически капитал за изборите през май, при все че първите анкети не вдъхват особен оптимизъм. Надежди на Зелените дава улицата. Не само шествията в защита на климата от последните седмици - по-специално  младежките инициативи  като тези в Белгия, откъдето младите хора всеки четвъртък правят обръщения към политическите си лидери. Да добавим и демонстрациите в подкрепа на демокрацията и правовата държава в Унгария и Румъния. Също и движенията, бранещи правата на жените, в Полша и Ирландия. С поглед към европейските избори от 23 до 26 май Зелените наистина се канят \"да заведат движенията, които виждаме на улицата, пред урните\", обясни шефът на избирателния щаб Сибрен Коистра при  официалното откриване  на кампанията на европейските Зелени в сряда в Брюксел. Обмислен е дори шрифтът на предизборните афиши, напомнящ плакатите на демонстрантите и всякакви транспаранти с искания. Обмислен е и лозунгът \"Хайде да действаме. Заедно!\" (\"Let's act. Together!\"), близък до призива на шведската тийнейджърка Грета Тунберг - новата икона на борбата с климатичните промени. \"От десет години сме в Европейския парламент, но усещаме повече от всякога спешната нужда от истински промени в Европа\", заяви на пресконференция евродепутатът Бас Ейкаут, една от двете водещи фигури в листите на европейско равнище. Рамо до рамо с 42-годишния холандец климатолог Ска Келер от Източна Германия се впуска на 37-годишна възраст във втората си кампания като \" Spitzenkandidat \" (германски термин, често използван в европейската надпревара), следвайки традицията на Зелените за представяне в равноправен тандем. Въпросът им е: каква Европа искаме? Зелените са взели на мерник разнообразните националисти и еврофоби, но също и Европейската народна партия (ЕНП) на Манфред Вебер, партията на германския канцлер Ангела Меркел и на сегашния председател на Европейската комисия Жан-Клод Юнкер, основна политическа сила в европарламента. \"Хората са на улицата, защото искат една различна Европа\", казва Бас Ейкаут, а Ска Келер се пита доколко \"заслужава доверие\" десницата, щом държи в редиците си националконсервативния лидер  Виктор Орбан  и управлява заедно с крайнодесните в Австрия. Оптимизмът на Зелените не намира обаче кой знае какво потвърждение в данните от първите анкети, публикувани три месеца преди вота. Според по-скорошни прогнози, публикувани от службите на европарламента на 25 февруари, групата на Зелените/Свободен европейски алианс ще получи 49 места при 52 в сегашния състав (от общо 705 места след Брекзит срещу 751 в днешния Европарламент). \"Географски пречки\" Тази политическа група включва представители на 18 страни членки - десетина са само от партиите, съдружни със Зелените. \"Естествено ще трябва да компенсираме (напускането на) шестима британци, ако и когато дойде Брекзит. Страшно трудно е това - 6 от 52. Но сме напълно сигурни, че няма само да компенсираме липсата, но ще се разширим. А да се разширим в един стесняващ се парламент - това ще е истинско постижение\", изтъква Ска Келер, добавяйки, че Зелените често са \"подценявани\" в анкетите. Партията все още среща географски пречки заради твърде ограничената електорална база в Северозападна Европа с бастиони във Франция и Германия, а също така в Холандия и Белгия, където скоро отбеляза изборни победи. \"Наистина има страни, в които винаги сме срещали трудности. Освен това в много страни от Източна Европа все още сме ново явление и минава време, докато хората ни опознаят\", признава Ска Келер. При все това, подчертава тя, Зелените успяха да представят кандидати \"навсякъде\" по време на последните общински избори в Полша - \"окуражаваща\" тенденция в страна, където стават все по-настоятелни исканията, свързани с околната среда, по-специално с големите проблеми около замърсяването на въздуха. В Полша Зелените тръгват на избори в коалиция също както и в Словения. \"Действайки в екип, сме убедени, че това ще проправи за движението път към политическата арена и ще получим повече подкрепа в тези страни\", уверява Бас Ейкаут. /БТА", "date": "2019.03.08", "title": "\"От улицата пред урните\": европейските Зелени са оптимисти за евроизборите"}
{"url": "https://www.dnevnik.bg/sviat/2019/03/08/3401292_slovashkata_erin_brokovich_poveche_v_prezidentskata/", "text": "Година след като убийството на разследващ журналист предизвика сътресение в словашката политиката, една юристка и активистка на борбата срещу корупцията изведнъж излезе начело в надпреварата за президент, понесена от вълната на обществения гняв срещу корупцията. Четирийсет и петгодишната Зузана Чапутова беше наречена от нейни колеги юристи \"словашката Ерин Брокович\", защото оглави ожесточена борба срещу незаконно депо за отпадъци в родния си град, което породи асоциации със сюжета на филма, донесъл \"Оскар\" на Джулия Робъртс. Дебютантка в политиката, миналата седмица тя неочаквано  излезе на първо място в анкетите  за президентските избори, след като друг опозиционен кандидат се оттегли и я подкрепи. Сега тя се радва на над 50 процента подкрепа, само десетина дни преди изборите на 16 март. Посланието ѝ се хареса на избирателите, обърнали се срещу управляващата партия \"Смер\", която от 2006 г. господства в политическия пейзаж на страната и има най-голямата парламентарна група. Изборите ще са първите, откакто лидерът на \"Смер\" Роберт Фицо, словашки премиер през 10 от последните 12 години, беше принуден да подаде оставка след масовите демонстрации, последвали убийството на  разследващия журналист Ян Куцяк . Куцяк, който разследваше случаи на отклоняване на средства, свързани с политически обвързани бизнесмени, бе застрелян в дома си заедно със своята годеница. На четирима души бяха повдигнати обвинения, но властите не са стигнали до мотива за убийствата. Последвалите антиправителствени протести бяха най-големите в трите десетилетия на посткомунистическа история на Словакия. Въпреки че президентът няма големи правомощия, свързани с ежедневния живот, постът му може да се окаже решаващ за изкореняването на корупцията, тъй като президентът има право на вето върху назначенията на висши прокурори и съдии. \"При положение, че мандатът на главния прокурор изтича догодина, а на специалния прокурор - през 2021 г., президентът има право да посочи кой да ги смени\", каза Чапутова в интервю за \"Ройтерс\". Нейната победа почти сигурно ще разбие надеждите на Фицо да се оттегли от политиката, като стане член на Конституционния съд. \"В Словакия се наблюдават признаци на \"завземане на държавата\": властта не се упражнява от избраните, а от онези, които \"дърпат конците\" зад сцената\", каза Чапутова, и добави: \"Имаме проблем с корупцията, както и в други европейски страни, както и с търсенето на отговорност. Но виждам надежда в хората, които се активизират, протестират и призовават за промяна\". Въпреки че Словакия е сред най-бързо развиващите се икономики в Европейския съюз, тя се нарежда на 57-мо място от 180 страни в класацията за възприятие на корупцията на \"Прозрачност без граници\" след съседите си Полша и Чехия, но преди Унгария. Борба срещу сметището Чапутова стана известна с 14-годишната си борба срещу незаконно сметище в Пезинок, близо до по-старо депо за отпадъци, откъдето изтичаха токсични отпадъци. Заради това заболеваемостта от определен вид рак там е осем пъти над средната за страната. През 2017 г. тя се включи в кампания, принудила словашкия парламент да отмени амнистията, дадена от бившия премиер Владимир Мечиар на своя началник на тайните служби и други хора за отвличането през 1995 г. на сина на тогавашния президент Михал Ковач. Помилването бе възприето от много словаци като опит да се гарантира, че закриляната от държавата престъпност ще остане ненаказана. Мечиар отрече да има някаква вина за отвличането. Чапутова, разведена майка на две деца, се обявява против призивите за забрана на абортите и подкрепя осиновяванията от гей двойки и с това отблъсква някои избиратели в социално консервативната държава. Но допитване на агенция \"АКО\" от 1 март, последното преди двуседмичния предизборен мораториум върху социологическите проучвания, показа подкрепа за Чапутова от 52.9 процента, далеч надминаваща тази за Марош Шефчович, кариерен дипломат и вицепредседател на Европейската комисия, подкрепян от Смер. Ако нито един от кандидатите не спечели повече от 50 процента от гласовете на имащите право на глас, двамата кандидати с най-много гласове ще се изправят на втори тур две седмици по-късно. Отиващият си президент Андрей Киска победи Фицо в балотажа на последните президентски избори през 2014 г., но не се кандидатира отново и подкрепя Чапутова. \"Избирателите са уморени от дългото управление на партия Смер\", каза пред \"Ройтерс\" политическият анализатор Мариан Леско, и добави: \"Въпросът сега е: искате ли пак същото или промяна?\". /БТА", "date": "2019.03.08", "title": "\"Словашката Ерин Брокович\" поведе в президентската надпревара"}
{"url": "https://www.dnevnik.bg/skorost/2019/03/08/3401194_ot_q4_i-tron_koncept_shte_se_rodi_petiiat/", "text": "Ауди Q4 и-трон концепт\" (Q4 e-tron Concept) е една от премиерите на  автосалона в Женева , който продължава до 17 март. Той е поглед към серийната версия, която ще се произвежда от края на 2020 година като пети електрически модел на марката. \"Q4 и-трон концепт\" е с дължина около 4.60 метра, двойно предаване и мощност 301 конски сили, идваща от два електромотора. Разпределението на въртящия момент между предния и задния мост е електронно и става за части от секундата. Автомобилът се ускорява до 100 км/ч за 6.3 секунди, а максималната скорост е ограничена на 180 км/ч. Окачването е с променливи характеристики. Пробегът на концептуалния автомобил е до 450 километра. Батериите на \"Q4 и-трон концепт\" заемат почти целия обем в подподовата конструкция на каросерията между осите и са с капацитет 82 киловатчаса. Автомобилът е с междуосие 2.77 метра, което го позиционира един клас по-високо и гарантира просторен салон. Максималното усвояване на вътрешния обем е подпомогнато от липсата на тунел за трансмисията и кардана, които присъстват при стандартните кросоувъри. Облицовките на пода на \"Q4 и-трон концепт\" е произведени от рециклирани материали. Отново от екосъображения вместо с хромирани метални декорни рамки повърхностите са покрити с висококачествени многослойни лакове. Зад волана е разположен дисплеят на виртуалния кокпит, изобразяващ важни елементи от информацията като скорост, ниво на заряд и навигационни данни. В средата, над централната конзола, е монтиран 12.3-инчов сензорен екран, чрез който функциите на автомобила и инфоразвлекателната система се изобразяват и управляват. Първият електрически модели на \"Ауди\" - \"и-трон\" (e-tron), беше представени преди година. До края на 2020 г. електрическият флот на марката трябва да обединява пет автомобила в различни сегменти. По-късно през тази година ще бъде представена компактният хечбек \"Ауди и-трон Спортбек\" (Audi e-tron Sportback). Следва \"Ауди\" Q2Eл е-трон\" (Audi Q2L e-tron), който е специално създаден за китайския пазар. Представянето на серийната версия на спортното купе с четири врати \"Ауди е-трон Джи Ти\" (Audi e-tron GT), проектиран от \"Ауди спорт\", се очаква през втората половина на 2020 година. Компактният \"Q4 и-трон\" ще направи своя дебют по същото време. \"Ауди\" планира до 2025 година да разполага с 12 електрически модела във всички сегменти, а една трета от продажбите да са на електромобили.", "date": "2019.03.08", "title": "От \"Q4 и-трон концепт\" ще се роди петият електрически модел на \"Ауди\""}
{"url": "https://www.dnevnik.bg/razvlechenie/2019/03/08/3401285_duhov_kvartet_predstavia_v_sofiia_starinna_muzika_ot/", "text": "Пролетта идва в София с музиката на испанския духов квинтет Academia de los Afectos и неговите изпълнения на класически произведения. Два дни след представянето им пред най-младите почитатели на класическата музика в поредния  \"Концерт на възглавници\" , четиримата музиканти ще свирят и за по-зрялата публика в столицата. Изпълнението е поредното от  цикъла камерни концерти \"Мотив\" , съобщават организаторите от \"Модо България\". Пабло Соса дел Росарио (флейта), Алехандро Фариня Мартин (кларинет), Хуго Родригес Артеага (фагот) и Рикардо Родригес Гарсия (валдхорна) ще излязат на сцената в Експо Баня София (бул. \"Княгиня Мария Луиза\" №16 на 12 март от 19.30 ч. Програмата им включва музика от популярния канарски композитор Теобалдо Пауър, както и произведения от Южен Валкиер, Каспар Кумер и Джоакино Росини. Academia de los Afectos е създадена благодарение на споделените общи интереси между колеги от Консерваторията в Хага през 2014г. Младите музиканти създават ансамбъл за ранна музика и със старинни инструменти пресъздават музиката на осемнадесети и деветнадесети век. Сцената на концерта е избрана в духа на артистичната концепция на поредицата \"Мотив\" - за ограничен брой зрители и непосредствено общуване между музикантите и публиката. Местата в залата са 50, а билети се продават на  страницата на концерта , на касите на Eventim в страната или  онлайн  и на място непосредствено преди събитието", "date": "2019.03.08", "title": "Духов квартет представя в София класическа музика от Испания"}
{"url": "https://www.dnevnik.bg/evropa/2019/03/08/3401377_mei_zasilva_natiska_vurhu_brjuksel_predi_kljuchoviia/", "text": "Британският премиер Тереза Мей ще засили натиска над Брюксел днес, за да се излезе от задънената улица в дискусиите за Брекзит, предадоха световните агенции. В реч в Гримзби, в Североизточна Англия, Мей ще засегне въпроса за водените преговори с Брюксел за отстъпки по договорката за Брекзит в частта й за предпазния механизъм за Северна Ирландия, който ще гарантира, че няма да има поява на физическа граница на остров Ирландия. Договорката на Мей с ЕС беше отхвърлена с голямо мнозинство в британския парламент през януари и Мей се зарече да постигне отстъпки от ЕС. В речта си днес тя ще припомни, че идната седмица в британския парламент ще има  ключов вот във връзка с Брекзит . \"Подобно на британските депутати, които ще трябва да направят важен избор следващата седмица, ЕС ще трябва да направи също избор\", ще каже Мей. \"В интерес на европейците е Великобритания да излезе със споразумение. Работим с тях по въпроса, но решенията, които ЕС ще вземе в идните дни, ще имат значително въздействие върху резултата от вота\", ще каже Мей. Премиерът освен това ще каже, че нейното правителство е решено да получи юридически обвързващи промени по предпазния механизъм за Северна Ирландия, които ще гарантират, че страната няма да се окаже в постоянния капан на този механизъм. ЕС изключи на няколко пъти предоговарянето на споразумението, постигнато през ноември с Мей. Във вторник британските депутати ще гласуват по евентуална ревизирана сделка за Брекзит. Ако те не я одобрят,  на следващия ден Мей ще им зададе въпроса  дали искат напускане на ЕС без сделка. Ако те отхвърлят опцията, тогава в четвъртък тя ще им предложи да подкрепят идеята за ограничено отсрочване на Брекзит, планиран за 29 март. Дискусиите между Лондон и Брюксел по промени в сделката би трябвало да се подновят през уикенда, каза пред британския парламент главният юридически съветник на Обединеното кралство Джефри Кокс. ЕС вече каза на Кокс да преработи британското предложение за изменение в частта за предпазния механизъм, като крайният срок за това бе днес. Но британски източник каза вчера, че едва ли ще има излизане от задънената улица през уикенда. Външният министър Джереми Хънт обаче изрази надежда за успех в преговорите през уикенда, което ще е навреме за британския вот идната седмица. Същевременно стана ясно, че опозиционната Лейбъристка партия няма да подкрепи какъв да е нов референдум за Брекзит, предаде \"Ройтерс\", като се позова на в. \"Индипендънт\". Източници, близки до партийното ръководство, казаха, че лейбъристите препоръчват нов референдум само ако той е по въпроса за \"ощетяващата сделка за Брекзит на торите\". Но те няма да подкрепят нов референдум за Брекзит, ако Великобритания напусне при  условията, които лейбъристи подкрепят . /БТА", "date": "2019.03.08", "title": "Мей засилва натиска върху Брюксел преди ключовия вот за Брекзит в парламента"}
{"url": "https://www.dnevnik.bg/bulgaria/2019/03/08/3401381_vetko_i_marinela_arabadjievi_shte_budat_vurnati_v/", "text": "Ветко и Маринела Арабаджиеви,  които са издирвани за пране на пари и задържани в Испания , ще бъдат върнати в България до между две седмици и три месеца. Това съобщи зам.-главният прокурор Иван Гешев в ефира на БНТ. Двамата бяха арестувани вчееа в къща до Барселона, заедно Георги Семерджиев, който е издирван от швейцарските власти и е сочен за близък Евелин Банев – Брендо. \"Разполагаме с информацията от края на миналата година, но не и с точни данни къде се намира къщата. В средата на месец януари изготвихме европейска заповед за разследване до испанските власти, с която поискахме да бъде намерен този обект и да бъде извършено претърсване в него\" каза Гешев. По думите му не се изключва и защитна версия, че Арадабжиеви са били отвлечени от Георги Семерджиев. \"Спецпрокуратурата се изправя в последните години срещу хора с влияние и пари, освен адвокатска помощ ще се използват всякакви способи, това е нормална защитна стратегия. Всеки ще направи всичко, за да не бъде осъден. Щом тези хора се крият, значи се притесняват от нещо\", добави Гешев. Предстои испански съд да прецени дали да ги предаде на българските власти за екстрадиция. Когато това стане, Ветко и Маринела Арабаджиеви ще бъдат докарани в България, задържани за 72 часа, като от съда ще се поиска постоянният им арест. При максимално добро стечение на обстоятелствата цялата процедура може да отнеме половин месец.", "date": "2019.03.08", "title": "Ветко и Маринела Арабаджиеви ще бъдат върнати в България до три месеца"}
{"url": "https://www.dnevnik.bg/evropa/2019/03/08/3401382_es_produljava_da_se_vurti_v_krug_s_reformata_na/", "text": "Страните членки на Европейския съюз вчера за пореден път демонстрираха различията си във връзка с реформата на правото на убежище, предаде \"Франс прес\". В Брюксел вътрешните министри на 28-те страни членки констатираха липсата на напредък с разпределянето на отговорността по приемането на кандидати за убежище и с реформата на пораждащия противоречия Дъблински регламент. \"Все още не е постигнат консенсус. По тази причина ще се фокусираме върху други въпроси\" на внушителната реформа на правото на убежище, заяви румънският вътрешен министър Кармен Даниела Дан, чиято страна е ротационен председател на Съвета на ЕС. Няколко държави, сред които Франция и Германия, и Европейската комисия призоваха на срещата да бъдат разгледани други, пораждащи по-малко спорове въпроси, като създаване на \"истинска европейска служба по предоставянето на убежище\" или включване в базата данни \"Евродак\" на пръстови отпечатъци на мигранти. Трябва \"възможно най-бързо да бъдат приети\" текстовете, по които бе отбелязан напредък, без да се чака хипотетично споразумение за нов Дъблински регламент, заяви френският държавен секретар към министъра на вътрешните работи Лоран Нунес на дебат с колегите си. \"Трябва да бъдат приети готовите инструменти. Това ще създаде у съгражданите ни усещането, че сме готови да преминем към действие\" по въпроса с миграцията, отбеляза германският вътрешен министър Хорст Зеехофер. Паралелно с това съществува \"голяма необходимост да продължим работата по реформата на Дъблинския регламент\", тъй като европейската система за предоставяне на убежище\" страда от сериозни пороци, които трябва да бъдат отстранени\", каза Нунес. Тази тема е една от основните в  публикувания неотдавна план  на френския президент Еманюел Макрон, съдържащ призив за реформа на европейските правила за свободно движение и за хармонизация на правилата за предоставяне на убежище. Няколко страни обаче, сред които Италия, Полша и Унгария, се обявиха против поетапната реформа на правото на убежище. Те дадоха да се разбере, че ако няма реформа на Дъблинския регламент, въобще няма да има реформа в тази област. Според италианското правителство предлаганата сега реформа не води до съществена промяна на Дъблинския регламент. Той запазва негативното си действие за страните, в които кандидатите за убежище първоначално са влезли в ЕС, защото именно тези страни трябва да разгледат молбите на кандидатите. Държавите от Вишеградската четворка (Полша, Чехия, Унгария, Словакия) отхвърлят реформата заради предвидените в нея задължителни мерки за солидарност със страни като Гърция и Италия. Въпреки противоположните интереси съществува \"съюз между страните от Вишеградската четворка и държавите от първата линия\", който блокира напредъка по въпроса с правото на убежище, твърди дипломатически източник. Без съгласие преди изборите Съветът на ЕС по вътрешни работи заседава за последен път вчера преди изборите за евродепутати през май, без да успее да постигне съгласие по промяната на правилата за миграцията, съобщи след заседанието еврокомисарят по миграцията и вътрешните работи Димитрис Аврамопулос. Не бързаме да постигнем някакво споразумение преди изборите, искаме да решим проблеми, които стоят пред нас отдавна, добави той. По неговите думи всички промени в областта на миграцията са важни, затова Европейската комисия не би подкрепила частични решения. Той изрази \"предпазлив оптимизъм\", че решение по въпроса за европейската гранична служба \"Фронтекс\" ще се постигне преди изборите. Еврокомисията предлага държавите в ЕС да осигурят 10 хил. граничари, които да бъдат на постоянно разположение и да поемат задачи в страните, където възникне кризисна обстановка. Аврамопулос призова за спешно въвеждане на общоевропейска система за пресичане на дезинформацията. Той настоя това да се случи преди изборите, защото гражданите трябва без външно влияние да участват в излъчването на следващия Европейски парламент. По неговите думи се предвижда всички държави в ЕС, засекли дезинформация и опити за външно влияние, да съобщават това на останалите в Общността и така противодействието да бъде съгласувано. Аврамопулос призова платформите в интернет да проявят съответната отговорност. /БТА", "date": "2019.03.08", "title": "ЕС продължава да се върти в кръг с реформата на правото на убежище"}
{"url": "https://www.dnevnik.bg/na_put/2019/03/08/3398859_rim_shte_otvori_za_poseshteniia_lobnoto_miasto_na/", "text": "Площадът в Рим, на който се смята, че е бил убит Юлий Цезар, ще бъде отворен за посещения през 2021 г., съобщи кметът на града Вирджиния Раджи, цитирана от местните медии. Археологическият обект на \"Ларго ди Торе Аржентина\" включва останки от четири римски храма и от театъра на Помпей, където именно е бил убит Цезар. Той е открит през 20-те години на миналия век, но потъва в забвение, докато е харесан от уличните котки, които в последните години стават основната му атракция. Руините досега са били затворени за посещение, но предстои основна реставрация. За целта луксозната марка \"Булгари\" е предоставила 800 хил. евро. Това не е първият случай, в който компании за мода инвестират във възстановяването и поддръжката на архитектурните ценности на Вечния град. Всъщност сумата е остатъкът от парите, с които \"Булгари\" финансира поддръжката на прочутите стълби на площад \"Испания\". За реставрацията на фонтана \"Треви\" плати модният бранд \"Фенди\" , а производителят на луксозни обувки Tod's финансира възстановяването на Колизеума. Предвижда се за посетителите да бъдат изградени специални пътеки, предвидено е и нощно осветление, а част от находките да бъдат експонирани в музей.  Юлий Цезар е пронизан с ножове от сенатори - заговорници на 15 март преди 2063 г. Как благодарение на компютърна технология е възстановен античният облик на площада вижте  тук. ", "date": "2019.03.08", "title": "Рим ще отвори за посещения лобното място на Юлий Цезар"}
{"url": "https://www.dnevnik.bg/politika/2019/03/08/3401380_ninova_obiavi_che_ne_vzima_zaplatata_si_otkakto_ne_e_v/", "text": "Не съм взела заплатата си. На мен не ми я превеждат по сметка. Живея от спестяванията си. Това обобщи лидерът на БСП Корнелия Нинова в отговор на въпрос какви пари е получила от парламента, при положение, че близо месец депутатите от левицата не влизат в него. Народните представители от БСП р ешиха да напуснат парламента на 17 февруари  по предложение на Нинова, а нейните аргументи можете да видите  тук . Тя повтори  призива си  управляващите да променят правилника така, че когато депутат не присъства на заседанията на Народното събрание, да не взима заплата. Коментирайки  задгранична командировка на депутати от БСП , докато върви бойкота, Нинова заяви, че това е недопустимо. Лидерът на левицата отбеляза, че с присъствието си в парламента народните представители от левицата са легитимирали задкулисието. Корнелия Нинова посочи, че с  решението за опрощаване на дълговете на вероизповеданията  окончателно е станало ясно, че ГЕРБ и ДПС управляват заедно. Лидерът на БСП посочи, че тази идея, от която най-облагодетелствано ще е мюфтийството, е предложена преди месец, месец и половина, но се вади сега,  като част от сделка , свързана с подкрепа на промените в Изборния кодекс. В отговор Десислава Атанасова от ГЕРБ призова президентът да разсекрети стенограма от консултативен съвет при него, на който идеята е била обсъждана с БСП и те не са били против. Според Нинова обаче там е ставало дума само за това да се търси начин да се спре финансирането на вероизповеданията отвън. Лидерът на левицата попита риторично, след като и здравеопазването е част от националната сигурност, защо не се опростят задълженията на болниците. Бизнесът е размазан, смята Нинова На въпрос, как управляващите могат да си осигурят служебна победа на евроизборите, Нинова каза, че това може да стане като се отчетат непуснати гласове от т.нар. мъртви души в избирателните списъци. \"Фалшификации - дребни, едри и всякакви е имало във всички избори през последните години\", посочи лидерът на левицата. Корнелия Нинова посочи, че е важно да се говори и за подмяната на касовите апарати, като обобщи, че в момента целият бизнес \"просто е размазан\". Тя обобщи, че БСП настоява да се спре натискът върху бизнеса. Евродепутатите от БСП биха подкрепили Кьовеши Попитана за оценка на Специализираната прокуратура, Нинова каза, че ще даде положителна оценка, когато има присъди и вкарани в затвора хора. Лидерът на левицата посочи, че харесва румънката Лауро Кьовеши и смята, че ако  тя бъде избрана за главен прокурор на ЕС , \"ще сложи ред. По този повод Нинова обяви, че ако процедурата за избор влезе в европарламента, тя ще поиска Изпълнителното бюро да гласува евродепутатите от БСП да подкрепят кандидатурата на Кьовеши.", "date": "2019.03.08", "title": "Нинова обяви, че не взима заплатата си, откакто не е в парламента"}
{"url": "https://www.dnevnik.bg/bulgaria/2019/03/08/3401390_v_sofiia_i_silistra_se_provejda_akciia_sreshtu_grupa/", "text": "Специализираната прокуратура и ГДБОП провеждат операция в Силистра и София срещу група, занимаваща се с източване на бюджета на Националния осигурителен институт (НОИ). Това каза зам- главният прокурор Иван Гешев в ефира на \"Нова телевизия\". \"Провеждат се действия по разследване, по претърсване на адреси и се събират доказателства. Към момента, няма задържани лица. Единственото, което мога да потвърдя е, че се извършват действия в дома на бащата на певица\", каза Гешев. По думите му лицето, срещу които са предприети тези действия е директор на НОИ. По думите му групата се е занимавала от години с издаването на неистински документи за трудов стаж. Един от случаите е мина, с които хора с минимален или никакъв стаж се пенсионират и получават максимална пенсия. \"Задържа се дебитната карта, по която се получава пенсията, докато представител на групата не изтегли 10 хил. лв., колкото струва услугата\", каза зам- главният прокурор. Той коментира и акцията от вчера в столичния кв.Орландовци,  където бяха задържани 15 души , сред които и двама полицаи, за участие в престъпна група с цел грабежи, разпространение на наркотици, производство на акцизни стоки без бандерол и др, сред които и двама полицаи. \"И двамата полицаи, задържани при операцията в столичния кв. \"Орландовци\", ще бъдат привлечени като обвиняеми. \"В този район на София е криминален авторитет. Обвинен за рязане на мантинели, тежки грабежи – на поща, разпространение на наркотици, гробищна мафия и други. 90% от задържаните в акцията са от клана \"Гольовци\", добави Гешев. По думите му в единия от полицаите е открито известно количество наркотици. Те са дългогодишни служители на \"Охранителна полиция\". Единият е уволняван, другия е в процес на освобождение\", добави заместник главният прокурор и посочи, че двамата задържани са получавали пари за осигуряване на \"чадър\" над групата.", "date": "2019.03.08", "title": "В София и Силистра се провежда акция срещу група за източване на пенсии"}
{"url": "https://www.dnevnik.bg/evropa/2019/03/08/3401391_poveche_prava_poiskaha_jeni_na_srednoshten_protest_v/", "text": "Няколкостотин жени излязоха след полунощ по улиците на Мадрид на среднощен протест по повод Международния ден на жените, предаде \"Ройтерс\". Дамите, облечени с виолетови дрехи и носещи виолетови чанти - цветът на движенията за защита на правата на жените и за борба срещу домашното насилие - настояваха за повече права. Те носеха метални тенджери и тигани, които удряха с лъжици. Според участничките в протеста има много проблеми и различия за жените в обществото, които трябва да бъдат преодолени. По-големи демонстрации се очакват днес в цяла Испания. Планирана е и обща стачка. Протестите и стачката се организират в момент, в който темата за неравенството между половете разделя обществото в навечерието на изборите на 28 април. Социалистите са обявили равенството между половете за един от водещите си приоритети, докато новата крайнодясна партия \"Вокс\" настоява за отмяна на законите срещу насилието, основано на полов признак. /БТА", "date": "2019.03.08", "title": "Повече права поискаха жени на среднощен протест в Мадрид"}
{"url": "https://www.dnevnik.bg/bulgaria/2019/03/08/3401395_sofiia_e_gotova_s_proekt_na_zakon_koito_da_ulesni/", "text": "Работна група в Столична община е подготвила проект за промени в закони, които да улеснят процедурата по принудителен ремонт на сгради, които са паметници на културата, съобщи днес по \"Нова телевизия\" зам.-кметът на София Тодор Чобанов. Той допълни, че текстовете ще бъдат дадени на националното сдружение на общините и депутатите от комисията по култура в парламента, за да ги придвижат към приемане, ако ги одобрят. Чобанов смята, че новите текстове дават по-лесен и гъвкав механизъм на общините да изискват ремонт на сгради, които са архитектурни паметници или да го започнат те, ако собствениците не реагират. Сред основните промени са отпадане на изискването да бъдат наложени три наказания на собствениците, преди да се реагира, както и даване на възможност на кметовете да обжалват даването и отнемането на статут на сгради, като паметници на културата. Сегашните текстове от закона, свързани с принудителния ремонт, не работят, обобщи зам.-кметът на София. Той припомни, че в София има около 800 сгради с единичен статут на паметници на културата, като  само 5% от тях са в лошо състояние . Също по \"Нова телевизия\" министърът на културата Боил Банов обясни, че сега министерството прави толкова усилия и категорични стъпки, че въпросът със сградите - паметници на културата неминуемо ще се реши трайно. Той повтори  тезата си от пресконференцията вчера ,  дадена след доклад на Сметната палата , че решението на проблеми от 50 години няма как да стане за пет месеца. Банов обяви, че решението е в дигитализацията, която сега е тръгнала, но процедурата за избор на изпълнител се обжалва. Той допълни, че в помещение на първия етаж на министерство на културата ще бъде създадено модерно хранилище, където ще се събере целият архив, свързан със сградите-паметници на културата. До него ще има свободен достъп. Друга стъпка в посока по-ефективна работа е преместването на работещите в Националния институт за недвижимо културно наследство в сградата на Министерството на културата.", "date": "2019.03.08", "title": "София е готова с проект на закон, който да улесни възстановяването на архитектурни паметници"}
{"url": "https://www.dnevnik.bg/evropa/2019/03/08/3401396_germaniia_ne_iska_da_zabraniava_na_huavei_da_uchastva/", "text": "Германия не иска да забранява на китайския производител на телекомуникационно оборудване \"Хуауей текнолъджис\"  да участва в изграждането  на нейните 5G мрежи. Това заяви германският министър на икономиката Петер Алтмайер пред телевизия Цет Де Еф, предадоха \"Ройтерс\" и БТА. Запитан дали правителството планира забрана на \"Хуауей\" за участие в предстоящия търг за изграждане на 5G мрежи заради безпокойството, което пораждат  връзките на компанията  с китайското правителство, Алтмайер отвърна \"не\". Той обаче поясни, че правителството ще промени закона, за да гарантира, че всички компоненти, използвани в 5G мрежите, ще бъдат сигурни и че няма да има нарушаване на правилата за защита на данните. Алтмайер каза също, че правителството няма да използва  засилените си правомощия  за налагане на вето за защита от чуждестранни изкупувания в този случай, защото изграждането на 5G мрежи не е въпрос за сливане или придобиване. \"Хуауей\", световен лидер на пазара за мобилните мрежи с годишни продажби над 100 млрд. долара, е подложен на строги проверки за връзките си с китайското правителство и заради подозренията, че Пекин може да използва технологиите на \"Хуауей\" за шпиониране.", "date": "2019.03.08", "title": "Германия не иска да забранява на \"Хуауей\" да участва в изграждането на 5G мрежите й"}
{"url": "https://www.dnevnik.bg/evropa/2019/03/08/3401400_berluskoni_otnovo_e_razsledvan_za_korupciia/", "text": "Бившият италиански премиер Силвио Берлускони е обект на ново разследване за корупция. Италиански магистрати подозират, че той е успял да подкупи когото трябва, за да се произнесе съдебна инстанция през 2016 г. в негова полза по дело срещу него, предаде \"Франс прес\", като се позова на в. \"Република\". През март 2016 г. Държавният съвет, най-висшата юридическа административна инстанция в Италия, анулира съдебно решение, според което Берлускони трябваше да продаде акциите си в банка \"Медиоланум\", както бе поискала Италианската централна банка. Трима души също са обект на разследване, сред които и съдия в Държавния съвет, подготвил решението в полза на Берлускони, адвокат и бивш чиновник в правителствената администрация. При обиск на последния властите открили в дома му 250 хил. евро в брой, копие от присъди на Държавния съвет и чернова на решението по случая на Берлускони. Берлускони, който е на 82 години, е разследван и съден по няколко случаи, включително за подкупване на свидетел в рамките на скандала \"Рубигейт\". /БТА", "date": "2019.03.08", "title": "Берлускони отново е разследван за корупция"}
{"url": "https://www.dnevnik.bg/evropa/2019/03/08/3401404_germanec_slagal_opasni_veshtestva_v_sandvichite_na/", "text": "Германец беше осъден на доживотен затвор, защото тровил колегите си, като слагал живак и други опасни субстанции в сандвичите им в продължение на няколко години, предаде \"Асошиейтед прес\". В резултат на това един човек изпаднал в кома, а други двама са със сериозни бъбречни проблеми. Делото се гледаше в съда в Билефелд, на над 300 километра западно от Берлин. Подсъдимият, който е на 57 години, беше признат за виновен по обвинения в опит за убийство. Той получи максимална присъда. Мъжът, идентифициран като Клаус О., беше арестуван миналия май, след като кадри от охранителна камера показаха как той слага подозрителен прах в сандвич на колега в компанията, в която работел в град Шлос Холте-Щукенброк. При обиск в дома му била открита и примитивна химическа лаборатория и субстанция, която съдията по делото Георг Цимерман определи като \"по-опасна от всички бойни агенти, използвани през Втората световна война\". Мотивите на Клаус О. остават неясни. По време на процеса той отказа да говори. Прокурори смятат, че той просто е искал да види колегите си съсипани във физически план. В резултат на натравянето с олово и кадмий двама колеги на Клаус О., съответно на 27 и на 67 години, получили хронично бъбречно заболяване, като и при двамата има риск да развият рак. Стажант на 23 години пък изпаднал в кома, след като погълнал живак със сандвича си. Той е с трайно мозъчно увреждане. /БТА", "date": "2019.03.08", "title": "Германец, слагал опасни вещества в сандвичите на колеги, получи доживотна присъда"}
{"url": "https://www.dnevnik.bg/sviat/2019/03/08/3401413_shefut_na_kampaniiata_na_trump_vliza_v_zatvora_za_4/", "text": "Бившият директор на предизборната кампания на Доналд Тръмп - Пол Манафорт, беше осъден на 47 месеца затвор за данъчни и банкови измами, предадоха световните агенции. Делото се гледаше в Александрия в щата Вирджиния. Министерството на правосъдието беше информирало съдията, че за такова престъпление може да се наложи присъда между 19 и 24 години затвор, посочва агенция \"Франс прес\". Манафорт се призна за виновен, след като миналата година съдебно жури го осъди по осем обвинения, включително  укриване на милиони долари от данъчните , които той спечелил от работата си в Украйна, където консултирал украински политици, пояснява \"Асошиейтед прес\". Съдията по делото Ти Си Елис постанови  Манафорт  да плати глоба от 50 000 долара и да върне 24 милиона долара, допълва агенция \"Ройтерс\". Манафорт  е съден и в окръг Колумбия, където пледира виновен по обвинения за незаконно лобиране, допълва агенцията. По това дело присъдата ще бъде произнесена идната сряда, отбелязва \"Ройтерс\". Там той може да получи максимално 10 години затвор. По делото, по което той получи 47 месеца затвор днес, престъпленията бяха разкрити в хода на разследването на специалния прокурор Робърт Мълър за руска намеса в изборите в САЩ през 2016 г.", "date": "2019.03.08", "title": "Шефът на кампанията на Тръмп влиза в затвора за 4 години"}
{"url": "https://www.dnevnik.bg/bulgaria/2019/03/08/3401412_zapoved_zadulji_raboteshtite_v_agenciiata_po/", "text": "Със заповед на изпълнителния директор на Агенцията по вписванията Габриела Козарева се въвежда по-строг контрол сред служителите на агенцията, съобщи пресцентърът на институцията. Текстовете акцентират върху задълженията на длъжностните лица по регистрация да прилагат стриктно закона, като не превишават правомощията си, чрез прилагане на разширителното тълкуване. Въвеждането на тези правила към служителите на агенцията е само част от пакет от мерки, които целят гарантиране сигурността на гражданския и търговския оборот на държавата, се казва в съобщението. Посочва се, че в Агенцията по вписванията са получени многобройни препоръки за въвеждане на единни правила при произнасяне на длъжностните лица. От създаването на регистъра имало и множество сигнали и заведени дела срещу институцията за противоречива практика при произнасяне на длъжностните лица по регистрация при идентични казуси. Габриела Козарева е изпълнителен директор на Агенцията по вписванията от август, след като предишният ръководител  Зорница Даскалова подаде оставка  заради  срива на Търговския регистър . През ноември покрай агенцията избухна поредния скандал, след като стана ясно, че служителите в нея  са получили бонуси  за рабата си по времето, когато регистърът на работеше.  Проверка, назначена от министъра на правосъдието , обаче не откри нарушения.", "date": "2019.03.08", "title": "Работещите в Агенцията по вписванията вече трябва да спазват закона без да го тълкуват"}
{"url": "https://www.dnevnik.bg/evropa/2019/03/08/3401388_orban_zaiavi_che_partiiata_mu_moje_da_izleze_ot_enp/", "text": "Унгарският премиер Виктор Орбан заяви днес, че управляващата националистическа партия \"Фидес\" може да излезе от десноцентристката Европейска народна партия (ЕНП), на фона на оспорваната медийна кампания на правителството му срещу Европейската комисия, предаде \"Ройтерс\", цитирана от БТА. Кампанията  предизвика укори от страна на Европейската комисия и призиви \"Фидес\" да бъде отстранена от ЕНП,  която на 20 март ще обсъжда  този проблем. \"Дебатът може да приключи с това, че \"Фидес\" ще намери мястото си не във, а извън ЕНП\", заяви Орбан в интервю за унгарското обществено радио. \"Ако искаме да започнем нещо ново (...) очевидно първото място за водене на преговори ще бъде Полша\", добави унгарският премиер. Той припомни, че управляващата в Полша консервативна партия \"Право и справедливост\"  не е член на ЕНП . Унгария превърна враждебното отношение към мигрантите в централна тема в кампанията за европейските избори през май и постави плакати с обвинения срещу председателя на Европейската комисия Жан-Клод Юнкер и американския милиардер Джордж Сорос, че искат да разрушат европейската цивилизация, като допускат масов прием на мюсюлмани. Вчера правителството обяви, че ще  замени плакатите  с послания срещу Брюксел с други, представящи плановете на Орбан  за насърчаване на раждаемостта . По-рано Орбан каза, че Европейският съюз може да се разпадне, ако една част от него принуждава друга част да възприеме проимигрантска политика. Тези думи на Орбан са цитат от нова книга на френския политик и писател Филип дьо Вилие: \"Ако бъдем оставени на мира и те не ни налагат ислямизация, Европа може да продължи да живее като клуб на свободни държави. Но ако те ни принуждават да приемем пакта на ООН за миграцията или решенията на Европейската комисия да бъдем пригодени към тяхната западна политика на отстъпките, разпадането не е изключено\", заключава Виктор Орбан, цитиран от уебсайта на унгарското правителство kormany.hu и \"Ройтерс\".", "date": "2019.03.08", "title": "Орбан заяви, че партията му може да излезе от ЕНП"}
{"url": "https://www.dnevnik.bg/bulgaria/2019/03/09/3401049_sto_triiset_i_osem_umishleni_ubiistva_sa_registrirani/", "text": "Средно всяка седмица в България има повече от два случая на умишлено убийство. Всеки ден по пътищата на страната стават средно 18 катастрофи с повече от една жертва, а 23-ма души получават наранявания. Имуществото на гражданите всекидневно се подлага на над 123 посегателства, а се разкрива всяко трето от тях. Осем милиона лева са загубили пред годината жертвите на телефонните измамници като всеки ден граждани подават сигнали за поне три такива престъпления. Това следва от данните на Министерството на вътрешните работи за 2018 г., публикувани в сайта му. Статистиката на МВР отчита регистрираните престъпления и бележи подобрение по всички показатели - броят им намалява, а разкриваемостта се увеличава. Над 90% от умишлените убийства се разкриват Регистрирани са общо 138 умишлени убийства (довършени и опити). От тях 92 са завършили със смърт на жертвата. Най-много довършени умишлени убийства са регистрирани в София-град – 11, София- област – 7, Пловдив – 6, Бургас, Велико Търново, Русе и Сливен – по 5. Близо 96% от тези случаи са разкрити. При опитите за убийство обаче увеличението спрямо 2017 г. е с близо 50%, сочат данните на ведомството. Най-много кражби се извършват чрез взлом От престъпленията против собствеността кражбите заемат най-висок относителен дял – 79.7%. През годината са регистрирани общо 35 860 кражби при 40 947 за 2017 г., тоест спадът е с 12.4%. Разкриваемостта е 34.1%, което е с 2.9 пункта повече от 2017 г. (31.2%). Основна част от кражбите се извършват чрез взлом. През 2018 г. са регистрирани 7482 такива случая, с 15.4% по-малко от 2017 г. Разкриваемостта се увеличава с 1.3 пункта до 15.1%. МВР отчита положителна тенденция при домовите кражби, които намаляват с 12.6% спрямо 2017 г. Разкриваемостта се увеличава с 3.4 пункта от 23.6% на 27%. Намаление от 16.2% се констатира и при измамите. От регистрираните 3121 измами са разкрити 510. Разкритите извършители са 394-ма, сред които има 11 деца и четирима чужденци. Допълнително през периода са разкрити 324 измами, извършени в предишни години, като са установени 353 извършители. Щетите от телефонните измами са 8 млн. лв.  Спадът при телефонните измами е със 17.2%. През 2018 г. са регистрирани 1097 телефонни измами спрямо 1325 за 2017 г. Разкритите са 201 (18.3%) спрямо 171 (12.9%) за 2017 г. Установени са 145 извършители (въртачи, контрольори и мулета), спрямо 148 за 2017 г. През 2018 г. са разкрити и 60 телефонни измами от регистрирани през предходни периоди (42 за 2017 г.), като установените извършители са 68 (48 за 2017 г.). Най-много телефонни измами са регистрирани в София (340), Варна (75), Хасково (63), Русе (62), Бургас (60) и Шумен (56). Причинените щети са над 8 млн. лева. Намалява регистрираната престъпност и в селата В резултат на целенасочената работа на мобилните екипи за противодействие на конвенционалната престъпност в малките населени места, през 2018 г. се отчита спад в нивата на регистрираните престъпления в селата, които са с 8.2% по-малко в сравнение с 2017 г., се посочва в доклада. Най-съществено намаление се констатира в областите Плевен (23,2%), Благоевград (17,6%), Кюстендил (16,9%) и Бургас (16,8%). Нивото на разкриваемост е с 1.7 пункта по-високо спрямо 2017 г Жертвите на пътя са 611, със 71 по-малко, отколкото през предходната година, се вижда от статистическите данни. Ранените са 8471, намалението е с 209.", "date": "2019.03.08", "title": "През миналата година са станали 138 умишлени убийства"}
{"url": "https://www.dnevnik.bg/bulgaria/2019/03/08/3401416_glavniiat_sekretar_na_mjuftiistvoto_nie_sme/", "text": "Главното мюфтийство е единствената превенция срещу навлизането на радикални елементи в България. Всяка година получаваме по 2 млн. лв. от турския Дианет, заяви главният секретар на мюфтийството Джелал Фаик в ефира на Би Ти Ви. \"Средствата, които получаваме от службата, отговаряща за вероизповеданията в Турция, се използват главно за духовни училища и Висшия ислямски институт\", уточни той. Поводът е, че днес се очаква парламентът да опрости дълг от 8.1 млн. лв. на Главното мюфтийство. Мотивът на вносителите ГЕРБ и ДПС е, че се прави с цел защита на националната сигурност. \"Има политическа воля в момента от ГЕРБ и ДПС да се опростят заемите на Главното мюфтийство и ние приветстваме това. Живеем в трудни времена\", каза той и добави, че парите, които ще получават оттук нататък от държавата всяка година по Закона за вероизповеданията, ще са за текущи разходи – заплати и осигуровки, и за капиталови разходи – ремонт на джамии. Субсидия от държавата ще получава и Българската православна църква. Вчера парламентарната комисия по вероизповеданията  прие на първо четене  законови промени, с които регистрираните по закона вероизповедания се освобождават еднократно от плащане на неплатените към 31 декември 2018 г. публични вземания с главниците, лихвите и разноските по тях. За промените, чиито вносители са Цветан Цветанов и Мустафа Карадайъ, гласуваха 8 депутати от ГЕРБ и ДПС. Павел Шопов от \"Атака\" бе против, а представителят на \"Воля\" се въздържа. Според представените данни задълженията на шестте регистрирани вероизповедания са 8.2 млн. лева, като голяма част от тях били за осигуровки.", "date": "2019.03.08", "title": "Главният секретар на мюфтийството: Ние сме единствената защита срещу радикализъм"}
{"url": "https://www.dnevnik.bg/politika/2019/03/08/3401399_na_purvo_chetene_gerb_i_dps_oprostiha_8_mln_leva/", "text": "На първо четене днес парламентът прие законови промени, с които регистрираните по закона вероизповедания се освобождават еднократно от плащане на неплатените към 31 декември 2018 г. публични вземания с главниците, лихвите и разноските по тях. \"За\" гласуваха депутатите от ГЕРБ и ДПС, колегите им от \"Обединени патриоти\" бяха \"против\", а повечето депутати от \"Воля\" се въздържаха. Народните представители от БСП не участват в заседанията на Народното събрание. Промяната, чиито вносители са Цветан Цветанов и Мустафа Карадайъ, цели да освободи от дългове Главното мюфтийство, за да може то да започне да получава субсидията си от държавата. Според думите на говорителя на мюфтийство Джелал Фаик пред различни медии дълговете са около 8.1 млн. лева. \"Обединените патриоти\" поискаха промените в Закона за вероизповеданията да не бъдат приемани, тъй като се създава прецедент. Според лидера на НФСБ 8 млн. лв. са по възможностите на ДПС и кръговете им от фирми. По думите му почетният председател на движението Ахмед Доган, който получил 1.5 млн. лева заради хидроложките си познания, а после взел ТЕЦ \"Варна\" за 3500 лева, вече обявил, че ДПС има обръчи от фирми. \"Ахмед Доган се рее тук духовно\", каза още Симеонов. И обяви: \"Те пари имат, но трябва да бъде показано на Народното събрание и на всички, че ДПС командва парада. Въпросът е да се разцепи българското общество на мюсюлмани и немюсюлмани\". Зам.-председателят на ГЕРБ Цветан Цветанов каза, че е вносител и подкрепя законопроекта по собствена съвест, а не заради някакво условие, и призова да не се заиграва с етническия мир. \"Да дадем стабилност на държавата и вероизповеданията. Да не влизаме в крайности\", допълни той.", "date": "2019.03.08", "title": "На първо четене ГЕРБ и ДПС опростиха 8 млн. лева дългове на мюфтийството"}
{"url": "https://www.dnevnik.bg/evropa/2019/03/08/3401423_evroparlamentut_podkrepi_laura_kyoveshi_za_glaven/", "text": "Лидерите на Европейския парламент подкрепиха Лаура Кодруца Кьовеши от Румъния за поста европейски главен прокурор, предаде \"Политико\". Конференцията на председателите на Европарламента подкрепи  решението на две парламентарни комисии  да поставят Кьовеши начело на списъка си и определи трима евродепутати, които да преговарят с държавите членки за крайния избор. Европейската главна прокуратура ще се занимава с престъпления, свързани с бюджета на ЕС, като корупция и пране на пари. На основата на вчерашното решение въпросът няма да бъде подлаган на гласуване в пленарната зала на Европарламента следващата седмица в Страсбург, а направо ще се пристъпи към преговори с държавите членки. Миналия месец правителствата на ЕС  подкрепиха френския кандидат  за поста Жан-Франсоа Бонер. Ако Съветът и Европейският парламент бяха стигнали до единодушие, избраният от тях кандидат можеше направо да бъде назначен. След като мненията се разминават, започват преговори. Очаква се те да завършат навреме, за да бъде постът зает от следващата година. Главният прокурор на ЕС ще разполага само с един мандат от седем години. Атаки Румънското правителство, което в момента председателства Съвета на ЕС,  активно лобираше срещу Кьовеши , която оглавяваше Националната дирекция за борба с корупцията,  докато миналата година не бе уволнена . Миналия месец Кьовеши беше  призована за разпит  по обвинения за злоупотреба с правомощия, приемане на подкуп и лъжесвидетелстване. Правосъдният министър Тудорел Тоадер по-рано заяви, че ще направи всичко възможно, за да блокира избирането й. Междувременно вчера Кьовеши бе призована да се яви в съд в Букурещ, предаде EurActiv. След изслушване в Отдела за разследване на магистратите Кьовеши заяви, че е обвинена по нов случай, но не й е било позволено да види документите или да има адвокат. Тя каза, че ще бъде обвинена в ръководство на \"организирана престъпна група\" в Националната дирекция за борба с корупцията. Като подчерта, че не е виновна, Кьовеши посочи, че тази кампания е свързана с нейната кандидатура за Европейската главна прокуратура. EurActiv коментира, че следващите стъпки е трудно да бъдат определени, защото процедурата по избора на ръководител на институцията е без прецедент, но се очаква крайното решение да се вземе до края на месеца.", "date": "2019.03.08", "title": "Европарламентът подкрепи Лаура Кьовеши за главен прокурор на ЕС"}
{"url": "https://www.dnevnik.bg/bulgaria/2019/03/08/3401442_shefut_na_fonda_za_vlogovete_radoslav_milenkov/", "text": "Председателят на управителния съвет на Фонда за гарантиране на влоговете в банките (ФГВБ) Радослав Миленков вероятно ще замени на поста подалия оставка Димитър Костов като подуправител на БНБ, отговарящ за управление \"Банков надзор\", съобщи  \"Капитал\"  като се позова на няколко анонимни източника. Днес парламентът прие процедурни правила за избора на нов ръководител на банковия надзор като номинирането на кандидат, което е в правомощията на управителя на БНБ, е възможно в тридневен срок. Председателят на комисията Менда Стоянова поясни, че шефът на централната банка Димитър Радев е уверил, че е готов с кандидатурата си. Медиите могат да изпращат до комисията по бюджет въпроси към кандидата преди изслушването му, а юридическите организации с нестопанска цел - да изпращат становища по предложението също в комисията по бюджет.  Претендентът за поста ще бъде предварително проверен за принадлежност към бившите спецслужби - Държавна сигурност и военното разузнаване. Изслушването във финансовата комисия е на открито заседание, на което кандидатът представя концепцията си за дейността, за която е номиниран - ръководител на \"Банков надзор\".  Той се смята за одобрен, ако за него в пленарната зала са гласуват повече от половината присъстващи народни представители.  За шеф на Комисията за финансов надзор най-вероятната кандидатура е на бившия председател на Националната агенция за приходите, а сега - зам.-председател на КФН Бойко Атанасов, излъчен от \"Атака\", пише \"Капитал\".", "date": "2019.03.08", "title": "Шефът на фонда за влоговете Радослав Миленков най-вероятно ще оглави банковия надзор"}
{"url": "https://www.dnevnik.bg/citat_na_deniia/2019/03/08/3401448_citat_na_denia_ahmed_dogan_se_ree_v_parlamenta_duhovno/", "text": "Това обяви лидерът на НФСБ Валери Симеонов по време на дебата за промените в Закона за вероизповеданията, с които се опрощават 8 млн. лева дългове на Главното мюфтийство. Според лидера на НФСБ 8 млн. лв. са по възможностите на ДПС и кръговете им от фирми. По думите му почетният председател на движението Ахмед Доган, който получил 1.5 млн. лева заради хидроложките си познания, а после взел ТЕЦ \"Варна\" за 3500 лева, вече обявил, че ДПС има обръчи от фирми. \"Те пари имат, но трябва да бъде показано на Народното събрание и на всички, че ДПС командва парада. Въпросът е да се разцепи българското общество на мюсюлмани и немюсюлмани\", смята Симеонов.", "date": "2019.03.08", "title": "Цитат на деня: Ахмед Доган се рее в парламента духовно"}
{"url": "https://www.dnevnik.bg/biznes/2019/03/08/3401450_i_prez_ianuari_stroitelstvoto_na_sgradi_raste/", "text": "По предварителни данни през януари 2019 г. индексът на продукцията в сектор \"Строителство\", изчислен въз основа на сезонно изгладени данни, е с 1.5% над равнището от предходния месец. Календарно изгладените данни показват увеличение от 0.9% на строителната продукция през януари 2019 г. в сравнение със същия месец на 2018 година, съобщи Националният статистически институт. На годишна база увеличението на строителната продукция през януари 2019 г., изчислено от календарно изгладени данни, се определя от положителния темп при сградното строителство, където ръстът е с 4.6%, докато при гражданското/инженерното строителство е регистрирано понижение от 4%. В сравнение с декември 2018 г. индексът на произведената строителна продукция, изчислен от сезонно изгладени данни, е над равнището от предходния месец, като продукцията от гражданското/инженерното строителство нараства с 2.8%, а от сградното строителство - с 0.6%.", "date": "2019.03.08", "title": "И през януари строителството на сгради расте"}
{"url": "https://www.dnevnik.bg/biznes/2019/03/08/3401457_v_nachaloto_na_2019_g_se_uvelichavat_pokupkite_na/", "text": "Оборотите на магазините се увеличават през януари спрямо предходния месец с 0.4%, а спрямо януари миналата година - с 3.2%, съобщи Националният статистически институт. Спрямо декември 2018 г. значително се увеличават покупките на битова техника и мебели - с 18.7%, на компютърна и комуникационна техника - с 10.8%. Най-голямо намаление има в аптеките и санитарните магазини - - с 11.8%. Спрямо година по-рано най-голямо е увеличението отново на покупките на битова техника, мебели и други стоки за бита - с 19.0%, докато оборотите на магазините за хранителни стоки се свиват с 3 на сто. Онлайн търговията нараства за година с 13.7%.", "date": "2019.03.08", "title": "В началото на 2019 г. се увеличават покупките на битова техника и мебели"}
{"url": "https://www.dnevnik.bg/bulgaria/2019/03/08/3401460_direktiva_shte_zashtitava_ot_uvolnenie_podavashtite/", "text": "Проект на директива предвижда предпазен механизъм за хората, подаващи сигналите за корупция в държавната администрация. Спрямо тях ще има забрана да бъдат уволнявани, понижавани или да получават негативна атестация, съобщи днес министърът на правосъдието Цецка Цачева на заседание на Националният съвет по антикорупционни политики (НСАП), информира пресслужбата на правителството. Директивата въвежда и тристепенна система за подаване на сигнали за нарушения в държавната администрация. Промяна на Устройствения правилник на Министерския съвет и на неговата администрация предвижда в мотивите към законопроектите на кабинета и в докладите на министрите да се включва раздел с мерки за противодействие на корупцията, когато такива се съдържат в предложения акт, както и да се посочва дали предлаганите документи няма да създадат корупционен риск. Комисията за противодействие на корупцията и отнемане на незаконно придобито имущество, както и през изминалата година, ще дава също своята независима оценка в тази посока. В съобщението се припомня, че през 2018 г. НСАП прие насоки за изготвяне на антикорупционни планове от министерствата и държавните агенции. Под председателството на вицепремиера Екатерина Захариева днес съветът прие и препоръка да бъдат фокусирани усилията за обучение на служителите, за изготвяне на антикорупционни планове от Института за публична администрация с участието на неправителствени организации, Главният инспекторат и комисията. На заседанието си днес НСАП прие и отчет за изпълнението на мерките по Националната стратегия за превенция и противодействие на корупцията 2015 - 2020. Към юни 2018 г. са изпълнени 516 мерки, 200 мерки са в процес на изпълнение.", "date": "2019.03.08", "title": "Директива ще защитава от уволнение подаващите сигнали за корупция"}
{"url": "https://www.dnevnik.bg/sport/2019/03/08/3401455_novak_djokovich_obiavi_che_e_doshlo_vreme_za_promiana/", "text": "Президентът на Асоциацията на професионалните тенисисти (АТП) Крис Кермоуд ще се оттегли в края на годината, когато изтича договорът му. Водачът в световната ранглиста Новак Джоковчи, което оглавява Съвета на тенисистите, каза, че е дошло време за промяна. Кермоуд заяви, че за него е било чест да работи в организацията от 2014 г. насам. Той посочи, че се гордее с постигнатото за това време. \"Бих искал да благодаря на всички в АТП, на всички тенисисти и турнири за подкрепата през годините. Оставам изцяло отдаден на задачите си в остатъка от мандата ми и желая успех на организацията в бъдеще\", каза Кермоуд в изявление. В последните месеци  се породи напрежение срещу него, като тенисистите се разединиха в мнението си . Кермоуд понесе критики, но беше подкрепен от играчи, сред които Григор Димитров и Рафаел Надал. Джокович и други тенисисти се обявиха за промяна. По време на управлението на Кермоуд мъжкият тенис се разви много и достигна рекордни наградни фондове. Успоредно с това обаче има голямо недоволство от по-ниско поставените състезатели заради заплащането и календара на турнирите. На пресконференцията след  първия си мач с Янко Типсаревич  на Australian Open Григор Димитров беше попитан дали подкрепя групата тенисисти, които надигат глас на недоволство. Българинът отвърна, че това би била много голяма грешка. \"Тенисът никога не е бил в толкова добро положение, премина през много добри и положителни промени. Не бих го направил (да подкрепи призивите срещу Кермоуд)\", каза тогава Димитров.", "date": "2019.03.08", "title": "Новак Джокович обяви, че е дошло време за промяна в мъжкия тенис"}
{"url": "https://www.dnevnik.bg/zelen/2019/03/08/3401253_vurhovniiat_administrativen_sud_otnovo_poiska/", "text": "Върховният административен съд  отново отмени  решението на екоминистерството да няма екологична оценка за актуализацията на Плана за управление на Национален парк \"Пирин\". Позицията е  публикувана днес  и потвърждава решението си на  първа инстанция от април  миналата година, което бе отменено  през декември , за да се \"отчетат всички доводи\". Отмененото повторно днес от съда министерско решение, че актуализираният план за Пирин няма да се подлага на екооценка, беше взето на 1.03.2017 г. от служебния екоминистър Ирена Костова. И днешното съдебно решение обаче подлежи на обжалване. Защо е нужна екооценка В проекта за актуализация се предвиждаха значителни промени в зоните и режимите на националния парк, с които се разширяваха възможностите за строежи. Тези промени бяха обжалвани от \"ВВФ - България\" (сдружение \"ВВФ - Световен фонд за дивата природа, Дунавско-Карпатска програма България\" ) и Асоциация на парковете в България, както и физическите лица Тома Белев и Асен Карагьозов. За такива промени и за план за управление е задължителна екологичната оценка, пледираха те и в заседанието на  27 септември  2018 г. на 5-членния състав, ръководен от Милка Панчева, както и на последното заседание на  11 февруари  тази година на 3-членен състав с председател Любомир Гайдаров. Докато съдия Панчева върна делото за допълнително обмисляне на доводите, съдия Гайдаров потвърди днес решението от април на съдия Марчева за задължителна екооценка. Всички пътища водят към Банско Междувременно ВАС реши и казуса с решението на Министерския съвет от декември 2017 г. да заобиколи екооценката на актуализацията на плана с правителствени промени в предния и все още действащ план за националния парк. Окончателното решение въпреки обжалвания на Министерството на околната среда и водите (МОСВ) беше взето на 16 януари. То  отмени промените в Плана за управление на Национален парк \"Пирин\"  и постанови, че промени в план за управление на национален парк задължително трябва да минат през екооценка. Промените в плана за Пирин попадат в обхвата на Закона за защитените територии (ЗЗТ), Закона за опазване на околната среда (ЗООС) и Закона за биологичното разнообразие (ЗБР) и поради това трябва да бъдат спазени изискванията за процедури както за екологична оценка, така и за оценка за съвместимост с европейската мрежа \"Натура 2000\". Въпреки че обяви, че ще спази съдебното решение, само ден след като ВАС отмени правителствените промени в плана за Пирин министър Нено Димов започна търсене на консултанти за  промяна на договора на настоящия концесионер  на ски зона Банско в националния парк. Тази вечер в ефира на БНТ Димов обяви, че фирмата \"Делойт\" е избраният консултант и трябва до 1 месец да представи предложение за промяна в концесионния договор. След решението на съда отново Димов поде инициатива за  законови промени, които да заобиколят съдебната забрана  и в бъдеще да позволят проекти в национални паркове без екооценка. Ще обжалва ли екоминистърът за пореден път? Днес в кулоарите на парламента Министърът на околната среда и водите Нено Димов коментира, че все още не е видял решението на ВАС. \"Ще се запознаем с решението и мотивите към него и в установения законов срок ще предприемем необходимите действия, \" каза той и добави, че към момента не може да отговори дали ще обжалва или не.", "date": "2019.03.08", "title": "Върховният административен съд отново поиска екооценка за актуализирания план за Пирин"}
{"url": "https://www.dnevnik.bg/detski_dnevnik/2019/03/08/3400231_s_decata_v_pochivnite_dni_9_i_10_mart/", "text": "За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . - От 11 часа Kornel4Kids кани децата на вкусни плодове и зеленчуци от вълшебно тесто за Деня на здравословното хранене. Подробности -  тук . - Дефиле \"Уикенд в Пловдив\" ще се проведе в града, а регионалният исторически музей ще работи. Експозицията \"Българско Възраждане\" на ул. \"Цанко Лавренов\" 1 в Старинен Пловдив ще работи между 9.30 и 17 ч. с 50% намаление на цените на специалните издания на музея, както и възможност да се възползвате от фамилен билет за 6 лв. или билет \"Баба, дядо и внуче\" на цена от 3 лв. Музеен център за съвременна история на ул. \"Ангел Букорещлиев\" 14 представя изложбата \"Еврика\" на детски научен център \"Музейко\". Обектът, разположен върху Данов хълм (Сахат тепе), ще приема посетители между 10 и 16.30 часа, децата до 7 г. ще посещават изложбата безплатно, учещите ще заплащат 1 лв., а възрастните - 2 лв. Неделя  - Има ли наука в седмото изкуство и как се използват нейните постижения? Искате ли да разберете повече за технологиите, които участват в производството на любимите ни филми и сериали? Ако да, сте добре дошли на специалното събитие на \"Техномеджикленд\" и \"София тех парк\", което се осъществява в партньорство с DreamTeamFilms. На специалните демонстрации посетителите ще видят как физичните закони се прилагат в киноефектите, ще научат повече за изпълнителите на главни роли и професиите в кинопроизводството, ще видят снимачната площадка на сериала \"Откраднат живот\". Участието е възможно само след предварително записване, подробности -  тук . - Детският  спектакъл \" Мики и Чарли\"  ще зарадва децата от 11 часа в \"Сердика център\". - Испанският духов квартет Academia de los Afectos ще са изпълнителните на поредните \"Концерти на възглавници\". От 11 ч. и от 17 ч. в залата на Съюза на архитектите на столичната улица \"Кракра\" №11 ще са концертите, час преди които ще са традиционните безплатни \"Работилници на възглавници\", в които децата ще могат да изработят и декорират животни от хартия. Подробности -  тук .  - В ателието на  \"Био игри\"  \"Загадки за човешкото тяло част 1\" от 11 часа децата между 7 и 13 години ще участват в няколко мисии, в които ще научат и открият повече за кръвоносната и имунната система. Те ще търсят отговори на въпросите: Какво е сърцето? Може ли сърцето да бие без останалите части на тялото? Как спортът може да помогне на сърцето? Какво са заразните болести? Как тялото ни се бори с тях? Мисиите ще включват търсаческа игра и движенческа игра. Всяко дете ще си изработи играчка за спомен. - Този път от 11.30 часа в \"Приказка с палачинка\" децата ще научат една история с две въшки, които живеят в косата на едно дете. Разказът е за перипетиите на Въшко. Той се отправя да търси своята изгубена любима Въшка и преминава през невероятни приключения, за да я открие. Откъсите ще чете актрисата Златина Йорданова, а след историята децата ще могат да нарисуват свои приказни илюстрации.  Събитието  е подходящо за деца на възраст от 4 до 10 години, а присъствието на родител е задължително. Необходима е резервация на телефон 087 646 4000. - Дефиле \"Уикенд в Пловдив\" ще се проведе в града, а регионалният исторически музей ще работи. Експозицията \"Българско Възраждане\" на ул. \"Цанко Лавренов\" 1 в Старинен Пловдив ще работи между 9.30 и 17 ч. с 50% намаление на цените на специалните издания на музея, както и възможност да се възползвате от фамилен билет за 6 лв. или билет \"Баба, дядо и внуче\" на цена от 3 лв. Музеен център за съвременна история на ул. \"Ангел Букорещлиев\" 14 представя изложбата \"Еврика\" на детски научен център \"Музейко\". Обектът, разположен върху Данов хълм (Сахат тепе), ще приема посетители между 10 и 16.30 часа, децата до 7 г. ще посещават изложбата безплатно, учещите ще заплащат 1 лв., а възрастните - 2 лв.", "date": "2019.03.08", "title": "С децата в почивните дни (9 и 10 март)"}
{"url": "https://www.dnevnik.bg/biznes/2019/03/08/3401458_sus_zatvarianeto_na_bulgartabak_proizvodstvoto_na/", "text": "Промишленото производство расте с 2.8% през януари спрямо година по-рано, показват календарно изгладените данни на Националния статистически институт. Ръстът се дължи основно на добивната промишленост, която расте двуцифрено. В сравнение с декември 2018 г. индустрията расте с 3.2%.  В същото време данните показват, че производството на тютюневи изделия се свива с 44.6% спрямо година по-рано. Тези данни не са неочаквани предвид това, че в началото на януари и последните работници на \"Булгартабак холдинг\" в единствената все още работеща дотогава фабрика в Благоевград бяха освободени. В съобщението до Българската фондова борса от 23 януари се посочва, че фабриката е в престой до 1 март, но няма данни производството да е възстановено, съобщава  \"Капитал\" . Спрямо декември тютюневото производство също се свива двуцифрено. През пролетта на 2017 г. холдингът продаде търговските си марки на \"Бритиш-американ табако\". На годишна база производството на основни метали също спада двуцифрено - с 15%, производството на дървен материал и изделия от него, без мебели се свива с 8.3%, производството на мебели - с 6.4%. Спад е регистриран и в производството и разпределението на електрическа и топлоенергия и газ - с 1.1%. Годишният ръст е воден от добивната промишленост, която расте с 16.4%, а преработващата промишленост - с 2.9%.  По-значително увеличение в преработващата промишленост спрямо предходната година се наблюдава при: производството на текстил и изделия от текстил, без облекло - с 28.8%, ремонта и инсталирането на машини и оборудване - с 20.4%, производството на превозни средства, без автомобили - с 20.2%, производството на електрически съоръжения - с 13.4%. През януари 2019 г. увеличение спрямо предходния месец е регистрирано в добивната промишленост - с 12.4%, в преработващата промишленост - с 4.1%, и в производството и разпределението на електрическа и топлоенергия и газ - с 2.1%. По-значителен ръст в преработващата промишленост се наблюдава при: производството на метални изделия, без машини и оборудване, и производството на превозни средства, без автомобили - по 28.5%, производството на автомобили, ремаркета и полуремаркета - с 26.6%, производството на текстил и изделия от текстил, без облекло - с 15%, производството на хранителни продукти - с 11.8%. Спад е регистриран при производството на тютюневи изделия - с 28.2%, производството на лекарствени вещества и продукти - със 7.3%. ", "date": "2019.03.08", "title": "Със затварянето на \"Булгартабак\" производството на тютюневи изделия спада с над 40%"}
{"url": "https://www.dnevnik.bg/bulgaria/2019/03/08/3401503_specplrokuraturata_iska_postoianen_arest_za/", "text": "Специализираната прокуратура привлече към наказателна отговорност 14 лица от задържаните в четвъртък в кв. Орландовци. Обвинени са за участие в организирана престъпна група за разпространение на наркотици, грабежи, кражби, производство и разпространение на акцизни стоки без бандерол, съобщи институцията. Сред обвинените са и двама полицейски служители - взводни командири в столичното Второ районно управление. Участниците в групата бяха задържани на 7 март 2019 г. при операция на СДВР, Дирекция \"Вътрешна сигурност\" на МВР и Специализираната прокуратурав столичния кв. \"Орландовци\". Групата е неутрализирана след близо7-месечно наблюдение и разследване на дейността й.По време на операцията по задържането на участниците в жилища, автомобили и при лични обиски бяха намерени и иззети наркотици, огнестрелни оръжия, близо един тон тютюн, заедно с машина за нарязването му. Иззети са и автомобили, за част от които има данни, че са крадени. Събраните доказателства сочат, че групата е действала повече от три години, се казва в съобщението на Специализираната прокуратура. Разследва се съпричастието й към тежки престъпления през последните години в различни краища на страната – грабежи, в т.ч. в поща (на част от парите за пенсии на жители в раейона), кражби на промишлени машини, влакови релси и др. Налице са и данни, че участници в групата са извършвали погроми на паметници в Централните софийски гробища, за да принудят близките на починали да потърсят услугите им за възстановяване. Ръководителят на групата К.Б. лично определял функциите на всеки от участниците за конкретното планирано престъпление. Обвинените полицейски служители от своя страна осигурявали липсата на полицейски сили в района на извършване на престъпление. В процес на установяване е срещу какво възнаграждение са извършвали подобни \"услуги\". На обвинените за участие в групата е наложено прокурорско задържане до 72 часа. На 9 март 2019 г. Специализираната прокуратура ще внесе в Специализирания наказателен съд искания за налагане на мярка за неотклонение \"Задържане под стража\" за всеки от тях.", "date": "2019.03.08", "title": "Спецпрокуратурата иска постоянен арест за задържаните за наркотрафик"}
{"url": "https://www.dnevnik.bg/razvlechenie/2019/03/08/3400405_dostatuchno_tumen_li_uil_smit_za_da_igrae_bashtata_na/", "text": "Проект за биографичен филм на име \"Крал Ричард\", посветен на бащата на тенисистките Серена и Винъс Уилямс, предизвика критика заради появила се информация, че Уил Смит може да изпълнява главната роля, разказва Би Би Си.  77-годишният Ричард Уилямс е треньор на своите две дъщери, превърнали се в две от най-големите тенис състезателки в света, макар да няма никакъв предишен опит в играта. Според предварителни данни филмът проследява как бащата преодолява трудностите, скептицизма и противоречията, докато обучава дъщерите си в Комптън още от четиригодишна възраст. Сценарист ще е Зак Бейлин. Когато преди време сайтът \"Дедлайн\" обяви, че 50-годишният актьор е сред основните претенденти за ролята, това предизвика реакция в социалните мрежи заради факта, че Смит е с доста по-светъл цвят на кожата в сравнение с Уилямс. Актьорът все още не е отвърнал на критиките. Няма и официално потвърждение, че той ще бъде част от филмовата продукция, като името му засега се свързва основно с продуцирането на лентата чрез неговата компания Overbook Entertainment. Според противниците на т.нар. колоризъм, или явление, при което чернокожите с по-тъмна кожа биват дискриминирани за сметка на тези с по-светла, то води до по-слабото представяне на хората с по-тъмен цвят на кожата в киното, телевизията, модата и по-специално Холивуд и Боливуд, както и дискриминация на работното място, в сайтовете за запознанства, както и до сериозни здравословни проблеми заради употребата на кремове за изсветляване на кожата. Някои дори предлагат Махершала Али и Идрис Елба като по-подходящи за ролята. Междувременно \"Варайъти\" писа, че Уил Смит ще бъде заменен от Идрис Елба в продължението на филма от 2016 г. \"Отряд самоубийци\" заради несъответствия с графика на снимачния период.", "date": "2019.03.08", "title": "Достатъчно тъмен ли е Уил Смит, за да играе бащата на Серена Уилямс"}
{"url": "https://www.dnevnik.bg/sport/2019/03/08/3401508_cska_1948_tursi_ne_obedinenie_s_cska-sofiia_a/", "text": "Темата за евентуално обединение между \"ЦСКА 1948\" и \"ЦСКА-София\" не стои на дневен ред. Това обясни изпълнителният директор на втородивизионния клуб Добрин Гьонов пред \"Дневник\" във връзка с откритото му писмо от четвъртък вечерта. Той  покани привържениците на ЦСКА на открита среща . \"Повярвайте, лично аз, ръководството на клуба, нашите членове искаме само едно – нов силен ЦСКА\", завършва писмото. Гьонов обяви, че разговори с ръководството на \"ЦСКА-София\" не е имало и няма да има. И уточни, че целта на срещата е \"ЦСКА 1948\" да опита да върне загубеното доверие на запалянковци, които са се отдръпнали, както и да привлече нови. \"Имаме желание да съберем предимно недоволните запалянковци, за да кажат защо са се отдръпнали\", посочи Гьонов. Данните на клуба сочат, че около 3000 души са били свързани с клуба от създаването му, но част от тях не са били привлечени за постоянно. \"В А окръжна група имахме подкрепа, след това част от тези запалянковци си тръгнаха, но дойдоха много нови във В група. Впоследствие и от тях имаше отлив. Искаме да съберем цесекарите и да им обясним какво стои в основата на управленските ни решения\", каза Гьонов. Недоволство се породи заради освобождаване на част от юношите на клуба, привличането на бившия футболист на \"Левски\" Мариан Огнянов и заради  твърдения, че клубът е свързан с Васил Божков . \"Не е вярно, че сме сателит на \"Левски\". Говорят се много неща, но може би хората не ни вярват и затова искаме да организираме голяма среща.\" Твърдата политика за цените на билетите и забраната да се използва пиротехника също може да са се отразили за неуспеха в привличане на запалянковци, смята Гьонов. Въпреки отчитането на загуба на доверие той казва, че няма притеснения за отношението на спонсорите. По думите му данните, които са предоставени, показват, че телевизионните мачове на отбора събират гледаемост над средното ниво за Първа лига. Гьонов каза, че е възможно срещата да се проведе през април, като най-вероятно ще е в София. При необходимост може да бъде организирана и втора среща. \"ЦСКА 1948\" е четвърти във Втора лига, като се бори за изкачване в елита.", "date": "2019.03.08", "title": "\"ЦСКА 1948\" търси не обединение с \"ЦСКА-София\", а привличане на отдръпнали се фенове"}
{"url": "https://www.dnevnik.bg/evropa/2019/03/08/3401511_finlandskoto_pravitelstvo_podade_ostavka_zaradi/", "text": "Финландското правителство подаде оставка, след като се отказа от плановете си да реформира системата за здравеопазване, предадоха \"Ройтерс\" и БТА, цитирайки канцеларията на президента Саули Нинистьо. Президентът прие оставката на премиера Юха Сипиле и възложи на неговото правителство да продължи да работи като служебно до съставянето на нов кабинет. Премиерът подаде оставка, защото здравната реформа не може да бъде реализирана през мандата на това правителство, написа в \"Туитър\" Анти Кайконен, председател на парламентарната група на партията на Сипиле \"Финландски център\". Оставката на кабинета беше подадена само месец преди парламентарните избори, насрочени за 14 април, след като Сипиле не успя да прокара реформата, смятана за ключов елемент от плана на правителството да балансира държавния бюджет. Реформата на здравните и социалните услуги целеше да спре растящите разходи на фона на бързо застаряващото население на страната, отбелязва \"Дойче веле\". В рамките на плана регионалните власти трябваше да поемат предоставянето на здравни грижи от общините. Според правителството реформата щеше да задържи годишния ръст на разходите за социални и здравни грижи между 2019 и 2029 г. до 0.9%, вместо до сегашните 2.4%. Опозиционни партии критикуваха засилената роля на частния сектор, която се предвиждаше в плана.", "date": "2019.03.08", "title": "Финландското правителство подаде оставка заради провала на здравната реформа"}
{"url": "https://www.dnevnik.bg/sport/2019/03/08/3401495_ljuboslav_penev_govori_predi_gostuvaneto_na_etur_video/", "text": "Треньорът на ЦСКА Любослав Пенев заяви, че отборът му се насочва с голямо желание към гостуването си на \"Етър\". По думите му червените ще търсят победата с идеята да останат в челото и да продължат борбата за първото място. \"Отборът е в добро настроение, добро състояние. Винаги има ударени, контузени, но групата е попълнена. Каквото трябваше да направим през седмицата, го направихме. Отиваме с голямо желание\", каза Пенев. \"Редно е и искаме да направим тази крачка, да победим и да сме близо до постигането на целта.\" Той посочи, че познава отлично съперника. Тъкмо срещу \"Етър\"  червените загубиха в първия си мач под ръководството на Пенев  - с 0:1 в приятелска среща преди месец. \"Това, че загубихме в приятелския мач, нищо не означава. Вече съм един месец начело на отбора и мачът ще е коренно различен.\" Червените са изправени пред важен мач, в който ще срещнат вдъхновения отбор, воден от Красимир Балъков. ЦСКА е трети в Първа лига, като изостава с пет точки от \"Лудогорец\". \"Етър\" продължава да се бори с \"Черно море\" за влизане в шестицата. Капитанът Николай Бодуров се завръща в групата на червените. ЦСКА допусна голове във всеки от мачовете си през пролетта и треньорът заяви, че е наясно кога и как идват попаденията. \"Трябва да сведем до минимум грешките и в защита, и в нападение. Това е целта на всеки отбор, който има високи цели.\" Пенев отклони няколко въпроса за съдийството и за евентуална подкрепа в полза на \"Левски\", като заяви единствено, че реферите трябва да свирят професионално.", "date": "2019.03.08", "title": "ЦСКА се насочва с голямо желание към мача с \"Етър\", заяви Пенев (видео)"}
{"url": "https://www.dnevnik.bg/evropa/regioni/2019/03/08/3401536_stara_zagora_-_neochakvaniiat_shampion_sred/", "text": "Може би най-силната асоциация със Стара Загора са ТЕЦ-овете и въглищата. Всъщност градът обаче може да предложи повече: той е зелен, уникалната му структура (наподобяваща американски град с прави улици) позволява бързо да \"поумнее\" с трафик системи, транспортно свързана е с всички части на страната, а икономиката му се развива чудесно. В областта има и много интересни истории. В специалното издание за Стара Загора от поредицата на \"Капитал Градове\" ще прочетете за строителния пазар в града, за няколко малки и бързи компании с интересни ниши, за чудесния клъстер на лютиерите в Казанлък, за рисковете и успехите на Стефан Шоселов, за новата звезда на детските книги Никола Райков, за възхода на операта и още много. Специалното издание \"Капитал Градове: Стара Загора\" може да намерите в библиотеката на \"Капитал\" -  тук .", "date": "2019.03.08", "title": "Стара Загора - неочакваният шампион сред българските региони"}
{"url": "https://www.dnevnik.bg/kultura/2019/03/08/3393968_otkus_ot_vurtelejkata_na_ielena_bachich_alimpich/", "text": "\"Въртележката\" е дебютният роман на най-продаваната съвременна сръбска писателка – Йелена Бачич Алимпич. Йелена Бачич Алимпич е родена в Нови Сад през 1969 г. Завършва литература и сърбохърватска филология в университета в Нови Сад. Работила е като журналист и редактор на документални телевизионни поредици. Била е редактор в медийната компания \"Колър Прес Груп\" и водещ в популярната телевизия \"Пинк\". Отличена е с редица награди за телевизионна журналистика. Истинско щастие и призвание обаче Йелена намира в писането. Дебютният й роман \"Въртележката\" се появи на пазара през 2010 г. и девет години по-късно продължава да е в сръбските класации за бестселъри. Книгата е преведена на македонски и турски и продадена в над 50 000 екземпляра. Голямото сръбско издателство \"Лагуна\" я пуска на пазара и в луксозно издание. Следващите й романи също стават бестселъри. \"Сватбената нощ\" – първа част от трилогията \"Наказание за греха\", излиза в първоначален тираж от 30 000 екземпляра. Този нов рекорд затвърждава позицията на Йелена Бачич Алимпич като най-продаваната и обичана съвременна сръбска авторка, наричана от издателите си \"бижуто на Лагуна\". За \"Въртележката\" Ана живее чрез балета и балетът живее чрез нея – но тази съдба си има цена... През трийсетте години на миналия век в бедно сръбско селце се ражда Ана. Усетът й към танца си проличава от най-ранна детска възраст, но баща й отказва да я изпрати на уроци по балет. Тогава майка й решава да избягат в Белград. Двете отиват в школата на известната балерина Клара Сич. Тя изпада във възторг от таланта на момичето и веднага го взема под крилото си. Ана и майка й преживяват глада и лишенията по време на Втората световна война, но не се отказват от мечтата си. Изящната балерина с невероятен талант изминава трънливия път от затънтените чифлици до блясъка на Болшой театър. Следва низ от възходи и падения: награди, бурни аплодисменти, обожатели, световна слава и – за да се уравновесят везните на живота – сълзи, страдание и загуба. Защото всичко се върти в кръг и се връща към началото, подобно на въртележката от детството на Ана... Превод Таня Нейчева I В живота й имаше прекалено много от всичко. Цветове, аромати, звуци, радост и тъга. Докато лежи в стерилната бяла болнична стая и с всяка вена на своето същество усеща как животът изтича от нея, в едно скрито кътче на съзнанието, запазено за най-прекрасните спомени, изплуват образи от ранното й детство. А тя, разкривайки се с всеки следващ образ, се върти и смее, приканва я да се повози за последен път, преди да си отиде. О, да, въртележката. Толкова светла, пъстра и жива, завърта в кръг всички скъпи лица от историята на нейния живот. На бялото конче, зад чаената чашка, патето и количката, със загрубели и възкриви крака, седи мърляво, усмихнато, босоного момиченце с чорлава коса и големи бадемови очи. Не спира да се удивлява. Гълта въздуха и усмивката й става все по-широка, докато въртележката завърта своя кръг и мелодията си във вечността... - Как сме днес, госпожо? Денят е прекрасен, а вие ми изглеждате по-добре от вчера – весело чурулика младата болногледачка. Ана с усилие обръща глава в посоката, от която се носи жизнерадостният глас, и се насилва да се усмихне. - Не е толкова зле... – опитва се да изрече възможно най-любезно, а сърцето й се сковава при мисълта за неминуемото, което вече наближава. – Да, наистина не е толкова зле. Мисля, че ракът е изял черния ми дроб, единия бъбрек и далака, а останалото си го оставя за десерт – дори прави опит да се пошегува. За миг забелязва следа от съжаление в очите на младата болногледачка, а това е последното, което й е нужно в такъв момент – съжаление. Всичко друго е по-добро от това лъжовно чувство, което е толкова далеч от истината. Докато сестрата забързано се върти около системата, сменя банката и проверява мониторите, които потвърждават, че сърцето в гърдите й все още тупти, подобно на крадец, готов да открадне последния й дъх, тя затваря очи и отново вижда бялото конче с помпоните, нашарено в цветовете на дъгата, и момиченцето с големите бадемови очи. В края на трийсетте години на миналия век баба Дара беше прочута нашир и надлъж, познаваха я из цялата страна. Въртележката я беше прославила. С помощта на брат си Данило, вуйчото на Ана, чиновник с връзки във Виена, като че ли с някаква магия беше успяла да докара въртележката чак от далечна Русия. Всъщност, както обикновено се случва, движещата сила и за тази работа беше любовта. Ако не беше Наталия, далечната руска любов на дядо Данило, въртележката никога нямаше да бъде част от Аниното детство. По нечист начин, с политически връзки и \"полезни\" приятели Наталия косвено беше белязала цялото детство на Ана. Дори и това, че по-късно тя напусна Данило и избяга с един много по-млад офицер от австрийската гвардия, не помрачи светлите й спомени за красивата рускиня. Баба Дара обичаше Ана с проста, понякога груба и немарлива любов. Майка й Ленка не харесваше свекърва си, а от лятото, което Ана прекарваше при Дара на въртележката, изпитваше ужас. Ленка произхождаше от добро градско семейство и беше образована и щастлива млада жена, докато през един късен летен следобед на въртележката Стеван, бащата на Ана, не й завъртя главата. Нито заплахите, нито обещанията, нито плесниците на нейните родители не я отказаха от намерението да се омъжи за Стеван, този \"човек без перспективa\", както го наричаше баща й. Едва по-късно, когато дъждовете безброй пъти бяха отмивали прахоляка от въртележката, тя разбра, че баща й е бил прав и че любовта понякога не е достатъчна или поне не е всичко в живота. Не можеше да се върне назад, но искаше по-добро бъдеще за единствената си дъщеря. Докато раждаше Ана в мъки, обеща пред себе си, че ще направи всичко, за да може малкото й момиченце да има такъв живот, за какъвто тя само можеше да мечтае. Още от петгодишна Ана танцуваше на музиката от радиото и грамофонните плочи, които Ленка беше донесла скришом като чеиз – Чайковски, Щраус, Моцарт... Те отвеждаха детето в далечната страна на мечтите, на световните балетни сцени. Като гледаше прекрасното си момиченце, Ленка трескаво обмисляше как да опази този уникален усет към танца, как да обясни на дъщеря си, че талантът й е огромен и че той не трябва да остава тук, в банатската пустош, в сянката на неуспешния брак и пъстрата въртележка. Беше чувала, че в Белград имало някоя си госпожа Клара, която учела на балет момичета от заможни белградски семейства. Осъзнаваше факта, че нейното момиченце, родено в едно стопанство край Таванкут, няма препоръки, достойни за балетната школа на госпожа Клара; и все пак беше решена на всяка цена да стигне до големия град и да отвори вратата към света на музиката, театъра и изкуството за любимото си дете, \"принцесата на махалата\", както често на шега я наричаха местните голтаци. Докато болните й кости уморено помръдват под бялата болнична завивка, Ана с болезнена, изнемощяла усмивка си спомня онзи задушен летен следобед, когато нейната майка й съобщи плановете си... О, колко смутена и уплашена беше само. Помни трескавия блясък в очите на майка си и нетърпението в гласа й, когато я вика да слезе от въртележката, защото двете трябва да си поговорят за едно \"важно нещо\". \"Важното нещо\" беше бъдещето на Ана. Тогава тя беше шестгодишна и за първи път изпитваше тайна симпатия към някого. Той беше момче от махалата с палави тъмни очи и бързи крака – Джордже. Гонеха се по въртележката, скачаха от едно конче на друго и така, докато Джордже не я настигнеше и не я дръпнеше за някоя непослушна къдрица. Гледаше го крадешком как събира с баща си сено и гази бос из махленската кал. Тогава той беше на десет години и искаше да стане летец, като порасне. Казваше на Ана, че небето е негов дом, че птиците са му приятели, и тържествено й обеща, че когато се изучи за летец, най-напред нея ще поведе към висините. В онзи задушен летен следобед, когато Ленка най-после успя да привлече вниманието й и я отведе до близката горичка до полянката, на която живееше въртележката на баба Дара, мечтите за полета и непознатите висини добиха съвсем различно измерение... - Принцесо моя, трябва да поговорим... Ана, ти не си създадена за въртележката и да газиш из калта. Дъще, ти си прекрасно, умно, талантливо момиче и аз искам да се погрижа един ден да станеш известна, щастлива и богата. Няма да позволя да изгниеш в стопанството, да ставаш призори, за да нахраниш кокошките и да четкаш Риджан. Създадена си за един друг свят, който е далеч оттук. Решила съм да те заведа в Белград, в балетната школа на госпожа Клара. Ако те приемат, ще останеш да живееш там в интернат, а аз ще се старая да те посещавам възможно най-често. – Докато изричаше последните думи, гласът на Ленка стана много тъжен. Ана я гледаше с широко отворени очи, а малкото й сърчице блъскаше в гърдите като изплашена лястовица. - Но, майко, аз не искам да ходя в големия град. Не искам да оставя теб, татко, баба Дара и... – като се сети за Джордже, от гърдите й се изтръгна стон. Ленка прегърна дъщеря си. - Мила моя, още не съм говорила с баща ти. Мога само да си представя колко ще се ядоса. Сигурна съм, че ще се заинати, но този път ще му се противопоставя. Ана, миличка няма да позволя да тръгнеш по моите стъпки. Не искам мечтите ти да потънат в кал също като моите, искам само да бъдеш щастлива. Разплакана погледна майка си, стисна зъби и избърса сълзите си с мърлява ръка. - Добре, майко, а когато стана известна и богата, ти ще дойдеш да живееш с мен, нали? И ще ти купя красиви рокли и модерни сандали, и... – Думите на Ана преминаха в хлипане и тя хукна през полянката, колкото я държаха краката. Същата нощ, будна и сама в леглото, Ана слушаше разправията между баща си и майка си. Слушаше грозните псувни, чуваше думи, за които дори не беше подозирала, че съществуват. -Уличница! Хубаво ми казваше майка ми! Ние никога не сме били достатъчно добри за теб! Аз никога не съм бил достатъчно добър за теб! Сега искаш да отделиш Ана от мен, искаш да я превърнеш в уличница! Какво искаш? Какво изкуство? Ще я дърпат и щипят алчни, дърти, богати старци! Ще стане проститутка като теб! Махай ми се от очите! И да знаеш, Ана остава! Ще напусне само през трупа ми! А ти можеш да си вървиш! Махай ми се от очите! – крещеше Стеван. Плачът на Ана се сля с риданията на майка й. Свита под дебелия колосан юрган в стаята си, тя трепереше с цялото си тяло. Затвори очи и чу божествена музика, видя волно синьо небе и бели яребици да се издигат към облаците. И полетя с тях. Погледна към земята и видя въртележката да блести на слънцето като златен ореол. Неспокоен сън заля фантазиите й. Имаше чувството, че е спала само миг, когато от съня я изтръгна нежният майчин глас: - Анушка, принцесо, моето момиченце, събуди се, събуди се, ангелче, стани, мила... – тя с усилие отвори клепачи и погледна към майка си: - Мамо, защо ме будиш, още дори не е започнало да се съмва Майка й нежно я погали по челото и обсипа бузите й с целувки: - Обличай се, щастие мое, ще говорим по пътя, трябва да тръгваме бързо. - Да тръгваме ли? Мамо, къде отиваме? Къде е татко? – питаше Ана майка си, която нежно й помагаше да стане и да се облече. Тихо се измъкнаха от къщата. Ана и до днес помни колко силно майка й я беше стиснала за ръката и как пристъпваха беззвучно. Скриха се зад ъгъла на кривата им уличка. Тя почти изпищя от изненада, като видя чичо Милойе и неговите петнисти коне, впрегнати в колата, а майка й притисна устата й с длан. - Господин Милойе ще ни закара до Суботица, където ние с теб ще се качим на влака и тръгваме за Белград, както ти обещах. – Ленка спря, клекна пред дъщеря си и здраво стисна раменете й: – Ана, няма да те оставя, няма да се върна в стопанството. Ще си намеря работа, ще работя и ще направя всичко, за да изпълня обещанието, което ти дадох. Любов моя, ти ще успееш, ние двете ще успеем, трябва да ми вярваш! - Ленка, побързай – прошепна господин Милойе, бащата на Джордже. – Знаеш колко рискувам. Ако Стеван се събуди, ще ни избие всичките, а ако моята Ружа разбере, никога няма да ми продума, хайде, побързайте... И така те двете се качиха на колата, а Милойе подкара конете с едно звучно цъкване с език. Колелата заораха в селския път и Ана пое към света. След повече от час стигнаха до гарата. Ленка помогна на Ана да слезе от колата, свали очукания куфар до краката си и погледна Милойе с просълзени очи: - Не знам как да ти благодаря... Той свали шапка, почеса нервно глава и сведе поглед към земята. - Ленка, когато дойде в нашата махала, знаех, че няма да останеш. Прекалено много се отличаваше от всички наши булки. По-фина, по-тиха и някак крехка. Не си ти за нашата дупка, и твоята Ана не е. Пази детето, пази и себе си, пожелавам ти цялото щастие на света – с дрезгав глас и тежки стъпки Милойе се обърна, подкара конете и изчезна в зората на онзи седми август 1938 година.", "date": "2019.03.08", "title": "Откъс от \"Въртележката\" на Йелена Бачич Алимпич"}
{"url": "https://www.dnevnik.bg/sviat/2019/03/08/3401540_sasht_veche_ne_smiatat_surbiia_za_losho_momche_no_es/", "text": "Сръбският външен министър Ивица Дачич даде сигнал, че Белград смята Съединените щати за по-конструктивен фактор в решаването на спора с Косово, а ЕС играе \"двойна игра\", предаде агенция МИА. Дачич заяви днес, че \"отделни страни\" в съюза не искат да се постигне договор за Косово и те не могат да имат водеща роля. САЩ, обратно, сменили политиката си към Сърбия и вече не гледат на нея като на \"лошо момче\". Същевременно Вашингтон не може да разбере защо Прищина не го слуша и не се отказва от 100-процентните мита, които наложи на Сърбия и Босна и Херцеговина миналата година. \"Не мисля, че САЩ играят двойна игра. Но това го правят отделни европейски страни, които не искат бързо да се постигне договор и върху принципите, които досега се договаряха\", продължи той. В края на миналата година американският президент Доналд Тръмп изпрати писмо до косовския си колега Хашим Тачи, в което изрази желание за  \"историческа сделка\" между Сърбия и Косово , която да бъде подписана в Белия дом. По-късно Белград обяви, че сръбският държавен глава Александър Вучич също е получил писмо от Тръмп. Оттогава - няколко месеца след като се провали обсъждането на евентуална сделка в Брюксел, на което трябваше да участват Вучич и Тачи - Дачич и други в кабинета и парламента  многократно са говорили за възможността  за \"нов формат\" за преговори с Косово, който да включва САЩ.", "date": "2019.03.08", "title": "САЩ вече не смятат Сърбия за \"лошо момче\", но ЕС играе двойна игра, обяви Белград"}
{"url": "https://www.dnevnik.bg/sviat/2019/03/08/3401548_kitai_zastana_zad_huauei_v_spora_s_pravitelstvoto_na/", "text": "Правителствата на Китай и САЩ могат да разрешат всякакви противоречия между двете страни чрез консултации, чиято основа са равенството и взаимното уважение. Това заяви днес на пресконференция министърът на външните работи на Китай Ван И на пресконференция в рамките на сесията на парламента, предадоха ТАСС и БТА. \"Нашите търговско-икономически консултации са постигнали значителен напредък, приветстван от целия свят. Това показва, че консултации въз основа на равенството и взаимното уважение могат да разрешат всякакви спорове между нашите страни\", подчерта китайският първи дипломат. В същото време той подчерта в отговор на журналистически въпрос, че Пекин ще вземе всички необходими мерки, за да защити китайския телекомуникационен гигант \"Хуауей\" (Huawei), съобщи \"Франс прес\". \"Задача на китайското правителство е да поеме тази отговорност\", отсече Ван И, допълвайки, че компанията е обект на \"целенасочен политически натиск\", оказван от САЩ. \"Хуауей\"  подаде вчера жалба в американски съд  срещу закона, забраняващ на администрацията на САЩ да купува нейно оборудване и услуги или да работи с компании, които са нейни клиенти. Световният гигант съобщи, че жалбата е подадена в Плано, щата Тексас, определяйки закона като противоконституционен. Преди това \"Хуауей\" започна медийна кампания срещу обвиненията на Вашингтон, че неговото оборудване за бъдещите мрежи пето поколение (5G) може да се използва за шпионаж от Пекин. Ротационният ръководител на групата Го Пин заяви в комюнике, че законът, подписан от президента на САЩ Доналд Тръмп, не само е противозаконен, но и пречи на \"Хуауей\" да води лоялна конкуренция и в края на краищата вреди на американските потребители. Освен това Го Пин обвини Вашингтон, че е проникнал в сървъри на компанията и е откраднал имейли и кодове. Според САЩ управляващата Китайска комунистическа партия може да използва оборудването на \"Хуауей\", за да шпионира други страни или да нарушава комуникациите им. САЩ забраниха на световния гигант да участва в развитието на 5G мрежата на американска територия.", "date": "2019.03.08", "title": "Китай застана зад \"Хуауей\" в спора с правителството на САЩ"}
{"url": "https://www.dnevnik.bg/zelen/2019/03/08/3401585_merkite_za_podobriavane_na_kachestvoto_na_vuzduha_shte/", "text": "В момента се разработва проект за н ационална програма за подобряване на качеството на атмосферния въздух , Изпълнението й ще струва между 475 млн. и 879 млн. лв. Това съобщи министърът на околната среда и водите Нено Димов в Народното събрание. Основен фокус - битово отопление и транспорт Проектът е за периода 2018 - 2024 г., а в момента се прави съгласуване и с компетентните ведомства. Програмата предвижда изпълнение на мерки за секторите битово отопление и транспорт. Основен фокус е поетапното извеждане от употреба на печки и котли на твърдо гориво в общините с нарушено качество на въздуха. \"Изпълнението на програмата ще изисква усилията на всички заинтересовани страни и ще е необходим значителен финансов ресурс\", каза министърът. По думите му през 2020 г. се планира въвеждане на изискванията на регламент за битовите отоплителни уреди на твърдо гориво с цел подпомагане на процеса на подмяна на тези уреди с такива, които са с по-ниски емисии на вредни вещества. Димов подчерта, че в рамките на оперативна програма \"Околна среда\" 2014 - 2020 г. са открити две процедури за предоставяне на безвъзмездна финансова помощ на общините. Димов припомни, че в рамките на първия етан, който е приключил 2017 г., са били одобрени 11 общини. \"В момента се изпълнява вторият етап с краен срок за кандидатстване 31 януари 2019 г. До момента по него са подали заявления 8 общини, предложенията се разглеждат\", обясни министър Нено Димов. Той уточни, че има и друга процедура за финансиране на инвестиционни мерки, насочени към намаляване на емисиите от битовото отопление,  чийто общ финансов ресурс е 111 млн. лв . Друга мярка, която се предприема, е насочена към годишните технически прегледи на автомобилите. Координационен съвет за интегриране на политиките \"За интегриране на политиките по опазване на чистотата на въздуха вече работи координационен съвет. Той включва представители на управленско ниво от всички компетентни институции, местната власт и работодателските организации\", каза Димов. От изказването му стана известно, че основен фокус ще е преустановяване на наднорменото замърсяване с фини прахови частици, който е \"най-сериозният проблем по отношение качеството на въздуха\" на национално ниво и е предмет  на процедура по нарушение пред съда на ЕС . Димов заяви, че  общините са тези , които носят отговорността за постигане на нормите за качество на атмосферния въздух. Според него по проблема се работи от местната власт, която е подпомагане от Министерството на околната среда и водите (МОСВ). Междувременно вчера стана известно, че Столичната общината вече е избрала кой да достави 22 нови станции за измерване на качеството на въздуха. Спечелилият кандидат е \"Телелинк\", съобщава  \"Капитал\" . Другият кандидат беше мобилен оператор, който обжалва, но без резултат. От публичните документи на сайта на профила на купувача на СО обаче не става ясно какъв опит притежава \"Телелинк бизнес сървисис\", който да е близък до предмета на поръчката, тъй като той е приет без забележки в протоколите. Те са предложили малко над 548 хил. лв. за изпълнение на поръчката при прогнозна стойност 560 хил. лв. Според заданието системата трябва да бъде изградена до 1 септември 2019 г., тоест може да се наложи да се справят и по-бързо от предвиденото. Данните от новите станции няма да са официални Станциите обаче няма да са част от официалната информация за качеството на въздуха на Министерството на околната среда и водите. Това стана ясно от обсъждане по темата за въздуха при омбсудсмана миналата седмица. Новите сензори ще бъдат поставени до метростанциите \"Люлин\" и \"Джеймс Баучер\", до последната спирка на трамвай №10 при \"Западен парк\", на бул. \"Президент Линкълн\", до читалище \"Искра\" в \"Орландовци\", до \"Централна автогара\", до поликлиника \"Враждебна\", Центъра за заразни болести, Военномедицинска академия, на ул. \"Мими Балканска\", НИМХ-БАН, Зимния дворец, стадион \"Раковски\", 29 ДКЦ в \"Борово\", в \"Хиподрума\", читалище \"Св. св. Кирил и Методий\" в кв. \"Драгалевци\", в непосредствена близост до районните администрации на районите \"Надежда\", \"Красна поляна\", \"Подуяне\", \"Овча купел\", \"Искър\" и \"Студентски\".", "date": "2019.03.08", "title": "Мерките за подобряване на качеството на въздуха ще струват до 879 млн. лв."}
{"url": "https://www.dnevnik.bg/sviat/2019/03/08/3401555_evropa_moje_da_vuvede_novi_sankcii_sreshtu_maduro/", "text": "Възможно е Евросъюзът да въведе нови финансови мерки срещу чависткото управление на президента Николас Мадуро във Венецуела, обяви германският външен министър Хайко Маас, цитиран от \"Франкфуртер алгемайне цайтунг\". Съюзът би искал мирно решение между Мадуро и обявилия се за президент и признат от десетки държави по света Хуан Гуайдо, но \"на последната среща на европейските външни министри е говорено\" за възможността да дойде момент, в който \"нови санкции на ЕС ще трябва да бъдат наложени\", обясни германският първи дипломат. В интервю за обществената телевизия ZDF Маас коментира темата дни след като кабинетът на Мадуро  обяви за \"персона нон грата\"  Даниел Крийнер, посланика на Берлин в Каракас, и му даде 48 часа да напусне страната. Гуайдо обаче му предложи защита, а германските власти обявиха, че Крийнер заедно с други европейски посланици, са отишли да посрещнат Гуайдо при пристигането му на летището в Каракас, за да го предпазят от арест. Участието на Крийнер в това посрещане бе и причината за изгонването, но Гуайдо поиска дипломатът да продължи да представлява Берлин и изрази надежда той да се върне възможно най-скоро в Каракас.. \"Един диктатор реагира само на натиск\" \"Бихме искали (Гуайдо) да е в положение да организира свободни, честни и демократични избори. Това той със сигурност няма да може да направи, ако е в затвора\", продължи Маас, припомняйки, че Берлин признава именно Гуайдо за държавен глава. Срещу Венецуела има няколко европейски мерки - оръжейно ембарго от 2017 г., забрана за пътуване и замразяване на активи на длъжностни лица и други. Няма обаче санкции срещу държавната петролна компания PDVSA, каквито  бяха въведени от САЩ  в края на януари, засягайки венецуелския  износ . Призив за нови европейски мерки  отправи и Гуайдо  след новината за изгонването на посланика. Според Маас мерките, с които Европа би могла да отговори на действията срещу Крийнер, могат да включват \"изостряне на финансовите санкции\", тъй като \"един диктатор реагира само на натиск\". Затова, смята германският външен министър, международната общност трябва да попречи да се злоупотребява с парите на венецуелците.", "date": "2019.03.08", "title": "Европа може да въведе нови санкции срещу Мадуро, обяви Германия"}
{"url": "https://www.dnevnik.bg/photos/2019/03/08/3401136_fotogaleriia_na_osmi_mart_niama_vreme_za_oplakvaniia/", "text": "Ние сме информирани, ние сме активни, нямаме време да се оплакваме, че в тази държава нищо не става - това бяха основните изводи на 13-те момичета, спечелили конкурса \"Посланик за един ден\" на британското посолство. Вижте в галерията кои са те и в какво вярват.", "date": "2019.03.08", "title": "Фотогалерия: На Осми март няма време за оплаквания, че \"в тази държава нищо не става\""}
{"url": "https://www.dnevnik.bg/biznes/2019/03/08/3401594_vuzvrushtaemostta_na_investiciite_v_nejilishtni_imoti/", "text": "Възвръщаемостта на инвестициите в нежилищни имоти намалява през 2018 г. и тенденцията се проявява втора година поред. Това сочат данните от последния доклад на Colliers International за инвестиционния пазар в България. Към края на годината те са 8% при офисите, 7.25% при търговските площи и 9.5% - при индустриалните.  Прогнозата на експертите е, че заради липсата на готови обекти и очаквания ръст на лихвите по кредитите броят на сделките може да намалее. През 2018 г. са сключени сделки за 668 млн. евро. Резултатът е с 30% по-слаб от рекордната 2017 г., но е вторият най-добър от предкризисната 2008 г. насам. Офис площите са били приоритетни за инвеститорите - приблизително 57% от сделките. След тях интересът са привлекли търговските площи с дял от 29%, а оставащите транзакции са били с парцели, индустриални площи и хотели.  Съотношението между сделките, генериращи доход и придобиванията със спекулативна цел е 71% на 25%. Останалите транзакции са за площи, придобити за собствено ползване. Международните купувачи, основно фондове от Централна и източна Европа, са по-активните на пазара с дял от 70%.  Според доклада настоящата 2019 г., която  започна със сделка за 80 млн. евро,  ще бъде сходна с 2018 г. ", "date": "2019.03.08", "title": "Възвръщаемостта на инвестициите в нежилищни имоти намалява"}
{"url": "https://www.dnevnik.bg/evropa/2019/03/08/3401610_faktite_govoriat_kak_evrokomisiiata_opitva_da/", "text": "Миграцията не е нищо ново, нито необичайно. И ако тя се управлява по подходящ начин, няма от какво да се страхуваме. Това заявява Европейската комисия в свой документ, озаглавен \"Фактите говорят: развенчаване на митовете за миграцията\". Съобщението идва на фона на продължаващите спорове с унгарския премиер Виктор Орбан около  негова кампания с плакати , съдържащи обвинения срещу председателя на Европейската комисия Жан-Клод Юнкер и американския милиардер Джордж Сорос, че искат да разрушат европейската цивилизация, като допускат масов прием на мюсюлмани. Според комисията \"на фона на невярната и неистинната информация и на фалшивите новини понякога е трудно да се разбере какво всъщност се случва с миграцията в Европа. Дебатът по този въпрос е силно политизиран, като се започне от тревожната реторика, според която всички мигранти са терористи и престъпници, и се стигне до неточното и изкривено представяне на действията на ЕС\". По-долу Брюксел развенчава някои от най-често срещаните митове за миграцията към Европа и представя работата на ЕС в тази връзка. ➜ Броят на пристигащите е най-нисък в сравнение с данните за последните пет години (150 хил. души през 2018 г.). Това е резултат от съгласуваните усилия на ЕС във всички области. ➜ По-голямата част от бежанците и мигрантите остават в съседните държави. ЕС работи в партньорство с трети държави, като им помага да се справят с първопричините за нестабилността, принудителното разселване и незаконната миграция. ➜ Новата европейска гранична и брегова охрана разполага с около 900 гранични служители, разположени в допълнение на наличния капацитет на държавите членки от над 100 хил. служители на граничната и бреговата охрана. Освен това комисията предложи да се създаде постоянен корпус от 10 хил. гранични служители, който ще бъде на разположение на държавите членки именно за тази цел - да защитава границите. ➜ През последните 2 години комисията предложи и съветът прие нови правила, които вече са в сила. Благодарение на тях се гарантира, че всеки човек, преминаващ външните граници, се проверява във всичките бази данни, свързани със сигурността. ➜ ЕС предприема действия за разформироване на престъпните мрежи, които се занимават с контрабанда на мигранти и трафик на хора. В рамките на операция \"София\" бяха задържани над 151 заподозрени трафиканти и контрабандисти и бяха неутрализирани 551 плавателни съда. ➜ За ЕС прекратяването на произволното задържане и затварянето на центровете за задържане в Либия са от приоритетно значение. ➜ Работи заедно с Международната организация по миграция и Върховния комисариат на ООН за бежанците за евакуирането на бежанците и мигрантите, блокирани в Либия. До момента над 37 хил. мигранти са получили съдействие за връщането си от Либия в страните си на произход, а над 2500 души, нуждаещи се от международна закрила, са били евакуирани от Либия в трети държави. ➜ Гарантирането на защитата на човешките права на мигрантите е в основата на политиката на ЕС в областта на миграцията - този въпрос се обсъжда редовно в рамките на постоянния диалог на ЕС с либийските органи; той заема централно място в дейностите на ЕС по обучение на бреговата охрана на Либия; това е и основната цел на подпомаганите от ЕС дейности в центровете за задържане. Факт: При своите операции ЕС никога не връща хора в Либия ➜ ЕС не практикува отблъскване и не се с случвало мигранти, спасени от европейски кораби, да бъдат върнати в Либия. ➜ Неин приоритет е, на първо място, да се избегне хората да предприемат опасни пътувания, както и да се осигурят защита и подкрепа на уязвимите лица по миграционните маршрути. Факт: ЕС предоставя финансова, оперативна и материална подкрепа за своите държави членки ➜ По време на кризата беше предоставена незабавна помощ в натура по Механизма за гражданска защита на ЕС. На държавите - членки на ЕС, и на държавите по маршрута през Западните Балкани бяха предоставени общо 900 хил. артикула като одеяла, легла и палатки. ➜ ЕС мобилизира безпрецедентна финансова подкрепа за държавите членки, подложени на засилен натиск, като Гърция (2 милиарда евро), Италия (885 милиона евро) и Испания (708 милиона евро). Комисията предложи в рамките на следващия бюджет на ЕС за периода 2021 - 2027 г. размерът на финансирането за управлението на миграцията и за сигурността на границите да се утрои, достигайки 34.9 милиарда евро. ➜ ЕС осигурява оперативна подкрепа на държавите членки посредством четири морски операции на ЕС, гранични служители от европейската гранична и брегова охрана, служители в областта на убежището от Европейската служба за подкрепа в областта на убежището и служители по сигурността от Европол. Факт: ЕС не е нито широко отворена врата, нито крепост ➜ Европейският съюз работи за създаването на справедлива, ефективна и хуманна система за предоставяне на убежище. Продължава да предлага убежище на лицата, които наистина се нуждаят от закрила, като същевременно връща хората, които нямат право да останат в ЕС. ➜ В контекста на най-тежката бежанска криза от Втората световна война насам със своите ответни действия Европа се нареди на първо място в световен план. Само през 2016 г. ЕС предостави убежище и презасели над 720 хил. бежанци, което е три пъти повече от Австралия, Канада и САЩ, взети заедно. ➜ За лицата, които се нуждаят от международна закрила, презаселването продължава да представлява безопасен и законен път за миграция. От 2015 г. насам благодарение на две успешни програми на ЕС за презаселване над 50 хил. от най-уязвимите лица намериха подслон в ЕС. Факт: Няма таен заговор за насърчаване на миграцията ➜  Глобалният пакт  е необвързващ документ, който има за цел да насърчава международното сътрудничество. ➜ Той се основава на схващането, че за да може миграцията да е приемлива за всички - както за мигрантите, така и за приемащите ги общества, тя трябва да бъде безопасна, организирана и законна. ➜ Този пакт не установява законно право на миграция, нито правни задължения за държавите. Той потвърждава, че всяко човешко същество има право на едни и същи всеобщи права на човека. Мигрантите и бежанците не са изключение. Факт: Възобновяването на граничния контрол по вътрешните граници е крачка назад за Европа ➜ Шенгенското пространство е най-голямата зона за свободно пътуване в света. Благодарение на него над 400 милиона граждани на ЕС, както и неговите посетители могат да се движат свободно, а стоките и услугите - безпрепятствено. То е от полза за живота на хората и тяхното препитание, за нашата икономика и общество. ➜ Ако шенгенското пространство не съществува, само един час допълнително време на изчакване по вътрешните граници би струвал на предприятията като нищо 3 милиарда евро годишно. ➜ Това, което ще позволи връщането към едно напълно функциониращо шенгенско пространство без контрол по вътрешните граници, е по-добрата защита на външните граници. Факт: НПО изиграха решаваща роля за спасяването на човешки живот в открито море и ЕС приветства това ➜ Всички плавателни съдове, извършващи дейност в Средиземноморието, трябва обаче да спазват действащите закони. Не е разрешено на корабите да навлизат в либийски териториални води, ако не са получили разрешение от либийските органи. Ето защо ЕС смята, че е по-добре да се работи с либийската брегова охрана, за да се засили нейният капацитет за провеждане на операции по издирване и спасяване в нейната зона на отговорност, където продължават да се случват най-много инциденти при издирване и спасяване. ➜ ЕС се опитва да спасява хора, както и да разруши бизнес модела на контрабандистите. В открито море са спасени близо 730 хил. души благодарение на операциите на ЕС. ➜ Целта е да се сложи край на незаконните потоци и те да бъдат замени със законна и организирана миграция. Факт: Строгите правила на ЕС гарантират отнемането на статута на мигрантите престъпници ➜ Като всички останали хора, ако мигрантите извършат престъпление, те подлежат на наказателноправни санкции. ➜ Законодателството на ЕС позволява на държавите членки да отхвърлят молбата за убежище или да отнемат статута на бежанец, ако лицето представлява заплаха за сигурността на съответната държавата членка или е било осъдено за особено тежко престъпление. ➜ Комисията предложи тези правила да се затегнат допълнително, така че държавите членки да бъдат длъжни да предприемат действия в такива случаи. ➜ Ако нямат определен статут, тези лица нямат право да останат в Европа и трябва да бъдат връщани в държавите си на произход. Факт: Твърдението, че мигрантите са носители на заболявания, не се основава на факти ➜ Макар и да е възможно да съществуват рискове за здравето, свързани с миграцията и пътуването, включително от Европа, през последните години не е имало пандемии, свързани с миграцията. Факт: Обикновено мигрантите допринасят за обществото повече, отколкото се възползват от него ➜ Ако се управлява по подходящ начин, миграцията носи много ползи. Тя е двигател за икономическия растеж в страните на произход и приемащите страни и обогатява обществата, а културният обмен може да насърчи мира Европейският съюз е конкретен пример за това. ➜ Мигрантите и бежанците допринасят за икономиките както като служители, така и като предприемачи, като работят в сферата на обществените услуги и създават нови предприятия. Факт: Миграцията се превърна в неразделна част от цялостните отношения с външните партньори, но не с цел да им бъде възложена отговорност ➜ Работата с партньорите се основава на принципа на истинско партньорство между равнопоставени участници и се осъществява с оглед на преодоляването на общите предизвикателства. ➜ Това включва подобряване на капацитета за управление на границите, но също така осигуряване на защита и подкрепа на уязвимите лица, спасяване на човешки живот в открито море, борба с трафика на хора и контрабандата на мигранти и подобряване на местните икономики и поминък. Факт: Средства от ЕС получават хората в нужда, а не правителствата ➜ Получатели на средства от Доверителния фонд на ЕС за Африка са например мигрантите и принудително разселените лица, техните приемни общности и общности на произход. През 2018 г. почти 90% от договорените средства са получени от организации за развитие, организации на ООН и неправителствени организации. ➜ Авторитарните режими не получават нито цент. ➜ Подкрепата на ЕС подлежи също така на строго наблюдение и стандарти. Европейският парламент, 28-те държави членки и Сметната палата следят зорко всяко похарчено евро.", "date": "2019.03.08", "title": "Фактите говорят: Как Еврокомисията опитва да развенчае митовете за миграцията"}
{"url": "https://www.dnevnik.bg/sviat/2019/03/08/3401604_po-goliamata_chast_ot_venecuela_ostana_bez_tok_maduro/", "text": "Голяма авария остави без ток венецуелската столица Каракас и още 15 от общо 23 щата в страната, предадоха световните агенции и БТА. Проблемът продължава вече половин денонощие, засегнат е и вторият по големина град Маракайбо. Правителството на президента Николас Мадуро бързо обяви, че става дума за саботаж на водноелектрическа централа Гури в щата Боливар, която произвежда повечето от електричеството във Венецуела. Заради аварията много хора буквално наводниха централните булеварди на Каракас. Хората ще трябва да се прибират у дома пеша, защото метрото не работи, а автобусите на градския транспорт са претъпкани. Телефонните линии са прекъснати, разказва \"Ел паис\". В полунощ \"столицата Каракас бе фантасмагоричен град. Само сградите със собствени генератори, особено хотели, осветяваха град с над 6 млн. души\". В профилите си във \"Фейсбук\" и \"Туитър\" потребители коментират, че градовете, в които се намират, вече над половин денонощие нямат електричество. Представители на националната Федерация на служителите в сферата на електроснабдяването обаче неведнъж казаха, че авариите в отрасъла са свързани с недостиг на средства за профилактично обслужване на електропреносната мрежа и на подстанциите. Подобни аварии са чести във Венецуела, където икономиката е в колапс заради хиперинфлация и където има хроничен недостиг на храна, медикаменти и други продукти от първа необходимост. Според местни медии обаче властите в Каракас твърдят, че \"електрическата война\" и \"империализмът на САЩ\" са виновни за случилото се, пише \"Ел комерсио\". Мадуро и признатият от десетки държави за президент Хуан Гуайдо влязоха в задочен сблъсък в \"Туитър\". Първият написа, че ще се справи с \"обявената и ръководена от империализма (на САЩ) електрическа война срещу народа ни\" и че \"никой не може да победи народа на Боливар и Чавес\". Мадуро поиска \"максимално единство на патриотите\". Реакцията на Гуайдо не закъсня. \"Как да кажеш на майката, която трябва да готви, на болния човек, който зависи от една машина, на работника, който трябва да работи, че сме в страна, която е сила без електричество? На Венецуела е ясно, че светлината ще дойде с края на узурпирането. Да продължим напред.\" В края на публикацията той каза, че \"блокадата срещу напредъка\" ще бъде надвита с \"мобилизация\" и прикани жителите: \"Ще се видим на улицата в събота!\"", "date": "2019.03.08", "title": "По-голямата част от Венецуела остана без ток, Мадуро обвини \"империализма\""}
{"url": "https://www.dnevnik.bg/evropa/regioni/2019/03/08/3401625_sofiia_e_dobur_primer_za_izpulnenieto_na_kohezionnata/", "text": "Благодарение на проектите се променя средата и това помага европейските политики да достигнат до хората. Това каза комисарят по регионално развитие Корина Крецу по време на среща с кмета на Столичната община Йорданка Фандъкова в Брюксел вчера. По думите ѝ затова е важно кохезионната политика да продължи, се посочва в съобщение на сайта на Столичната община. \"По време на българското председателство на Съвета на ЕС в София тази тема също бе активно обсъдена\", каза също Корина Крецу, като допълни, че \"София е добър пример за изпълнението на кохезионните политики на Европейския съюз\". По време на срещата кметът Фандъкова запозна комисар Крецу с работата по проектите на столицата през новия програмен период. Комисар Корина Крецу изрази подкрепата си за изграждането на метрото и закупуването на нови метровлакове през този и следващия програмен период.", "date": "2019.03.08", "title": "София е добър пример за изпълнението на кохезионната политика, каза комисар Крецу"}
{"url": "https://www.dnevnik.bg/biznes/2019/03/08/3401611_hotelieri_v_kurortite_osiguriavat_na_nerealni_dohodi/", "text": "Четири- и петзвездните хотели в Банско, Пампорово и Боровец осигуряват персонала си на средно 764 лв. месечно, което е с близо 200 лв. по-малко от средния осигурителен доход за страната и значително по-ниско от обичайните възнаграждения в бранша. Във Велинград в същата категория хотели осигурителният доход е 540 лв., което е дори под минималния осигурителен доход, допълват от НАП. Местата за настаняване в зимните курорти и Велинград ще бъдат подложени на т.нар. открито наблюдение, проверки и ревизии. Откритото наблюдение представлява явно присъствие на инспектори на НАП в търговския обект в продължение на седмици, като се следят оборотите и отчитането им на касовите апарати, работното време и заетостта на персонала. Ако бъдат открити значителни разлики в осигуряването на персонала в даден обект спрямо подобни такива на същата територия, е възможно извършването на ревизия, при която осигурителните вноски могат да бъдат определени по аналогия, допълват от НАП. Колко губи всеки, приел да бъде осигуряван на по-ниска от реалната си заплата, може да изчисли чрез специално създадения калкулатор от НАП и НОИ на  www.zaplatavplik.bg . \"Има пряка връзка между укриването на обороти и т.нар. заплата в плик. Неиздаването на касови бележки формира приходи, от които впоследствие се изплащат необложени възнаграждения. Проверките, които започваме в хотелите, целят да пресекат тази практика\", каза директорът на \"Фискален контрол\" в НАП Спас Шишков, цитиран от пресцентъра си. Междувременно в отговор на депутатски въпрос и финансовият министър Владислав Горанов обяви, че целогодишно работещи хотели и заведения осигуряват персонала си на 500 лв., което за него е явно укриване на приходи и съответно осигуровки. Отговаряйки за въвеждането на новия софтуер и подмяната на касовите апарати, Горанов напомни, че по груби сметки на администрацията годишно в България се укриват около половин милиард лева, като над 33 млн. лв. от тях са \"спестени\" данъци и осигуровки, предимно от сектора на услугите - заведения, търговци на дребно с храни и облекло, а останалата сума е от собствениците на електронни магазини. По повод притесненията на бизнеса за това, че с новите изисквания данъчната администрация ще има по-голям достъп до конфиденциални данни за съответната фирма, Горанов посочи, че данъчните спазват Закона за защита на личните данни и носят дисциплинарна и наказателна отговорност за злоупотреба с информация. Не смятам, че обемът, с който НАП борави и ще борави като данни, ще направи така, че тя да разполага с твърде много информация или да създава предпоставки за злоупотреба с нея, обяви той и подчерта, че тези, които са се изкушавали да укриват обороти, вече с новата наредба това ще им е почти невъзможно.", "date": "2019.03.08", "title": "Хотелиери в курортите осигуряват на нереални доходи, обявиха данъчните"}
{"url": "https://www.dnevnik.bg/kultura/2019/03/08/3401541_milcho_leviev_se_otkaza_ot_titlata_pocheten_grajdanin/", "text": "Българският джаз музикант, композитор и пианист Милчо Левиев официално се е отказал от титлата \"Почетен гражданин на Пловдив\". Тоя обявява това в писмо, изпратено лично до кмета на града Иван Тотев, в което изказва разочарованието си от отношението на общинската администрация, предаде БНР. В писмото си музикантът определя отношението на кмета и на администрацията към него като към \"НЕпочетен гражданин\". Той допълва още: \"След избирането на Пловдив за Европейска столица на културата същата община прави всичко друго, освен да се отнася към мен почетно, камо ли почтено.\" Левиев пише също така: \"Твърдо не одобрявам Вашата администрация и се страхувам за вредите, които тя нанася на пловдивската култура.\" Музикантът обяснява, че макар да е подкрепил кандидатурата на Пловдив за Европейска столица на културата, той не е бил поканен официално на откриването. Освен това не е получил \"нито един ред поздравление  за 80-годишнината си миналата година, нито е бил споменат като основател на фестивала Plovdiv Jazz Evenings, който през последните години се провежда под името International Plovdiv Jazz и е с други организатори. От община Пловдив изразиха съжаление за реакцията на Милчо Левиев. Оттам подчертаха, че това е негово лично решение, както и че отличието се дава за \"заслуги, а не за очаквани привилегии\", цитира БНР. От администрацията припомнят, че 80-годишнината на маестрото е била почетена с голям концерт на 10 ноември 2017 г.., за който община Пловдив е платила наем и озвучаване на залата, както и нощувките на музикантите. От общината допълват: \"Милчо Левиев никога не е кандидатствал лично с проекти, но неговото Сдружение за култура и образование \"Милчо Левиев\" всяка година печели финансиране в размер на 10 000 лв. Дори в тазгодишния културен календар има спечелени проекти за 15 000 лв.\" Те подчертават още, че концерт на Доминик Милър, подкрепен от фондацията на Левиев, ще се състои на 16 март и е включен в културния календар на Пловдив за 2019 г..", "date": "2019.03.08", "title": "Милчо Левиев се отказа от титлата \"Почетен гражданин на Пловдив\""}
{"url": "https://www.dnevnik.bg/sport/2019/03/08/3401601_uefa_razsledva_manchestur_siti_za_narushavane_na/", "text": "УЕФА е започнала разследване срещу \"Манчестър сити\" за предполагаемо нарушаване на финансовия феърплей. Английският клуб е  обект на проверка  след мащабните разкрития на Football Leaks и последвалите обвинения, че \"гражданите\" са заобикаляли правилото. В документите, публикувани през ноември в германския \"Шпигел\", се твърди, че президентът на ФИФА Джани Инфантино е участвал в прикриването на финансови нередности, като  швейцарецът е защитавал интересите на \"Сити\" и френския шампион ПСЖ . \"Разследването ще се съсредоточи върху няколко предполагаеми нарушения на финансовия феърплей, които бяха публикувани наскоро в различни медии\", се казва в изявлението на УЕФА. От \"Сити\" отрекоха обвиненията и видяха в  разследването  възможност за клуба да изчисти името си след скандала. \"Манчестър сити\" приветства започването на официално разследване от УЕФА като възможност да се сложи край на спекулациите, произлезли от незаконното хакване на имейли на клуба и публикуването им извън контекста. Обвиненията за финансови нередности на грешни\", пише в сайта на \"Сити\". Финансовият феърплей беше въведен с идеята да се постигне баланс във финансовите дела на клубовете, да се ограничат загубите и задълженията, както и да не се позволява да се харчи повече, отколкото клубовете изкарват. Друга цел е да се ограничи получаването на огромни инвестиции чрез спонсорски договори от компании, свързани със собствениците. В изнесените документи в \"Шпигел\" се споменава транш от 70 млн. паунда от собствениците на \"Сити\" от кралската фамилия на Абу Даби, който е прикрит като спонсорски договор. Ако се докаже, че \"гражданите\" са нарушили финансовия феърплей, клубът е заплашен от глоба и  изваждане от европейските турнири . ", "date": "2019.03.08", "title": "УЕФА разследва \"Манчестър сити\" за нарушаване на финансовия феърплей"}
{"url": "https://www.dnevnik.bg/sport/2019/03/08/3401631_dermendjiev_govori_predi_macha_s_ludogorec_video_na/", "text": "Старши треньорът на \"Левски\" Георги Дерменджиев си пожела със сините да постигне успехите, които имаше начело на \"Лудогорец\". Настоящият и бившият отбор на 64-годишния специалист се изправят един срещу друг в неделя в ключов двубой от Първа лига. \"Левски\" посреща шампионите от Разград на стадион \"Виваком арена Георги Аспарухов\" от 17.30 часа. При успех сините ще се доближат само на две точки от първото място и ще завържат още повече интригата в битката за титлата. \"Не бих казал, че има сантименти, защото съм професионалист. Искам там, където работя, да влагам тази енергия, с която съм работил и преди това. Имам достатъчно добри успехи с \"Лудогорец\", но те са ми зад гърба. В момента съм тук с \"Левски\" и гледам напред\", каза Дерменджиев на пресконференция. Дерменджиев спечели три поредни титли с \"Лудогорец\" и два пъти успя да вкара отбора в груповата фаза на Шампионската лига. \"Искам \"Левски\" да постигнем тези успехи, които аз съм ги постигнал\", пожела си пловдивчанинът. Мачът в неделя ще противопостави Дерменджиев срещу Стойчо Стоев, на когото беше помощник в \"Лудогорец\". Стоев, който от своя страна беше начело на \"Левски\" от началото на 2015 г. до пролетта на 2016 г.,  се завърна начело на шампионите тази седмица . \"Лудогорец\" е с нов треньор, а в един отбор, когато има промяна с треньора, мотивацията е много по-различна. Но аз лично не съм притеснен. Познавам добре \"Лудогорец\". Знаете колко време съм работил в този отбор. Има малко играчи, които не са били по мое време, така че съм наясно с противника\", каза още Дерменджиев. Треньорът на \"Левски\" допълни, че в момента изобщо не мисли за разликата в точките. Сините се намират в серия от три поредни победи без допуснат гол, но по думите на Дерменджиев това не трябва да успокоява отбора. \"Не бива да се заблуждаваме. Имаме много работа да свършим\", заяви той.", "date": "2019.03.08", "title": "Дерменджиев: Искам \"Левски\" да има успехите, които аз съм постигнал (видео)"}
{"url": "https://www.dnevnik.bg/photos/2019/03/08/3401663_snimka_na_denia_granichna_policiia_poluchi_70_novi/", "text": "Гранична полиция получава 70 автомобила с висока проходимост, които ще подобрят контрола на външните граници на ЕС\", това каза министърът на вътрешните работи Младен Маринов пред служителите и гостите на тържествената церемония по освещаването на новата техника, съобщи пресцентърът на МВР.", "date": "2019.03.08", "title": "Снимка на деня: Гранична полиция получи 70 нови автомобила по за над 100 хил. всеки"}
{"url": "https://www.dnevnik.bg/detski_dnevnik/2019/03/08/3399812_koi_specheli_bezplatnite_bileti_za_ispanskiia_koncert/", "text": "Двама читатели на \"Детски Дневник\" получиха възможността да заведат безплатно семействата си на предстоящия в неделя (10 март)  \"Испански пролетен концерт на възглавници\"  - част от популярната поредица, която цели да привлече децата към класическата музика. Това са потребителите с имена  и  Те отговориха правилно, че част от творбата Cantos Canarios на композитора Теобалдо Пауър се е превърнала в химн на Канарските острови, а след това имаха и малко късмет при тегленето на жребия. Ваучерите, осигуряващи безплатни семейни билети (до двама родители и техните деца), важат за концерта, който започва в   в сградата на Съюза на архитектите на столичната ул. \"Кракра\" 11. Билети в свободна продажба има на  сайта на \"Модо България\" , а при останали свободни места - и на място преди концертите. Испанският духов квартет Academia de los Afectos ще изненадат публиката с произведения на популярния канарски композитор Теобалдо Пауър, следвани от музика от Каспар Кумер и Южен Валкиeр. Ще бъдат връчени награди за най-добър диригент сред децата и за най-послушен родител. Традиционната безплатна \"Работилница на възглавници\" започва един час преди всеки концерт. В нея децата ще могат да изработят и декорират животни от хартия. След всеки концерт малките зрители ще могат да разгледат духовите инструменти, както и да се снимат с изпълнителите.", "date": "2019.03.08", "title": "Кой спечели безплатните билети за испанския концерт на възглавници"}
{"url": "https://www.dnevnik.bg/evropa/2019/03/08/3401658_visokoskorostnata_liniia_lion_-_torino_razdelia/", "text": "Италианското правителство е пред разрив заради задънената улица, до която стигна въпросът за високоскоростната железопътна линия Лион - Торино. Причината е, че двете силни фигури в управляващата коалиция не могат да се споразумеят, предаде \"Франс прес\". \"Търговете ще започнат в понеделник\", заяви днес вицепремиерът и лидер на крайнодясната \"Лига\" Матео Салвини по повод проекта за високоскоростната железопътна връзка между Лион, централно-източната част на Франция, и северозападния италиански град Торино. Според вицепремиера и лидер на антисистемното Движение \"Пет звезди\" Луиджи ди Майо не може изобщо да се говори за нещо подобно. \"Поискахме прекратяване на търговете за проект, който е от 20 години, и го направихме, тъй като това е предвидено в подписания договор между \"Лигата\" и \"Пет звезди\", заяви той. И какво прави Салвини? Заплашва, че ще предизвика падането на правителството\", коментира Ди Майо. \"И двамата казваме \"не\", да видим кой е с по-твърда глава. Аз съм свикнал да стигам докрай\", каза вчера Салвини, като предизвика силното раздразнение на Ди Майо. Проектът от месеци разделя двете партии в коалиционното италианско правителство. Антисистемното Движение \"Пет звезди\" дълго време се противопоставяше на плана за железопътната връзка с Франция, определяйки я като загуба на пари. Коалиционният му партньор - крайнодясната \"Лига\", обаче силно подкрепя проекта като инвестиция от спешна необходимост. Премиерът на Италия е по-скоро за спиране на проекта и поиска вчера от Франция и ЕС да го обсъдят отново. Той трябва да реши преди понеделник за търговете. Италия рискува да загуби част от субсидиите от ЕС. Блокът е партньор с 40 процентен дял в проекта, който определя като \"стратегически\" в Европа. Френският министър на транспорта Елизабет Борн заяви вчера, че е отворена за преразглеждане на проекта, но настоя, докато траят дискусиите, следващият съвет на директорите на френско-италианската компания \"Евроалпийски тунел Лион - Торино\" (TELT) да може да започне търговете. /БТА", "date": "2019.03.08", "title": "Високоскоростната линия Лион - Торино разделя правителството на Италия"}
{"url": "https://www.dnevnik.bg/kultura/2019/03/08/3401424_mecenatstvo_i_decentralizaciia_sa_sred_prioritetite_v/", "text": "Въпреки че поощряването на меценатството в областта на културата в България е уредено чрез Закона за меценатството и Закона за народните читалища, все още не е разработен точен механизъм за финансиране на културата от частни и юридически лица. Това е една от констатациите и един от проблемите, по които трябва да се работи според публикувания проект на Стратегия за развитие на българската култура в периода 2019 - 2029 г. Затова сега изкуствата разчитат предимно на държавното финансиране. Стратегията беше публикувана  на сайта на Министерския съвет на 5 март , а на нея често се позоваваше  министърът на културата Боил Банов  по повод на отчета на Сметната палата, в който бяха установени  драстични пропуски при опазването на недвижимите паметници на културата . Тя маркира основните приоритети, стратегически цели и дейности, по които да се работи в следващите 10 години. Сред целите на стратегията е заложено и реално изпълнение на предвиденото в Закона за хазарта отчисление от 10% за националния фонд \"Култура\". Както и промени в законодателството, които да доведат до достигане до максималното финансиране на българското кино от държавата съгласно Закона за филмовата индустрия. Нуждаят се от осъвременяване и Законът за закрила и развитие на културата и Законът за творческите фондове, който е влязъл в сила през 1973 г. Сред главните приоритети влиза и формирането на пазарно ориентирано поведение на културните институции и творците. ", "date": "2019.03.08", "title": "Меценатство и децентрализация са сред приоритетите в стратегия за културата"}
{"url": "https://www.dnevnik.bg/sport/2019/03/08/3401864_chelsi_obvini_fifa_v_dvoen_standart_sled_otkaz_za/", "text": "Ръководството на \"Челси\" обвини ФИФА в двоен стандарт. Повод за реакцията на английския клуб стана отказът на световната футболна централа отказа да вдигне временно  забраната за трансфери, която беше наложена на лондончани през февруари . \"Челси\" беше наказан със забрана да привлича футболисти през следващите два трансферни прозореца - летния през 2019 г. и зимния през 2020 г. Причината е, че сините са нарушили правилата за трансфери на непълнолетни играчи от чужбина в 19 различни случая. Клубът получи и глоба от 460 хиляди паунда. \"Челси\" поиска от апелативната комисия на ФИФА да отмени временно забраната, докато завърши процесът по обжалване на решението. Целта на лондоначани беше да могат да подсилят състава си през лятото, когато може да се разделят с голямата си звезда Еден Азар. По подобен начин процедираха и други големи клубове, които в последните години получиха наказание за неправомерно привличане на непълнолетни играчи - \"Барселона\", \"Реал\" (Мадрид) и \"Атлетико\" (Мадрид). В четвъртък обаче от световната футболна централа обявиха, че искането на \"Челси\" е отхвърлено. От клуба изразиха разочарование и заявиха, че решението не съответства на процедурната справедливост, принципите за равно третиране и швейцарското законодателство. \"Челси' е много учуден от решението на апелативната комисия на ФИФА. Доколкото сме запознати, във всички предишно случаи, когато ФИФА е налагала забрана за трансфери, санкцията е била временно отменяна до приключването на процеса по обжалване. Смятаме, че клубът ни е третиран различно в сравнение с другите европейски клубове\", се казва в изявлението на \"Челси\". Пред лондонския клуб стои възможността да обжалва последното решение на ФИФА пред Спортния арбитражен съд в Лозана (CAS). \"Ще разгледаме следващите ни стъпки, след като получим писмените причини за решението. Клубът отчита изявлението на апелативната комисия, че има право да обжалва пред CAS. Междувременно ще продължим да оказваме пълно съдействие в процедурата\", допълват от \"Челси\".", "date": "2019.03.08", "title": "\"Челси\" обвини ФИФА в двоен стандарт след отказ за вдигане на трансферната забрана"}
{"url": "https://www.dnevnik.bg/sviat/2019/03/08/3401809_turskoto_voenno_prisustvie_po_sveta_e_sravnimo_s/", "text": "Турция не е имала подобно военно присъствие по света от дните на Османската империя. Това отбелязва агенция  \"Блумбърг\"  в кратък разбор, посветен на турските въоръжени сили. Турция разширява интервенцията си в Сирия, докато запазва военно присъствие в Ирак, Катар, Сомалия и Афганистан и поддържа мироопазващи мисии на Балканите по време на амбициозния си президент Реджеп Тайип Ердоган, продължава агенцията. Турският флот междувременно патрулира в Средиземно и Егейско море, за да защити енергийните си и териториални интереси. Всичко това обаче си има цена - военният бюджет например е нараснал в последните години. От 1.8% от брутния вътрешен продукт през 2015 г. делът му се е увеличил до 2.2 на сто за 2017-а по време, когато турската икономика вече бе отслабнала. В Близкия изток \"Военната  интервенция на Турция  в   е една от най-големите чужди операции от рухването на Османската империя след Първата световна война насам\", продължава текстът в частта с кратки описания на военното присъствие в отделни страни. Припомня се, че турски войници се разполагат по 911-километровата граница с надеждата, че ще могат да установят \"зона за сигурност\", да окуражат над 3.6 млн. сирийци, избягали от Турция, да се завърнат по домовете си, и да предотвратят нова вълна бежанци. В   Турция редовно изпраща бойни самолети срещу цели на смятаната от Анкара и Запада за терористична организация Кюрдска работническа партия (ПКК). Там Турция поддържа и военни бази, първоначално отворени за мироопазваща мисия през 90-те години. Освен с конфликта с ПКК Турция оправдава присъствието си и с нуждата да се противодейства на желанието за независимост на иракските кюрди. В   базата се надгражда от 2017 г. на фона на конфликта между Доха и Рияд. Другаде В   от същата година е и най-голямата база на Турция извън територията ѝ - в Могадишу, където стотици турски войници обучават сомалийски съгласно план за възстановяване на страната след десетилетни конфликти. Увеличава се присъствието на Анкара и другаде в района на Африканския рог. В   и   кораби на Турция охраняват плавателни съдове, търсещи природни ресурси на фона на териториални спорове със съседите. Особено е вниманието към Севернокипърската турска република, създадена след турската окупация на северната част на острова. Анкара и непризнатото правителство на \"републиката\" издават разрешителни за проучване за газ в района и Кипър оспорва това право. В   турските военнослужещи са част от коалицията, водена от НАТО и включваща 50 държави в подкрепа на афганистанските сили за сигурност, които все още не могат да се справят с талибаните. Страната с втората най-голяма армия в алианса обаче има по-дълга история с Афганистан, чийто крал през 1928 г. приема предложения от основателя на Турция Мустафа Кемал Ататюрк да потуши ислямистко въстание. Турски мироопазващи сили участват и в мисии в   и  . Други проекти са по-спорни - Анкара  например планира да обучава    въоръжени сили, макар президентът на страната Омар ал Башир да е издирван за геноцид от Международния наказателен съд.", "date": "2019.03.08", "title": "Турското военно присъствие по света е сравнимо с Османската империя, пише \"Блумбърг\""}
{"url": "https://www.dnevnik.bg/bulgaria/2019/03/08/3401875_bulgariia_tursi_investitor_za_izgrajdane_na_kongresen/", "text": "В края на май в Слънчев бряг ще се проведе голям инвестиционен форум, на който основна тема ще бъде развитието на конгресния туризъм. По време на събитието ще се търси инвеститор за изграждането на конгресен център в курортния комплекс. Това каза пред БНТ министърът на туризма Николина Ангелкова. По думите ѝ през този зимен сезон има спад на нощувките в Банско, като това се дължало основно на по-малкото туристи от Турция. Спадът на почиващи от южната ни съседка е със 17% спрямо миналия сезон. Предварителните записвания на летните курорти се движат добре и поддържат нивата от миналата година, уточни Ангелкова. Тя каза още, че има спад с 15% на руските туристи. Именно заради това министерството работило по всички варианти за връщане на туристопотока от Русия. Ангелкова допълни, че 70-80% от чужденците, които са посетили България, се връщат отново на почивка в страната.", "date": "2019.03.08", "title": "България търси инвеститор за изграждане на конгресен център в Слънчев бряг"}
{"url": "https://www.dnevnik.bg/evropa/2019/03/08/3401545_kancler-mjusjulmanin_16_dumi_razbuniha_duhovete_v/", "text": "Само 16 думи, а успяха да разбунят духовете в Германия - особено сред консерваторите. В интервю за протестантската информационна агенция idea председателят на фракцията на ХДС/ХСС в Бундестага Ралф Бринкхаус беше запитан дали смята, че е възможно мюсюлманин от средите на ХДС да стане канцлер на Германия през 2030 година. \"Защо не, ако е добър политик, който споделя нашите ценности и политически възгледи\", гласеше неговият отговор. Бринкхаус е 50-годишен, католик с консервативни възгледи, който от 5 месеца ръководи фракцията на ХДС и ХСС в Бундестага. Всъщност Бринкхаус каза нещо напълно коректно. Германската конституция не поставя някакви по-специални изисквания пред кандидатите за канцлерския пост. На практика всеки, който може да бъде избран за депутат, може да стане и канцлер на Германия. Кой може да стане канцлер? Той или тя трябва да има германско гражданство, да е навършил 18 години и да не му е било отнето по съдебен начин избирателното право. Дори не е задължително кандидатът за канцлер да е избран за депутат в Бундестага. И въпреки това изявлението на Бринкхаус породи възмущение в социалните мрежи, макар и със значително закъснение: седмица след публикуването на интервюто от idea \"Билд цайтунг\" направи от него гореща новина: изданието излезе със съобщението, че лидерът на фракцията на ХДС/ХСС Бринкхаус не изключва възможността мюсюлманин да стане канцлер на Германия. Бързо новината събра 18 200 отзиви и коментари в мрежата - колкото никоя друга журналистическа публикация през деня. Много от тези харесвания, споделяния и коментари дойдоха от сайтове, близки до дяснопопулистката партия \"Алтернатива за Германия\". В публикацията на \"Билд цайтунг\" въпросът е поставен твърде полемично: \"Наистина ли ХДС е готов за канцлер, който се кланя на Аллах вместо на Господ?\" Редица второразредни политици от ХДС после започнаха да се питат защо Бринкхаус изобщо е трябвало да се изказва по темата. Други като министъра на образованието на провинция Шлезвиг-Холщайн Карин Прийн от ХДС обаче защитиха Бринкхаус: \"Естествено и мюсюлманин, който е християндемократ, може да стане канцлер, също както и някои индус или атеист. Защото за членство в партията не се изисква принадлежност към определено вероизповедание. Казано е само следното: \"Основа на нашата политика е християнското разбиране за човека и неговата отговорност пред Бога.\" \"Да не смесваме религията с политиката\" Целият този дебат изнервя редица съпартийци на Бринкхаус - например Недждет Савурал, мюсюлманин и председател на местната партийна организация на ХДС в Ханщет - малко градче, близо до Хамбург. За ДВ той казва, че е важно кой как работи, а не каква е религиозната му принадлежност. \"Да вземем за пример Турция - Ердоган може и да е мюсюлманин, но неговата политика няма нищо общо с исляма\", казва той. В Германия пък има много лоши политици, които са католици, протестанти или атеисти. Или обратното, казва Савурал. Той апелира да не се смесва политиката с религията. Според него едното няма нищо общо с другото. И добавя с усмивка на уста, че следващото, което щял да направи, е да се кандидатира за президент на Германия. Впрочем той отговаря на всички условия за това.", "date": "2019.03.08", "title": "Канцлер мюсюлманин? 16 думи разбуниха духовете в Германия"}
{"url": "https://www.dnevnik.bg/sport/2019/03/08/3401794_formula_1_shte_vuvede_tochki_za_nai-burza_obikolka/", "text": "Формула 1 е на път да въведе промяна в системата за точкуване. От този сезон пилотът, завъртял най-бързата обиколка в дадено състезание, ще получи допълнителна точка, твърди \"Ройтерс\", като се позовава на \"информиран източник\". Този ход е бил одобрен в четвъртък от Световния съвет за моторните спортове на Международната федерация по автомобилизъм. Според информацията взимането на окончателно решение е въпрос на формалност. Допълнителната точка ще се дава само ако пилотът, направил най-бързата обиколка, завърши в топ 10. Местата в челната десетка са тези, които осигуряват точки за генералното класиране. За последно точки за най-бърза обиколка във Формула 1 са се давали между 1950 и 1959 г. Те се оказват решаващи в битката за титлата през 1958 г., когато Майк Хоторн триумфира с \"Ферари\" и става първият световен шампион от Великобритания. Хоторн печели само една победа през сезона срещу четири успеха за големия му съперник Стърлинг Мос. Пилотът на \"Ферари\" обаче записва пет най-бързи обиколки, а сънародникът му - три. Без бонусите за най-бърза обиколка двамата са щели да бъдат с равен брой точки в крайното класиране - по 38, а Мос да спечели титлата заради повечето си победи. Новият сезон във Формула 1 започва на 17 март с Гран при на Австралия.", "date": "2019.03.08", "title": "Формула 1 ще въведе точки за най-бърза обиколка"}
{"url": "https://www.dnevnik.bg/bulgaria/2019/03/08/3401884_s_shestvie_v_sofiia_jeni_i_muje_poiskaha_ravenstvo_na/", "text": "Стотици жени и мъже се включиха в шествие в центъра на София, с което поискаха равенство на половете и влагането на повече средства в борба с домашното насилие. Шествието се провежда за трета поредна година по случай Международния ден на жената. Маршрутът му започва от Министерския съвет, преминава покрай парламента и достига \"Орлов мост\". Около 300 души участват в шествието, като сред тях има и много мъже. Гергана Куцева от Националния фонд за жените обясни пред \"Дневник\", че имат няколко основни искания. Сред тях са спирането на насилието над жени и деца, превенция на ранните бракове, социална и икономическа равнопоставеност между мъжете и жените, както и справедливо разпределение на домашния труд. Достъпът до социални помощи без значение от статуса на жените, както и криминализиране на психическото насилие също бяха поставени сред исканията. Радослав Стоянов от Българския хелзинкски комитет каза от своя страна, че е \"неприемливо как в последните години думата джендър се е изопачила като демон и караконджол\". Шествието е съпроводено със засилено полицейско присъствие.", "date": "2019.03.08", "title": "С шествие в София жени и мъже поискаха равенство на половете и борба с домашното насилие"}
{"url": "https://www.dnevnik.bg/evropa/2019/03/08/3401891_es_predlaga_na_velikobritaniia_pravoto_da_napusne/", "text": "Евросъюзът е готов да даде на Великобритания правото едностранно да напусне митническия съюз след излизането от блока, каза вв петък главният преговарящ за Брекзит Мишел Барние, цитиран от \"Ройтерс\". Думите му се приемат като опит сделката между ЕС и Обединеното кралство да стане по-приемлива за британския парламент по време на гласуването, което ще бъде другата седмица. Премиерът Тереза Мей предупреди по-рано днес, че ако депутатите отхвърлят постигнатото споразумение, страната ще се изправи пред продължителна несигурност и  може и \"никога да не напусне\" ЕС . В \"Туитър\"  Барние написа , че ЕС \"се ангажира да даде на Великобритания опцията да излезе от Единната митническа територия едностранно, докато другите елементи на предпазната мрежа се поддържат, за да се избегне твърда граница (с Република Ирландия - бел. ред.).\" Така главният преговарящ иска да няма контрол по общата граница. Вотът ще бъде едва три седмици преди датата, на която Великобритания би трябвало да напусне ЕС. Мей отправи към блока призив да направи \"последен опит\" да прекрати безизходицата. Проблемът в Камарата на общините е, че повечето депутати отхвърлят т. нар. \"предпазна мрежа\" - условие, което оставя отворена границата между Република Ирландия и британската Северна Ирландия. Великобритания не е впечатлена Евроскептичното крило на торите се противопоставя на собствения си лидер с аргумента, че сделката в сегашния си вид може да остави завинаги Великобритания в капана на европейските търговски правила и това да попречи на договарянето на търговски споразумения с трети страни. Това бе и причината постигнатото споразумение  да претърпи исторически провал  при гласуването на 15 януари. По думите на Барние \"Обединеното кралство няма да бъде принудено (да бъде) в митнически съюз против волята си.\" Според \"Ройтерс\" последното предложение на Барние едва ли ще бъде възприето от най-твърдите евроскептици в партията на Мей, която продължава да няма мнозинство в парламента.  Малко по-късно агенцията цитира източник в правителството, според когото то \"не е впечатлено\" от туитовете на Барние.", "date": "2019.03.08", "title": "ЕС предлага на Великобритания \"правото да напусне\" митническия съюз след Брекзит"}
{"url": "https://www.dnevnik.bg/sport/2019/03/08/3401550_fotogaleriia_purvi_emocii_na_leda_sus_svetovnoto_po/", "text": "С квалификациите на 500, 1000 и 1500 метра днес в зала \"Арена Армеец\" в София започна световното първенство по шорттрек за мъже и жени. Шампионатът ще продължи до неделя.  На снимката: Сблъсък между китайката Ци Чуню и германката Ана Зайдел. ", "date": "2019.03.08", "title": "Фотогалерия: Първи емоции на леда със световното по шорттрек в София"}
{"url": "https://www.dnevnik.bg/skorost/2019/03/08/3401909_folksvagen_planira_da_sukrati_oshte_5000_dushi_zaradi/", "text": "\"Фолксваген\" планира нова програма на \"затягане на коланите\", включително съкращаване на още 5000 работни места. Ръководството, начело с главния изпълнителен директор на компанията Херберт Дис, иска да спестява 5.9 милиарда евро годишно след 2023 година с помощта на мерки за повишаване на ефективността, съобщава БТА. Като причина за планираните съкращения се посочва преходът от дизелови към електрически двигатели. Закритите работни места ще бъдат в администрацията, като са застрашени между 5000 до 7000 служители. \"Фолксваген\" официално не коментира информациите. В сряда ще има годишна пресконференция на компанията. Съветът на работниците посочи от своя страна, че информациите за съкращения са чиста спекулация.", "date": "2019.03.08", "title": "\"Фолксваген\" планира да съкрати още 5000 души заради производството на електрически коли"}
{"url": "https://www.dnevnik.bg/sport/2019/03/08/3401768_klop_kum_fenovete_ne_piite_i_si_legnete_rano_v_subota/", "text": "Мениджърът на \"Ливърпул\" Юрген Клоп призова привържениците, които ще са на мача с \"Бърнли\" в неделя, да спазят режим предния ден. Червените приемат съперника си в 12.00 часа местно време. Клоп заяви, че ранните двубои вече не са проблем за отбора му. Преди време той се оплака от обедните мачове, като каза, че обикновено е гладен по това време. \"Винаги се появява този въпрос, когато играем в 12 на обед. Вече нямаме проблем с това, нуждаем се от добра атмосфера в 12.00 часа\", заяви Клоп. След това се обърна към привържениците: \"Ако имате билет, легнете си най-късно в 10 часа, не пийте и бъдете на крака от първата до последната секунда.\" \"Ливърпул\" изостава с точка от водача \"Манчестър сити\" в надпреварата за титлата във Висшата лига. В събота \"гражданите\" приемат \"Уотфорд\". Клоп каза, че отборът му няма да обръща особено внимание на резултата от мача на \"Сити\". \"Просто се борим за челното място в първенството и е важно да сме оптимисти и да сме развълнувани. Планът остава да печелим футболни мачове, което е достатъчно трудно. Единственият ни проблем тази седмица е \"Бърнли\" и това е достатъчно. Трябва да сме наистина добри, за да ги победим\", добави германецът.", "date": "2019.03.08", "title": "Клоп към феновете: Не пийте и си легнете рано в събота"}
{"url": "https://www.dnevnik.bg/bulgaria/2019/03/08/3401962_tomislav_donchev_segashniiat_ikonomicheski_model_e/", "text": "План за икономическа трансформация. По такъв проект работи екипът на вицепремиера Томислав Дончев. Пред БНТ той заяви, че сегашният икономически модел е изчерпан и промяната му не е много далеч. Дончев обясни, че голяма част от производствата в България са тук заради ниската цена на труда и земята, както и заради по-малките данъци. Това обаче щяло да се промени, тъй като разходите за труд се увеличавали с 8-10% всяка година. \"Този икономически модел е изчерпан, въпреки че последните 10 години ни даде много. Следващото стъпало е как да правим по-скъпи неща. Няма как да си богат, ако продаваш евтини неща. Производството трябва да се насочи към нещо с по-висока добавена стойност\", каза още Дончев. Той добави, че трябва да се постави въпросът до колко науката е свързана с икономиката. Според него именно там може да се намери едно бъдещо развитие за българската икономика. \"Едно е да добиваш метали, стомана и мед, а съвсем друго да произвеждаш зъбни колела и машини\", допълни вицепремиерът. Дончев коментира и посещението на руския премиер Дмитрий Медведев в София и разговорите, които са водени по енергийните теми. По думите му България строи свои газопреносни тръби и няма нужда да иска разрешение за това от Европейския съюз. Самите тръби пък можели да сменят посоката на движение на газа и така през страната ще могат да се транзитират доставки от юг, изток и север. \"Последните години посоката на потоците на газ далеч не се избират толкова просто. Вече има много политика в решенията. Трябва да сме готови за всичко\", уточни вицепремиерът, като добави, че не изключва да има моменти, в които през някои тръби на българска територия да не минава газ.", "date": "2019.03.08", "title": "Томислав Дончев: Сегашният икономически модел е изчерпан, трябва да правим по-скъпи неща"}
{"url": "https://www.dnevnik.bg/photos/2019/03/08/3401930_fotogaleriia_marsh_za_ravenstvo_na_polovete_obedini/", "text": "За трета поредна година по случай Международния ден на жената в България се проведе шествие, на което около 300 мъже и жени поискаха равенство на половете и влагането на повече средства в борба с домашното насилие.", "date": "2019.03.08", "title": "Фотогалерия: Марш за равенство на половете обедини стотици хора в София"}
{"url": "https://www.dnevnik.bg/biznes/2019/03/08/3401981_goranov_obiavi_za_dopustimi_vsichki_sposobi_pri/", "text": "След като през деня по предложение на ГЕРБ и ДПС Народното събрание  освободи от натрупани задължения от данъци  на Главното мюфтийство, министърът на финансите обяви пред журналисти в парламента, че изискването да се плащат данъци важи за всички. Забавлявам се с прикритието на колегите от НАП в Марково, те са преиграли, но всички способи за контрол ще бъдат използвани от приходната администрация. Това обяви Горанов в коментар по случай, станал известен от телевизионен репортаж, при който данъчни служители се записали в школа по танци под прикритие, за да установят, че по време на заниманията не се издават касови бележки за платените такси от 1.50 лв. на човек. Попитан дали ще бъдат оттеглени наложените по случая глоби, Горанов също зададе въпроса ако има нарушение с какъв мотив да го оттеглят. \"Неиздаването на касова бележка си е административно нарушение, което се наказва с глоба. Принципът на маловажност тук не се прилага\", допълни още той, цитиран от агенция \"Фокус\". Министърът разказа и че миналото лято са качвани служители на приходната администрация на круизни кораби. \"Имаше една забавна ситуация, в която навътре в морето се оказа, че това е нудистки круиз и колегите бяха изключително притеснени, но всички способи са допустими\", допълни още Горанов.  Опрощаването на дълговете на мюфтийството министърът обясни като \"по-особен случай\", в който не става дума за стопански или търговски субекти, а за регистрирани вероизповедания. Основната цел на закона беше в максимална степен и бързо да намалим възможните влияния на външни разузнавателни служби и външни влияния върху отделните вероизповедания, които да ги тласкат като мрежа за нездравословно влияние върху процесите в нашето общество, обясни Горанов. Дълговете пък ще бъдат опростени, за да може мюфтийството да отговори на изискванията за получаване на държавна субсидия.  По време на парламентарния контрол  Горанов още веднъж обяви , че след отлагането очаква до края на септември всички фирми да въведат новите изисквания за софтуер и касови апарати, с което се смята, че вече ще е почти невъзможно укриването на обороти и съответно данъци.", "date": "2019.03.08", "title": "Горанов обяви за допустими всички способи при търсене на укрити данъци"}
{"url": "https://www.dnevnik.bg/photos/2019/03/08/3401830_fotogaleriia_svetovnite_snimki_na_denia_-_8_mart_2019_g/", "text": "Човек сърфира близо до атомната електроцентрала във Фукушима, Япония.", "date": "2019.03.08", "title": "Фотогалерия: Световните снимки на деня - 8 март 2019 г."}
