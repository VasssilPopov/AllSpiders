{"url": "http://www.dnevnik.bg/sport/2017/12/01/3089603_s_gol_na_iguain_juventus_slomi_napoli_i_se_dobliji_na/", "text": "Шампионът \"Ювентус\" спечели ценна победа с 1:0 срещу водача в Серия А \"Наполи\". Гостите стигнаха до успеха с гола на Гонсало Игуаин. Аржентинският нападател, бурно освиркван от привържениците на бившия си отбор, вкара в 13-ата минута. \"Наполи\" остава на върха с 38 точки. \"Бианконерите\" са втори с една по-малко. Третият \"Интер\" е с 36, като приема \"Киево\" и при успех ще излезе начело. \"Рома\"  е четвърти с 34 след успеха си с 3:1 срещу \"Спал\" . Игуаин даде преднина на \"Ювентус\" след отлично развита бърза атака. В 13-ата минута след няколко подавания той беше изведен вдясно в наказателното поле и изпревари защитниците и Хосе Рейна, за да вкара. Последва натиск на \"Наполи\", като домакините имаха няколко опасни удара от разстояние, но Джанлуиджи Буфон спаси всичките. След почивката головите възможности бяха малко въпреки желанието на водача да промени хода на срещата.", "date": "2017.12.01", "title": "С гол на Игуаин \"Ювентус\" сломи \"Наполи\" и се доближи на точка"}
{"url": "http://www.dnevnik.bg/detski_dnevnik/2017/12/01/3089305_bulgarskata_koleda_subira_pari_za_deca_s_nujda_ot/", "text": "От днес до 30 ноември следващата година благотворителната инициатива на президента \"Българската Коледа\" събира пари за деца, които имат нужда от продължителни грижи след тежки заболявания. Темата на петнадесетото издание на инициативата е \"В подкрепа на спасения детски живот\". \"Новите методи на лечение позволяват ранна диагностика на тежки заболявания и ефективно лечение, което води до спасяване на живот, но спасеният детски живот много често изисква продължителни грижи. Поддържането на здравето на тези деца налага продължителни усилия и е голямо предизвикателство и за лекарите, и за семействата на болните деца\", заяви президентът Румен Радев, който днес даде старт на кампанията в УМБАЛ \"Св. Георги\" в Пловдив. Приключилата на 30 ноември т.г. кампания 2016/2017г. на \"Българската Коледа\", посветена на децата с тежки хронични заболявания, успя да събере 2 650 000 лв., с които са подпомогнати 474 деца със сумата от 702 895 лв. и е дарена медицинска апаратура за 30 лечебни заведения от цялата страна – университетски и многопрофилни болници за активно лечение на обща стойност 1 766 774 лв., съобщиха от президентството. ", "date": "2017.12.01", "title": "\"Българската Коледа\" събира пари за деца с нужда от продължително лечение"}
{"url": "http://www.dnevnik.bg/evropa/novini_ot_es/2017/12/01/3089390_orban_se_zakani_da_se_protivopostavi_na_soros_s/", "text": "Унгарският премиер Виктор Орбан каза днес, че ще използва всички необходими средства, включително и тайните служби, за да се противопостави на усилията на американския финансист и филантроп от унгарски произход Джордж Сорос да подкопае правителството му, предаде \"Ройтерс\", цитирана от БТА. Сорос от своя страна заяви във видеопослание, разпространено също днес, че режимът, установен от Орбан, е по-репресивен дори от онзи, който бе наложен по време на съветската окупация в годините на Студената война. \"(Унгарският премиер) не може да достигне до мен, но експлоатира и потиска хората, които са в опозиция в Унгария\", отбеляза милиардерът. Тази злъчна словесна размяна бележи нов връх в конфликта между Сорос и Орбан. Те бяха съюзници в борбата срещу комунистическия режим, който падна в края на 80-те години на миналия век, след което обаче пътищата им рязко се разделиха, отбелязва \"Ройтерс\". Сега милиардерът определя унгарския премиер като опасен автократ, а той на свой ред го обвинява в намеса в унгарската политика чрез подкрепа за опозиционни групи. В интервю за унгарското обществено радио премиерът каза, че тайните служби са завършили тази седмица доклад за дейността на финансирана от Сорос мрежа от неправителствени организации и други групи в Унгария и в Европа. Той обаче не разкри какви са констатациите в документа. В своето послание Сорос казва, че ако Орбан изпълни заканата си и изгони от Унгария финансирания от него Централноевропейски университет, той ще го запази в изгнание, за да го върне в Унгария, след като премиерът слезе от политическата сцена. Управляващата консервативна партия ФИДЕС през април догодина я чакат парламентарни избори и Орбан - неоспорим фаворит за трети поред управленски мандат - каза, че очаква Сорос да финансира щедро и да подкрепя по всякакъв начин неговите опоненти, като главното противоречие между двамата в момента е въпросът за миграцията. \"Те ще използват публикации, ще правят пропаганда, ще засилват различни граждански групи, като плащат стотици, на хиляди хора\", предупреди унгарският премиер. \"Когато дойде часът на изборите, те ще създадат \"граждански центрове\", които ще провеждат кампания като партии, което означава, че мрежата на Сорос вече е започнала кампанията за изборите в Унгария\", отбеляза Орбан. Говорител на унгарското правителство до момента не е отговорил на запитването на \"Ройтерс\" за коментар на последното изявление на милиардера.", "date": "2017.12.01", "title": "Орбан се закани да се противопостави на Сорос с всички средства"}
{"url": "http://www.dnevnik.bg/bulgaria/2017/12/01/3089471_nadia_kostova_e_noviiat_programen_direktor_na_bnt/", "text": "Надя Костова е новият програмен директор на Българската национална телевизия, съобщиха от пресцентъра на медиата. Нейната дейност ще обхване програмното развитие на четирите канала на обществената медия - БНТ1, БНТ2, БНТ HD и БНТ Свят. Костова ще заеме на 4 декември поста на  Севда Шишманова, която преди две седмици напусна  БНТ след 25 години работа там. В последните 3 години Надя Костова е независим медиен специалист в областта на мениджмънта на телевизионно съдържание. Има професионален опит в разработването на концепции за тематични телевизионни канали и пазарното им въвеждане. Консултирала е проекти за документални и игрални филми и международни копродукции. От 2005 до 2014 година Надя Костова е програмен директор на ТВ 7 (включително каналите НЮЗ 7 и СУПЕР 7). Преди това е била мениджър \"Международни програми и програмиране\" и главен редактор \"Кино и международни програми\" и \"Документално кино\" в \"Нова телевизия\".", "date": "2017.12.01", "title": "Надя Костова е новият програмен директор на БНТ"}
{"url": "http://www.dnevnik.bg/sport/2017/12/01/3089442_ispaniia_i_portugaliia_se_subraha_v_edna_grupa_na/", "text": "Европейският шампион Португалия и Испания попаднаха в една група за световното първенство по футбол в Русия догодина. Двата състава се събраха в група В, където са още Мароко и Иран. Иберийските съперници ще играят един срещу друг още в първия си двубой на световното. Мачът на откриването на 14 юни 2018 г. ще е между домакина Русия и Саудитска Арабия на \"Лужники\" в Москва. Другите два съперника на \"сборная\" са Египет и Уругвай. Световният шампион Германия ще започне опита си за защита на титлата си с мач срещу Мексико в група F. Тя се очерта като една от вълнуващите, като там са още Швеция и Южна Корея. Английският отбор имаше късмет при жребия, като попадна в група с Белгия, Панама и Тунис. Ако завършат на някое от първите две места, футболистите на Герт Саутгейт ще играят с някой между Полша, Сенегал, Колумбия и Япония. Вълнуваща изглежда и група D, където са Аржентина, Хърватия, Исландия и Нигерия. Аржентина и Нигерия са били едновременно на световни финали шест пъти, като в пет от тях са попадали в една група. Две са групите, в които всичките отбори са от различни континенти - А и Н. Група С е тази, в която отборите са с най-предно средно класиране в световната ранглиста - 17.75-о място. С най-ниско е група А - средно 45-о място. Група Н е единствената, в която няма отбор, който да е ставал световен шампион. Церемонията започна с изказвания на руския президент Владимир Путин и президента на ФИФА Джани Инфантино. \"Нашата страна очаква с огромно нетърпение световното първенство. Тук най-добрите футболисти ще могат да покажат своето майсторство. Сигурен съм, че световното ще се превърне във важен фактор за развитие - най-вече на младото поколение\", каза Путин. При тегленето на жребия се включиха известни личности от футбола, като ключова роля имаше аржентинската легенда Диего Марадона.", "date": "2017.12.01", "title": "Испания и Португалия се събраха в една група на световното по футбол"}
{"url": "http://www.dnevnik.bg/sviat/2017/12/01/3089207_za_kakvo_sa_na_rusiia_voenni_bazi_v_egipet/", "text": "Русия обсъжда с Египет споразумение, според което руската военна авиация  ще може да използва бази  на египетските ВВС. Проектодокументът, озаглавен \"За реда на използване на въздушното пространство и летищната инфраструктура на Русия и Египет\" предвижда и за египетската авиация възможността да използва летища в Русия. Споразумението не обхваща военните самолети за далечно радиолокационно откриване и управление, също и военните самолети, превозващи опасни товари. Очаква се участниците в бъдещата петгодишна спогодба всяка година да си разменят списъци с летищата, които ще може да бъдат използвани. За целта съответната държава ще трябва да подаде заявка пет дни предварително. Руската редакция на Би Би Си помоли експерти да обяснят за какво са им на руските военни бази на египетска територия.  , военен експерт, главен редактор на \"Ежедневний журнал\":  Не е тайна, че голяма част от военната дейност на Русия има не толкова рационален, колкото символичен характер. Сред най-важните цели на руската външна политика е постоянно да доказва, че страната е велика сила и дори да коленичи, постоянно се изправя на крака. Публикувани са много трудове с посланието, че основна движеща сила, мотор на руската външна политика е стремежът към гордост. В този аспект [трябва да разглеждаме] и това, че Русия посрещна сериозно предложението на доста нееднозначно приемания судански лидер  за създаване на военна база там , и отново сериозните сегашни дискусии с оглед създаване на военна база в Египет, [и това, че] имаме вече две военни бази в Сирия. С това Русия се превръща или привидно се превръща в най-важен играч в Близкия изток. Но тъжната истина е, че Русия няма много кораби, способни да действат, откъснати от руските си бази - и грубо казано, да доплават до Судан, Египет и Сирия. Русия разполага с твърде малко кораби за океанската зона и явно до десет години ще има повече, но не и достатъчен брой за действия в Индийския океан или в Средиземно море и т. н. Тук стигаме до най-големия въпрос - какво целим с тази проекция на сила? Ясно е в общи линии, че Русия няма големи интереси в Близкия изток и в Средиземноморския регион. Освен ако задачата ни е военно противопоставяне срещу силите на Съединените щати. Е, ако се поставя такава задача - да, Русия трябва да държи база там, където са районите за оперативно развръщане на американския флот. Но ако е така, значи във военните взаимоотношения се връщаме към модела от епохата на Съветския съюз.  , главен редактор на сп. \"Арсенал отечества\", член на експертния съвет към колегиума на военнопромишлената комисия на Русия: Това е важна новина в контекста на общата борба с тероризма. Египет на практика е възстановил нормалното си военнотехническо сътрудничество с Русия, купува руски оръжия. Ярък пример, а и най-скъпият договор е този за двата хеликоптероносача *. Има и въздушна техника и т. н. Русия подкрепя ръководството на Египет, сблъскало се с терористична заплаха на територията си; наскоро имаше направо ужасен случай - загинаха стотици хора. Естествено се налага взаимодействие между държавите и по военна линия, тъй като в борбата с тероризма трябва да се използват не само стандартните средства на тайните служби, но и военна сила. Заплахата е стигнала вече равнище, на което [джихадистите] създават терористични формирования от армейски тип. Виждаме [това] и в случая с \"Ислямска държава\", и в случая с \"Джебхат ан Нусра\", а сега и в Египет има терористични формирования, които притежават собствени складове за боеприпаси и оръжия и организират фактически военни операции, за да унищожават мирни жители. В този смисъл Русия естествено е натрупала гигантски опит по време на операцията в Сирия. И [ако федерацията успее] да използва примерно въздушни бази в Египет като междинни летища в логистиката на своя групировка или за подпомагане на египетските въоръжени сили, това според мен е доста полезно сътрудничество. Египет ще може да използва руски летища например за обучение на пилоти или за прехвърляне на част от авиацията си на летища в Сирия с оглед съвместна борба с терористите.  /БТА", "date": "2017.12.01", "title": "За какво са ѝ на Русия военни бази в Египет"}
{"url": "http://www.dnevnik.bg/politika/2017/12/01/3089481_obshtinskata_struktura_na_dps_v_hitrino_napuska/", "text": "Общинската структура на ДПС в Хитрино напуска партията. Това съобщиха представители на местната структура на пресконференция, предаде Дарик радио. Общо 26 от 27-те членове на общинското партийно ръководство са подписали декларация по въпроса, която беше представена от Сабрия Таир - кмет на село Каменяк. Единственият, който не е подкрепил напускането, е общинският ръководител Севджан Акиф, каза Таир. Те са последвани и от 19 от 20-те структури по места в община Хитрино. Единствено структурата в село Длъжко не е подкрепила декларацията. 16 от 18 кмета на населени места в общината също са подкрепили декларацията за напускане на редиците на Движението. Това са направили и 14 от 15 общински съветници в местния парламент на Хитрино. В декларацията си напусналите посочват два основни мотива. Единият е авторитарното управление от централно ниво, като уточняват, че листите за депутати се редят без тяхното съгласие и одобрение. Вторият аргумент е изключването от ДПС на общинският кмет Нуридин Исмаил.", "date": "2017.12.01", "title": "Общинската структура на ДПС в Хитрино напуска партията"}
{"url": "http://www.dnevnik.bg/sviat/2017/12/01/3089491_maikul_flin_prizna_che_e_izlugal_fbr_za_rusiia_i/", "text": "Майкъл Флин, бившият съветник по въпросите на националната сигурност на президента Доналд Тръмп, се призна за виновен, след като ФБР го обвини, че е излъгал в показанията си за контакти с руския посланик в САЩ, съобщиха американски медии. Освен това прокуратурата го обвинява, че не се е регистриал като лобист в полза на турското правителство. Според телевизионната мрежа Ей Би Си Флин е готов да свидетелства, че президентът му е дал инструкции да се свърже с руснаците, докато е бил в предизборна кампания. Това е най-високопоставеният член на предизборния екип на Тръмп и на първочаналния му екип в Белия дом. Бившият генерал се задържа на поста по-малко от месец и бе уволнен през февруари. Той е централна фигура в разследването на специалния прокурор и бивш директор на ФБР Робърт Мюлър за това дали Русия се е месила в предизборната кампания от 2015-2016г. и има ли заговор на екипа на Тръмп с руснаците за съвместни действия. Флин се яви в съда, след като според източници на \"Ройтерс\" се е предал на ФБР. Той е вторият член на обкръжението на Тръмп, срещу когото специалното разследване повдига обвинения. Първият е Пол Манафорт, който за известно време беше ръководител на предизборния щаб. През октомври той бе обвинен за тежки престъпления, които са извършени преди Тръмп да се включи в надпреварата - пране на пари, заговор срещу САЩ и тайна от властите дейност в полза на бившия проруски президент на Украйна Виктор Янукович. Манафорт и бизнес партньорът му не се признават за виновни. Адвокатът на Манафорт съобщи в четвъртък, че той се е споразумял да плати 11 650 000 долара гаранция, за да бъде освободен от домашен арест и проследявяне с електронна гривна. В какво е обвинен Флин В текста на обвиненията от ФБР се казва, че при даване на показания на 24 януари Флин е заявил, че през декември миналата година, т.е. след като Тръмп вече бе спечелил изборите, не е молил руския посланик във Вашингтон да се въздържа от изявления, които биха довели до ескалация на напрежението между двете страни след въвеждането на санкции срещу Москва. Освен това бившият генерал не си спомнял посланик Кисляк да му казва, че Русия е решила в отговор да сдържа реакцията си. Флин казал още, че не е искал от руския посланик в началото на декември руснаците да изчакат с ветото срещу резолюция на Съвета за сигурност на ООН. И трите твърдения според ФБР не отговарят на истината. На 23 ноември \"Ню Йорк таймс\" съобщи, че адвокатите на Флин са прекъснали връзките с колегите си от екипа защитници на Тръмп и че това се възприема като сигнал, че генералът е готов или е започнал да сътрудничи на разследването на Мюлър. В петък личният адвокат на президента разпространи изявление, в което се казва, че признанието на Флин за вина засяга само и единствено него.", "date": "2017.12.01", "title": "Майкъл Флин призна, че е излъгал ФБР за Русия и Турция"}
{"url": "http://www.dnevnik.bg/sviat/2017/12/01/3089500_germanskata_policiia_obezvredi_paket_eksplozivi_na/", "text": "Германската полиция откри експлозиви на коледен пазар в Потсдам, след като евакуира посетителите заради подозрителен пакет. Tой бе обезвреден, пострадали няма. Обектът е бил с размер 40 на 50 сантиметра и е бил доставен на аптека, намираща се близо до пазара. Германските сили за сигурност са в готовност за терористични нападения, след като преди година тунизийски ислямист връхлетя с камион върху коледен пазар в Берлин. В Германия има около 2600 такива пазара всяка година.", "date": "2017.12.01", "title": "Германската полиция обезвреди пакет експлозиви на коледен пазар"}
{"url": "http://www.dnevnik.bg/video/2017/12/01/3089338_video_drugite_novini/", "text": "Другите новини е рубрика за уеб новини на БНТ. Акцентите от емисията днес: Теглят жребия за световното по футбол \"Купувам\" българско за празниците Иржи Менцел 50 години в световното кино Забранените думи в кралския двор  Кино за родители - игри за деца в Дома на киното", "date": "2017.12.01", "title": "Видео: Другите новини"}
{"url": "http://www.dnevnik.bg/sviat/2017/12/01/3088828_lukoil_otloji_za_2018g_prodajbata_na_turgovskoto_si/", "text": "Компанията \"Лукойл\" отложи за следващата година продажбата на дружеството си, което има ексклузивни права да търгува зад граница. Според президента Вагит Алекперов \"Литаско\" (Litasco) опитът за продажба или излизане на борсата се е сблъскал с множество \"технологични\" въпроси. \"Твърде дълго \"Литаско\" е технически обединена с \"Лукойл\" и това са въпроси на процесинг и администриране на доставките на петрол и петролни продукти\", обясни той пред журналисти. Алекперов не изключи да се премине към вариант с първично предлагане на борсата на регистрираното в Женева дружество. В края на август \"Ройтерс\" съобщи, че се обмисля продажбата на \"Литаско\", тъй като американските санкции срещу Русия правят още по-трудно набирането на средства. През октомври Алекперов потвърди плановете пред \"Блумбърг\", но и изброи други сценарии, включително сливане с друга търговска компания или изкупуването на контрола над \"Литеско\" от мениджмънта му. ТТогава той каза, че дружеството носи все по-големи загуби и това влияе негативно на цялата група, \"докато ние имаме други важни проекти, нуждаещи се от инвестиции\". Според изчисления на сп.\"Форбс\" женевското дружество е най-големият износител на руски петрол през 2015 и 2016 година. За миналата година то е закупило почти 33 млн. тона руски петрол за 9.3 млрд. долара.", "date": "2017.12.01", "title": "\"Лукойл\" отложи за 2018г. продажбата на търговското си дружество Litasco"}
{"url": "http://www.dnevnik.bg/sviat/2017/12/01/3089527_sus_snimka_na_gaidari_zaraboti_saitut_na_bulgarskoto/", "text": "Сайтът на Българското председателство на Съвета на ЕС 2018 вече е онлайн на адрес   www.eu2018bg.bg  и ес2018бг.бг., но това е все още предварителна версия. Той ще стане официална страница на председателството от 1 януари 2018 година, когато България поема поста от Естония, обясняват от Министерство за Българското председателство на Съвета на Европейския съюз. Сайтът има версии на английски, френски и немски.", "date": "2017.12.01", "title": "Със снимка на гайдари заработи сайтът на българското председателство"}
{"url": "http://www.dnevnik.bg/zelen/2017/12/01/3089533_valejite_shte_produljat_krizisni_shtabove_slediat/", "text": "Дъжд вали в Западна и Централна България. На изток е ветровито, но не вали. Значителни количества на валежи са регистрирани в Кирково, Родопи - 68л/кв.м, Враца - 34 л/кв.м, Ново село - 32 л/кв.м, съобщи пред БНТ дежурният синоптик в Националния институт по метеорология и хидрология (НИМХ) към Българската академия на науките (БАН) Мартин Славчев. Валежите ще продължат и в следващите дни, като ще отслабнат в неделя и понеделник, а температурите ще паднат, каза още синоптикът и уточни, че оранжевият код за обилни валежи от дъжд е валиден до полунощ. \"Валежите ще продължат в югозападните райони. За утре там има обявен жълт код за значително количества на валежите. В централните части на страната отново също ще има валежи. На изток отново ще бъде с южен вятър, по-високи температури и валежите ще са значително по-малки. В неделя остава опасността на юг с валежи. В понеделник валежите ще отслабнат, но ще нахлуе по-студен въздух\", каза Мартин Славчев. След циклона \"Татяна\", който причини снеговалежа, сега България е връхлетяна от \"Филип\", който носи проливните дъждове. Държавата реагира с превантивни мерки. Кризисни щабове в цялата страна следят обстановката Оранжев и жълт код за обилни валежи и силни ветрове продължава да е в сила за 19 области в страната. Най-силни са дъждовете в Западна и Централна България. До 80 км. в час достигна силата на ветровете в източната част на страната. В перничкото село   с допълнителна техника ще се навлезе в руслото на реката, което е преляла, съобщи БНТ. Столичният кмет Йорданка Фъндъкова присъства на място. Ситуацията според Столична община е овлядана и една жена е била евакуирана. На място са и спешни екипи. Има готовност за изграждане на пясъчни диги, като сигнали за аварийна ситуация има и на други места в района. Продължават валежите в Северозападна България. Най-много дъжд през последното денонощие се е излял в района на   Нивото на реката е повишено и заради обилното снеготопене във високите части на планината. През 2014 година водите ѝ излязоха от коритото си и нанесоха значителни поражения на сгради и инфраструктура. Според местните власти в момента няма основания за тревога. Денонощно наблюдение на нивата на реките и язовирите на териториите на   разпоредиха областните управители. Свикани са кризисни щабове, а към момента водата в язовирите е в нормални граници, както и нивата на реките Струма и Места. С около 40% е увеличено нивото на водите на реките Джерман и Бистрица, но засега опасност от преливане няма. Продължават превантивните мерки на територията на  , където се очакват валежи от 60 до 100 литра на квадратен метър. От Регионалния щаб, който обхваща и трите области, съобщиха, че има определени допълнителни полицейски патрули, както и служители на пожарната, които при нужда да се включат в наблюдението на най-големите язовири. Към момента водоемите се следят денонощно от персонални отговорници, назначени от кметовете. \"Всички язовири, почти всички са с капацитет пълни от порядъка на 30 до 50%. Има няколко язовира, които са малко по-пълни, но опасности от преливане няма\", каза зам.-министърът на вътрешните работи Стефан Балабанов. От ЕВН също имат готовност за допълнителни дежурни групи за отстраняване на евентуални аварии по електропреносната мрежа. На брифинг тази вечер министърът на вътрешните работи Валентин Радев заяви, че националният оперативен щаб работи постоянно, ангажираните институции са в непрекъсната координация.", "date": "2017.12.01", "title": "Валежите ще продължат, кризисни щабове следят обстановката в страната"}
{"url": "http://www.dnevnik.bg/sport/2017/12/01/3089288_oshte_trima_ruski_sustezateli_poluchiha_dojivotni/", "text": "Нови трима руски състезатели получиха доживотни наказания от Международния олимпийски комитет (МОК). Последните имена в списъка на МОК са бившата биатлонистка Олга Зайцева и ски бегачите Юлия Чекалева и Анастасия Доценко. Тримата състезатели са обвинени в употреба на допинг по време на олимпийските игри в Сочи през 2014 г. след повторното отваряне на пробите. Резултатите им са анулирани, като единствено Зайцева спечели отличие от игрите - сребърен медал с женската щафета. Зайцева беше една от най-добрите руски биатлонистки в началото на века. Тя има златни отличия в щафетата на игрите в Торино 2006 и Ванкувър 2010. След края на игрите в Сочи Зайцева прекрати кариерата си и стана треньор на женския отбор на Русия по биатлон. МОК стартира процедура по отваряне на всички допинг проби на руските състезатели от игрите в Сочи, след като директорът на Московската антидопингова лаборатория  Григорий Родченков  направи разкрития за държавно спонсорирана допинг програма.  Министър-председателят на Русия Дмитрий Медведев  смята, че допинг скандалите са инструмент за политически натиск срещу страната. По думите му страната има проблеми с допинга, но те не поставят под съмнение постигнатото в Сочи преди близо четири години. \"Нашата позиция спрямо допинга остава същата и недвусмислена - ние сме против употребата на допинг. Имаме определени проблеми и се борим с тях, което в никакъв случай не поставя под съмнение блестящия резултат на Руската федерация в домашните зимни олимпийски игри (Сочи 2014)\", каза Медведев. На 5 декември се очаква решението на МОК за това дали Русия ще участва в зимните олимпийски игри в Пьончан.", "date": "2017.12.01", "title": "Още трима руски състезатели получиха доживотни наказания от МОК заради допинг"}
{"url": "http://www.dnevnik.bg/sport/2017/12/01/3089578_fotogaleriia_jrebiiat_v_kremul_-_futbol_putin/", "text": "Кремъл прие  .", "date": "2017.12.01", "title": "Фотогалерия: Жребият в Кремъл - футбол, Путин, папионката на Марадона и руски балет"}
{"url": "http://www.dnevnik.bg/bulgaria/2017/12/01/3089583_policiiata_izdirva_28-godishnata_polina_popska/", "text": "Полицията издирва 28-годишната Полина Стефанова Попска. Жената е висока около 168 см, с дълга кестенява коса и зелени очи. В деня на излизането й от дома е била облечена със сиво палто, рокля в черно и жълто, обута с боти. Гражданите, които имат повече информация за издирваната, могат да подават сигнали на тел. 112 или в най-близкото поделение на МВР.", "date": "2017.12.01", "title": "Полицията издирва 28-годишната Полина Попска"}
{"url": "http://www.dnevnik.bg/evropa/zemedelie/2017/12/01/3088559_fermerite_shte_mogat_da_kandidatstvat_za_10_mln_evro/", "text": "В средата на 2018 г. се очаква да стартира прием на проекти за иновации в селското стопанство по схемата за подкрепа за сформиране и функциониране на оперативни групи в от програмата за развитие на селските райони. Бюджетът за годината ще бъде 10 млн. евро. Това стана ясно по време на конференцията \"Наука и иновации в подкрепа на земеделието\", организирана от \"Икономедиа\" и ICT Media по проект, съфинансиран от Европейската комисия. Събитието се проведе в четвъртък в столичния център \"Капитал форт\" и събра на едно място земеделски производители, представители на академичните среди, институциите, консултантския бизнес, финансовия сектор. Представителите на сектора се обединиха около тезата, че на този етап има интерес към внедряването на иновации в селското стопанство от всички потенциални участници, но връзката между науката и бизнеса е скъсана. По време на конференцията стана ясно, че за първи път през следващата година се планира прием на проекти, насочени към внедряване на иновации в селското стопанство от програмата за развитие на селските райони. Това ще стане по схемата за подкрепа за сформиране и функциониране на оперативни групи в рамките на европейското партньорство за иновации, чиито старт се очаква в средата на 2018 г. Владислав Цветанов от дирекция \"Развитие на селските райони\" в земеделското министерство съобщи, че планираният годишен бюджет по мярката е 10 млн. евро като целта е да бъдат разработвани иновативни решения, които да бъдат внедрени в земеделската практика. По схемата се предвижда финансиране да получават оперативни групи, които са регистрирани по закона за задълженията и договорите, като в техния състав задължително ще трябва да има член, който е земеделски производител. Сред другите потенциални участници в оперативните групи могат да бъдат научни институции, университети, неправителствени организации, консултанти, фирми от хранителната промишленост. Проектите за внедряване на иновация могат да бъдат с продължителност от 5 години като изпълненението им ще протича на два етапа. По време на първата фаза, която е за сформиране на групата, ще може да се правят проучвания на приложението на иновативния проект, анализи на конкретните производствени методи, както и избор на потенциални стопанства, в които да се приложи иновативната идея. Тези предварителни дейности могат да бъдат в рамките на една година и да се финансират на 100% от програмата като лимитът е 15 хил. евро. Втората фаза от проектите- същинското изпълнение на иновацията, може да продължи максимум още четири години като се предвижда 100% субсидия за финансиране на неинвестиционни разходи като заплати, осигуровки, популяризиране и др., както и 70% подпомагане за инвестиционни разходи, свързани с производство и преработка на земеделска продукция. Сред приоритетите по схемата ще бъдат иновативни решения за управление на водите, опазването на околната среда и др., стана ясно от думите на Цветанов. По време на конференцията Стоян Недев, мениджър проекти \"Европейски програми\" в \"Елана инвестмънт\" съобщи, че възможните проекти за иновации могат да бъдат в четири направления- продуктови, процесни, маркетингови и организационни. Той припомни още, че в иновационната стратегия за интелигентна специализация до 2020 г., която е приета от българското правителство, е определена като тематична област \"Индустрия за здравословен живот и биотехнологии\". По време на конференцията стана ясно и че се планира подкрепа на 20 оперативни групи по българската програма, което е съпоставимо с целите, които са си поставили държави като Кипър, Румъния, Чехия, Словакия и др. В своята презентация Пол Ван Дер Слюз, член на европейското партньорство за иновации в селскостопанския сектор EIP-Agri, посочи, че държавите-членки на ЕС планират създаването на между 6-7 и над 850 оперативни групи за внедряване на иновации чрез своите програми за селските райони. Най-много оперативни групи до 2020 г. трябва да заработят в Испания- 852, стана ясно от презентацията на Ван Дер Слюз. Данните на ЕIP-Agri сочат, че към момента дейност са започнали повече от 350 оперативни групи в държавите от ЕС като над половината от тях са в сферата на растениевъдството, a 33%- в животновъдството. Сред оперативните групи има още такива, които работят и в двете направления, както и в горския сектор, стана ясно по време на конференцията. По време на конференцията стана ясно и че интерес към внедряване на иновации в селското стопанство има, но същевременно повечето участници се съгласиха, че е скъсана връзката между бизнеса и науката. Председателят на Селскостопанската академия Васил Николов съобщи, че процесът по внедряване на иновации не може да осъществи без участие на науката и тя е категорично готова да се включи в него. Същевременно според него обаче няма такава готовност сред бизнеса с изключение на най-големите компании в земеделския сектор. Според Георги Цонев, който е старши мениджър \"Консултантски услуги\" за Югоизточна Европа в PwC, основният проблем е нарушената комуникация между различните звена. \"В следващите 5-10 години ще има бум във внедряването на иновации, включително и в България\", прогнозира още Цонев по време на форума. По време на форума председателят на Института за агростратегии и иновации Светлана Боянова коментира, че иновациите ще бъдат във фокуса на ЕС и след 2020 г., което се е потвърдило и от публикуваното в сряда комюнике на европейския комисар по земеделие Фил Хоган за бъдещето й. \"Очертава се нов модел на плащанията, основен елемент на новата Обща селскостопанска политика ще бъде подкрепата на знанията, на иновациите\", каза още тя пред гостите на конференцията.", "date": "2017.12.01", "title": "Фермерите ще могат да кандидатстват за 10 млн. евро за иновации през 2018 г."}
{"url": "http://www.dnevnik.bg/bigpicture/2017/12/01/3085987_nai-dobrite_snimki_na_dnevnik_prez_noemvri/", "text": "Фоторепортерите на \"Дневник\" всеки ден са там, където стават събитията. В обективите им се отразяват новините в България, както и стотици интересни детайли от живота, които остават встрани от информационния поток. Предлагаме ви подбор от най-добрите снимки за месеца, направени от Анелия Николова, Юлия Лазарова, Велко Ангелов и Николай Дойчинов. Очакваме и вашите снимки за   Селекцията ще бъде взискателна, защото това е мястото за качествена фотография, през която се разказват и истории.", "date": "2017.12.01", "title": "Най-добрите снимки на \"Дневник\" през ноември"}
{"url": "http://www.dnevnik.bg/bulgaria/2017/12/01/3088566_vizite_za_kanada_otpadat_ot_dnes/", "text": "Визите за Канада падат днес в 16:00 часа наше време - българите и румънците вече ще имат право да пътуват само с електронно разрешение за пътуване (eTA). България и Румъния  бяха последните две държави, на чиито граждани се налагаше да получават визи,  за да посетят Канада . До отмяната на ограниченията се стигна, след като Европейската комисия заяви, че при това положение безвизовият режим за канадски граждани трябва да бъде отменен. Отава реагира, като от 1 май премахна ограниченията за някои българи и румънци, а от днес - за всички. Електронното разрешение за пътуване се дава само на пътуващи по въздух и обичайно се получава за минути. По-дълго може да се чака, ако е необходимо гражданинът да изпрати допълнителни документи. От днес българите и румънците нямат да имат нужда от допълнителни документи, когато влизат в Канада по суша или по вода. При полети, които изискват трансфер на канадско летище, българите и румънците също ще имат нужда от eТА. Изключение правят тези, които вече имат валидни канадски визи. Хората, които вече притежават визи, ще могат да ги използват до срока им на изтичане. Хората, които вече имат eTA, няма нужда да кандидатстват наново. Хората с канадско или двойно гражданство нямат право да кандидатстват за eTA и се нуждаят от валиден канадски паспорт. Постоянните жители на Канада имат нужда от карта или разрешително за пътуване, издавани на хора с постоянно жителство, и паспорт. Комисарят по въпросите на цифровата икономика и общество Мария Габриел коментира: \"Много съм радостна от това решение. То е силен сигнал за българските и румънските граждани, и за външния свят, че Европа е обединена и непоколебима, и че няма втора класа европейци.\"", "date": "2017.12.01", "title": "Визите за Канада отпадат от днес"}
{"url": "http://www.dnevnik.bg/bulgaria/2017/12/01/3088611_oranjev_kod_zaradi_obilni_valeji_e_obiaven_za_sofiia_i/", "text": "Оранжев код, заради очаквани проливни дъждове, е обявен за областите София град, София , Перник, Кюстендил, Благоевград, Пазарджик, Смолян и Кърджали, сочи сайтът на института за метеорология и хидрология към БАН. Жълт код заради дъждовете е в сила за областите Видин, Монтана, Враца, Ловеч и Пловдив. Първа степен е предупреждението, но заради очакван силен вятър, за областите Добрич, Варна, Бургас, Сливен, Ямбол и Хасково. Снощи, след заседание на националния щаб за координация при опасност от природни бедствия, министърът на вътрешните работи  Валентин Радев обяви , че са набелязани превантивни мерки. Задействан е бил и планът за частта, свързана с наводнения, съгласно Закона за защита при бедствия.", "date": "2017.12.01", "title": "Оранжев код заради обилни валежи е обявен за София и още седем области"}
{"url": "http://www.dnevnik.bg/zdrave/2017/12/01/3088516_devet_ot_deset_novi_sluchai_na_zaraziavane_s_hiv_v/", "text": "През 2017 г. новите регистрирани случаи на ХИВ-позитивни хора в България са 220 от над 260 хиляди изследвани. Така общият брой на инфектираните в страната към момента става 2 694, като се запазва тенденцията от последните години броят на засегнатите мъже да е в пъти по-голям от този на засегнатите жени. При случаите от тази година съотношението е 9 към 1 или 199 мъже и 21 жени. Такава е официалната статистика за България, изнесена от Министерството на здравеопазването, по повод днешния  . Днес и в различни дни през целия месец в страната се организират информационни кампании и акции за безплатни анонимни изследвания за ХИВ  ХИВ в България  Освен че повече мъже са засегнати от вируса, се запазват и други тенденции от последните години като тези, че инфекцията се разпространява основно по полов път, по-често при хомосексуален контакт, и най-много случаи има в големите градове.  (от тях 52% са мъже, съобщили за хомосексуален контакт), останалите 12% са инфектирани при инжекционна употреба на наркотици. В София и София област са диагностицирани 98 човека от 220-те за годината, в Пловдив са 22-ма, във Варна - 18, в Плевен - 9, и четирима в Бургас. Към 31 октомври т.г. общо   в секторите за лечение на пациентите с ХИВ/СПИН, а 1 163 (90%) от тях получават съвременна антиретровирусна терапия. \"В изпълнение на ангажиментите на държавата, Министерството на здравеопазването осигурява безплатно съвременно лечение с антиретровирусни лекарства за всички нуждаещи се лица с ХИВ/СПИН, независимо от техния здравно-осигурителен статус. Разкрити са и работят 5 сектора за лечение на пациенти с ХИВ/СПИН към инфекциозните клиники в градовете София, Пловдив, Варна, Плевен и Стара Загора\", пише ведомството. В сила от тази година е и Националната програма за превенция и контрол на ХИВ и СПИН 2017-2020 г., която ще замести с държавни средства досегашната програма, обезпечена от Глобалния фонд за борба срещу СПИН, туберкулоза и малария Според сигнал до \"Дневник\" на пациент с ХИВ, пожелал да остане анонимен, въпреки гаранцията на министерството обаче, понякога има  , и се налага смяна на комбинацията от лекарства на хората в тази ситуация, а това поставя здравето им в риск. Читателският сигнал разказва за два такива случая при самия него за последните две години. В Европа и света . При средна честота на инфектираните от 5.7 на 100 хил. души, този показател за България е 2.8. Страните с показатели над средните за ЕС и ЕИП са: Латвия с 18.5, Естония с 17.4, Малта - 14.5, Люксембург - 11.5, Ирландия с 10.5, Португалия - 10, Кипър - 9.4 и Великобритания - 7.9.. По данни на Европейския център за контрол на заболяванията през 2016 г. в страните от Европейския съюз и Европейското икономическо пространство (ЕС и ЕИП) са регистрирани над 29 хил. нови случая на ХИВ. Данните показват, че един от всеки двама регистрирани случая на ХИВ в Европа са диагностицирани със закъснение. В световен мащаб разпространението на вируса се овладява все по-ефективно. По данни на Световната здравна организация  , а на смъртните случаи с една трета или има общо 13.1 млн. спасени живота, благодарение на разширяващия се достъп до антиретровирусна терапия. Особено висок е обхватът с терапията на бременни и кърмещи жени - 76% от всички инфектирани, като това предотвратява заразяването на бебетата. Въпреки това ХИВ продължава да е една от големите заплахи за човечеството. От началото на епидемията през 70-те досега жертвите са над 35 милиона - 1 милион от тях починали през 2016 г. Други 1.8 милиона са били новодиагностицирани като носители на вируса през същата година, допълвайки общия брой на живеещите с вируса по света до  .", "date": "2017.12.01", "title": "Девет от десет нови случаи на заразяване с ХИВ в България са при мъже"}
{"url": "http://www.dnevnik.bg/sport/2017/12/01/3088676_dnes_se_tegli_jrebiiat_za_svetovnoto_po_futbol_v_rusiia/", "text": "Жребият за световното първенство по футбол в Русия през 2018 г. ще бъде изтеглен днес. Сто деветдесет и три дни преди първия съдийски сигнал на стадион \"Лужники\" участниците ще разберат своите съперници в груповата фаза на шампионата. Двадесет и първият мондиал в историята ще се проведе от 14 юни до 15 юли на 12 стадиона в 11 града - Москва, Санкт Петербург, Калининград, Казан, Нижни Новгород, Самара, Волгоград, Саранск, Ростов на Дон, Сочи и Екатеринбург. Тегленето на жребия стартира в 17.00 часа българско време. Церемонията ще се проведе московския Кремъл, като ще бъде предавана пряко по БНТ 1 и БНТ HD, както и в официалния  сайт  на ФИФА. За шести пореден път световното първенство ще бъде с 32 участника. До шампионата в Русия достигнаха 14 отбора от Европа, по пет от Южна Америка, Африка и Азия и три от Северна Америка. Те са поставени в четири урни на базата на позицията си в световната ранглиста и ще бъдат разпределени в осем групи. Първите два тима от всяка група ще се класират за директните елиминации, които стартират с фазата на осминафиналите. Кои са финалистите Русия ще бъде водач в група А, а останалите отбори в първа урна са световният шампион Германия, европейският първенец Португалия, носителят на рекордните пет световни титли Бразилия, Аржентина, Белгия, Полша и Франция. Световният първенец от 2010 г. Испания попадна във втора урна, което дава предпоставки за оформянето на много силна група. Компания на \"фурия роха\" във втората урна правят Англия, Перу, Колумбия, Швейцария, Мексико, Уругвай и Хърватия. В трета урна попадна единият от двата дебютанта - Исландия. Останалите отбори в тази урна са Дания, Коста Рика, Швеция, Тунис, Египет, Сенегал и Иран. Другият дебютант - Панама, е в четвърта урна заедно със Сърбия, Нигерия, Австралия, Япония, Мароко, Южна Корея и Саудитска Арабия. Едно от условията в жребия е да няма повече от два отбора от Европа в една група. Останалите конфедерации могат да имат само по един представител във всяка от групите. Кой ще участва в церемонията Водещ на церемонията ще бъде бившият английски национал Гари Линекер. Негова партньорка ще е руската журналистка Мария Командная, която коментира спортни събития за \"Фокс спортс\", \"Мач ТВ\" и радио \"Москва FM\". Асистентите в тегленето на жребия ще са звезди от близкото и далечното минало като Диего Марадона, Гордън Бенкс, Лоран Блан, Кафу, Карлес Пуйол, Диего Форнал и Фабио Канаваро, както и вицепрезидентът на Руския футболен съюз Никита Симонян. Една от големите въпросителни беше дали президентът на Русия  Владимир Путин ще присъства на церемонията . В четвъртък беше потвърдено, че той ще бъде част от събитието в Кремъл, което ще събере над 1300 души.", "date": "2017.12.01", "title": "Днес се тегли жребият за световното по футбол в Русия"}
{"url": "http://www.dnevnik.bg/sviat/2017/12/01/3088362_sled_atentata_v_sinai_egipet_raboti_za_nov_sujuz_s/", "text": "Нападението, в което  загинаха над 300 души  в Северен Синай, накара египетските власти да подновят усилията си да вербуват местните племена, чиято подкрепа ще бъде решаваща в опитите да бъде победена \"Ислямска държава\" (ИД), казват източници от службите за сигурност и армията. Под развят флаг на ИД маскирани мъже в униформи, наподобяващи военни, откриха огън по богомолци в селска джамия, което бе най-голямото кръвопролитие в съвременната история на Египет. Това бе и драматично поражение за военните, които от години се сражават с въоръжените групировки на Синайския полуостров чрез въздушни удари, операции по суша и масови арести, при което бяха убити стотици полицаи и войници. Лишена от ефективни умения за противопоставяне на бунтовниците, армията започна преди три години да вербува мъже от местни племена в надежда, че техните познания за негостоприемната територия на Синай ще осигурят разузнавателна информация за бунтовниците и каналите им за снабдяване с оръжия. Тази кампания даде ограничени резултати и затова последното кръвопролитие ще принуди армията, независимо от някои свои успехи срещу ИД тази година, да установи по-добро сътрудничество с племенните вождове. Нито една групировка не пое отговорност за нападението в петък, чиято жестокост потресе египтяните. Сиси поиска твърда реакция и бързи резултати Вчера президентът Абдел Фатах ас Сиси разпореди на военните да възстановят сигурността на Синайския полуостров в срок от три месеца. \"Вие можете да приложите цялата необходима брутална сила\", каза той. Племената в Синай се зарекоха да обединят сили с армията, след като в петъчната касапница бяха убити техни събратя бедуини. Но подобни декларации на синайските племена - които обвиняват правителството в Кайро, че ги смята за по-нисши граждани - са давали преди ограничени резултати. Освен това племената са разделени заради вражди и по други местни въпроси. \"Египетските военни имат предостатъчно оръжия. Най-големият им проблем, когато трябва да направят нещо на Синай, е да си осигурят добро разузнаване\", казва Х. А. Хелиър, експерт по Египет и гостуващ старши сътрудник на Атлантическия съвет. \"Ако става дума за набор от стратегии за борба с тероризма и бунтовници, е неизбежно включването на племената в значителна степен\", добавя той. Трима източници от египетските служби за сигурност и армията казаха, че през последните два дни се водят преговори с с племенни вождове в Северен и Централен Синай. Според източниците, за да бъдат победени въоръжните групирвовки, е необходима по-голяма координация и сътрудничество. Племената са разделени на пет групи и представители на силите за сигурност преговарят отделно с всяка група. Успех в Ирак При подходящи условия съюзите с племена бяха успешни в други страни, изправени пред сериозни терористични заплахи. През 2006 г. в рамките на програмата \"Сахва\" (Пробуждане) сунитски племена обединиха сили с войските на САЩ в Ирак и се разбунтуваха срещу \"Ал Кайда\". През януари 2009 г. Вашингтон инвестира над 400 милиона долара в програмата \"Пробуждане\", сочат американски данни. Бойците получаваха заплати по 300-400 долара месечно. Тази инвестиция се изплати и помогна на иракските сили за сигурност да победят тогава Ал Каида. В инициативата на Сиси от 2015 г. за подсилване на сътрудничеството бяха вербувани неколкостотин бедуини. От време на време те се присъединяваха към патрули или заставаха на охраняеми контролни пунктове. Обаче някои племенни вождове се противяха на съюза с армията, ако не им бъдат предоставени повече оръжия. Властите гледат да не дават оръжия на племена, които преди са били враждебни към Кайро, казват служители от сигурността. \"Когато служители от силите сигурност говорят с племенните лидери, им казват, че пред тях няма трети избор. Или с нас, или против нас\", казва друг източник. Според него повечето от племената незабавно се съгласяват на сътрудничество, докато други искат време да си помислят. \"Но аз смятам, че силите за сигурност не могат да си позволят да им дадат време за размисъл\". Да се намалят щетите Обединяването на синайските племена и то на страната на армията няма да бъде лесно. Затъналото във финансови затруднения правителство ще трябва да създава работни места и да инвестира в училища и инфраструктура. За да успокоят гневните местни хора, властите обявиха скоро след атаката помощи за 10 милиона долара. \"Ние нямаме отношение към политиката или нещо друго и не сътрудничим с армията или въоръжени групи\", казва Мансур Ейд, загубил сина си в петъчната атака. \"Ние просто живеем тук в недоимък\", добавя той. Египет може да се изправи пред още по-голямо предизвикателство, ако бойци от \"Ислямска държава\", победени в Ирак, Сирия и Либия, се присъединят към другарите си в Синай. Тогава помощта на племената ще бъде още по-важна. Нападението в петък наподобяваше поведението на ИД в Ирак, където групировката взривяваше бомби на места за молитви с цел да задълбочи сектантски вражди. Сиси е казвал, че завръщащите се от Ирак и Сирия бойци, може да намерят убежище в Либия и оттам да нападат Египет. В едно от последните си изявления, разпространено през септември след поражението на ИД в Мосул, лидерът на групировката Абу Бакър ал Багдади приканва последователите си в Северен Синай да продължат борбата. Племенни вождове твърдят, че в Северен Синай има около 600 войнствени ислямисти, предимно египтяни, а също палестинци и от други националности. Но даже и малък брой бойци нанесоха големи поражения чрез самоубийствени бомбени атентати в Египет и другаде. ИД също се стреми да привлече на своя страна хора от синайските племена и според Ахмед Заглул, изследовател на ислямистките движения, групировката е съумяла да вербува хора от най-големите племена. Възползвайки се от гнева към правителството и цивилните жертви, ИД е печелила подкрепа въпреки жестоките си методи. Мнозина в Синай не са видели полза от методите на правителството в борбата с тероризма, довели до пълното унищожаване на някои села, казва шейх Ибрахим ал Меней, вожд на племето саварка. /БТА", "date": "2017.12.01", "title": "След атентата в Синай Египет работи за нов съюз с местните племена"}
{"url": "http://www.dnevnik.bg/sviat/2017/12/01/3088677_arjentina_prekrati_turseneto_na_izcheznalata_podvodnica/", "text": "Военноморските сили на Аржентина заявиха, че са прекратили операцията за спасяване на екипажа на изчезналата преди 15 дни подводница \"Сан Хуан\", но ще продължат да я търсят заедно с международните си партньори, съобщиха осведомителните агенции. На борда на подводницата се намираха 44 души. Говорителят на аржентинските ВМС Енрике Балби каза, че спасителната операция е продължила двойно повече дни, отколкото се смята, че е било възможно да оцелее екипажът на подводницата. Според специалисти, дори ако подводницата е останала цяла под водата, кислородът е можел да стигне за 7, максимум за десет дни. Връзката със съда прекъсна на 15 ноември. Три часа преди това от подводницата са съобщили за започнал пожар в батериите й. Миналата седмица стана ясно, че в района, където се е намирала, е била регистрирана експлозия.", "date": "2017.12.01", "title": "Аржентина прекрати търсенето на изчезналата подводница"}
{"url": "http://www.dnevnik.bg/detski_dnevnik/2017/12/01/3088277_roditeli_organizirat_nadbiagvane_s_uchenicheski_ranici/", "text": "Родители и ученици канят учители, директори на училища, директори на агенции, депутати, министъра на образованието, политици на надбягване с раници, съобщиха родителите. Но не с какви да е раници, а с ученически. От онези 6, 7, 8-килограмовите, които носят децата всеки учебен ден. Надбягването под надслов   ще се състои в няколко града на страната на  . Проблемът с тежестта на ученическите раници стои нерешен поредна учебна година. Над 150 хиляди ученици от 5-и до 7-и клас са най-засегнати от тежките раници. Децата имат по 6-7 учебни часа на ден и носят учебник, тетрадка, а понякога и помагало за всеки час. Допълнително в някои дни носят спортен екип и материали за рисуване. Така товарът върху детското тяло средно е  . \"За да не навреди раницата на костната структура на детето, тя трябва да е не повече от 10% от тежестта на детето\",  каза пред \"Детски Дневник\" кинезитерапевтът Мария Цветкова . Няма доказана пряка зависимост между гръбначните изкривявания при децата и тежките училищни раници. За Мария Цветкова обаче това е неоспоримо така. Темата наскоро стана актуална отново, след като  петокласничка подаде жалба  до Държавната агенция за закрила на детето заради тежката раница. В момента в България няма нормативи, които да определят теглото на ученическата чанта. Проблемът съществува от години и не получава решение въпреки периодичните инициативи на неправителствени организации и родители. Миналата година тогавашният зам.-министър на образованието Диан Стаматов препоръча на родителите на най-малките ученици  да купуват леки раници на колелца  и да оставят всички възможни помагала в училище, докато бъдат въведени масово електронните учебници, които ще облекчат теглото на ученическите раници. От 1-и до 4-и клас в повечето училища има шкафчета, в които децата оставят част от учебниците и необходимите материали. Такива шкафчета обаче няма за децата от 5-и до 12-и клас. \"С цел да стимулираме чуваемостта, разбирането и съпричастността каним представителите на компетентните институции да се поставят на мястото на децата и да нарамят техните раници. Надяваме се, че ако всеки възрастен на отговорна позиция потича поне 5 минути с ученическа раница на гръб, ще погледне на проблема с други очи. Така и решенията могат да дойдат по-лесно\", пишат организаторите.  - в Южния парк, вход от бул. \"Витоша\".  - на площад \"Централен\";  - на входа на Морската градина до Фестивален и конгресен център; – пред часовника на улиците \"Богориди\" и \"Александровска\".  – в СУ \"Цар Симеон Велики\". Покани са изпратени до министъра на образованието, до началника на РУО – София-град, до председателя на Комисията по образование към Народното събрание, до Постоянната комисия по образование, култура, наука и културно многообразие към Столичната община, до председателя на Държавната агенция за закрила на детето и до националния омбудсман.", "date": "2017.12.01", "title": "Родители организират надбягване с ученически раници за възрастни"}
{"url": "http://www.dnevnik.bg/evropa/novini_ot_es/2017/12/01/3088236_krainodesnite_opitvat_da_se_vuzpolzvat_ot_problemite/", "text": "На конгреса си в събота крайнодясната партия Алтернатива за Германия ще се опита да извлече максимална изгода от неволите на канцлера Ангела Меркел, изпаднала в политическа криза. Около 600 партийни делегати ще се съберат в северния град Хановер на двудневна среща, която ще бъде съпровождана от протести на техни противници от левицата или на поддръжници на бежанците. Алтернатива за Германия, която води агитацията си с програма, насочена против Меркел и имиграцията, предизвика шок в страната, спечелвайки 12.6 на сто от гласовете на изборите на 24 септември. Формацията получи 92 представители в долната камара на парламента - резултат, невиждан от края на Втората световна война, и един от нейните ръководители, Александър Гауланд, обеща да тръгне на \"лов за Меркел\". Лидерите на партията са доволни от проблемите на канцлера, която ръководи Германия от 12 години. Тя спечели изборите, но е отслабена от разочароващия резултат на своята партия Християндемократически съюз (ХДС). Два месеца по-късно Меркел все още не е успяла да сформира мнозинство, за да започне четвъртия си мандат като канцлер. Залезът на Меркел \"Меркел наистина е в упадък, и това отчасти се дължи на нас\", изрази задоволство Гауланд в интервю за АФП. Но 73-годишният съпредседател на парламентарната група на крайнодясната партия освен това подчерта необходимостта \"Алтернатива за Германия\" да покаже единство по време на конгреса. Това може да се окаже предизвикателство за партия, в която се сблъскват радикални и по-умерени тенденции. \"Според мен е много важно ръководството на \"Алтернатива за Германия\" да отразява и източната, и западната част на страната - както консервативни позиции, така и икономически либерални\", заяви той и призова за запазването на двойното председателство, което според него е по-добро за преодоляването на вътрешните разногласия. Младата партия, създадена през 2013 г. с антиевропейска програма, преживя няколко сътресения. Последното от тях беше изненадващото оттегляне на една от водещите фигури в нея Фрауке Петри, която се противопостави на радикализацията на партията въз основа на идентичност. Няколко поддръжници на тази идея, включително Александър Гауланд, са правили спорни изявления за исляма, нацизма и \"задължението да се помни миналото\". Те обаче не навредиха на представянето на партията на изборите. Нов лидер Сегашният съпредседател на партията Йорг Мойтен се кандидатира за преизбиране. Лидерът на берлинския клон на \"Алтернатива за Германия\" Георг Паздерски също участва в надпреварата за поста. Възможно е сред 13-те членове на Управителния съвет на партията да бъде избран и Бьорн Хьоке, който се превърна в спорна фигура, след като на няколко пъти отхвърли разкаянието за престъпленията на нацизма. Два дни преди конгреса присъствието му все още не е потвърдено. \"Хьоке и неговите последователи са част от националистическото крило на партията, което я основа\", припомня в. \"Тагешпигел\". \"Ако те имат сериозно представителство в новия съвет, това ще бъде сметнато за завой още по-надясно, което може да насърчи по-умерените членове да я напуснат\", смята седмичникът. Политическа нестабилност Конгресът се провежда в момент, когато най-голямата европейска икономика е в нечувана политическа безизходица. След продължили цял месец преговори консерваторите на Ангела Меркел, еколозите и либералите не успяха да намерят допирни точки, за да работят заедно. В момента канцлера \"ухажва\" социалдемократите, които проявяват силно нежелание да се оставят да бъдат въвлечени в нова голяма коалиция. \"В момента в германската политика има изключителна нестабилност\", което може да помогне на \"Алтернатива за Германия\", смята политологът Волфганг Шрьодер от Университета на Касел. \"Това може да доведе до разочарование от политиката\", с идеята, че политиците не са способни дори да сформират правителство, заяви той пред АФП. Изправени пред успехите на \"Алтернатива за Германия\", други партии като либералите от Свободната демократическа партия и баварските съюзници на Меркел, Християнсоциалния съюз (ХСС), се опитаха да привлекат поддръжници на популистката формация, втвърдявайки тона си по отношение на имиграцията, ЕС и климата. \"Това може да значи, че \"Алтернатива за Германия\" ще положи още повече усилия да привлече внимание\", подчертава Шрьодер. \"Партията със сигурност ще направи това по време на конгреса\"./БТА", "date": "2017.12.01", "title": "Крайнодесните опитват да се възползват от проблемите на Меркел"}
{"url": "http://www.dnevnik.bg/bulgaria/2017/12/01/3088678_opoziciiata_davala_predlojeniia_po_bjudjeta_za_da_ne/", "text": "Опозициятае внесла 140 предложения за промени в проектобюджета, но е направила в пъти повече изказвания, а това явно имало и други цели освен да ги защити. Това коментира пред Би Ти Ви председателят на бюджетната комисия (ГЕРБ) Менда Стоянова. Тя коментира приемането на бюджета окончателно късно снощи след като предишния ден депутатите заседаваха до 3 ч. сутринта. Изтъкна, че в него има 2.5 млрд. лв. повече разходи за образование, социалната сфера и сигурността. За пръв път се дават 65 млн. лв. за наука, но на проектен принцип, и от тях могат да се възползват учените от БАН и университетите, коментира Стоянова  протеста на БАН срещу бюджета с траурни знамена. Тя каза, че депутати от БСП взимали думата колкото да губят време и да дразнят, по един текст се изказвали по 10 души като използвали максимално разрешените 5 минути, повтаряйки едно и също, а един депутат започнал да чете текста на вносителя само и само да се изкаже. Колегите от БСП  не искат да спазват парламентарната процедура  а после казват, че ние я нарушаваме, каза Стоянова по повод отрязаните пари за храма \"Св. Александър Невски\". Тя упрекна левицата, която правила предложения \"на крак\" в пленарната зала вместо в комисията, за да може да бъдат направени всички разчети. Стоянова каза, че се е разиграла \"малко по-голяма драма\" около текста, с който в комисията е гласувано намаление на субсидията за извънпарламентарните партии. \"Воля\" оттегли предложението си преди второто гласуване. \"Субсидиите не са просто едни пари, които се дават на партиите, а се дават, за да могат да извършват политическа дейност\", напомни Стоянова. Тя се аргументира с това, че големите партии имат хора, които работят за тях, помещения и компютри. По думите й, ако финансирането не се случи по правила през държавата , значи \"да се обърнем към друго нерегламентирано финансиране, а това носи рискове\".", "date": "2017.12.01", "title": "Опозицията давала предложения по бюджета, за да не се приемат"}
{"url": "http://www.dnevnik.bg/sport/2017/12/01/3088674_ima_li_koi_da_spre_manchestur_siti_po_putia_kum/", "text": "Продължи ли да се представя по този начин, \"Манчестър сити\" ще спечели титлата във Висшата лига още по Коледа\". Тази смела прогноза направиха анализаторите на BBC в предаването \"Мач на деня\" в сряда вечер след 12-ата поредна победа на \"гражданите\". \"Сити\" измъкна драматично  успеха над \"Саутхемптън\" с гол в 96-ата минута  и след 14 кръга (13 победи и едно равенство) има аванс от осем точки на върха пред градския си съперник \"Юнайтед\". Най-важният въпрос за тима на Пеп Гуардиола е докога ще успее да задържи силната си форма и да продължи да трупа аванс. В момента няма съмнение, че \"гражданите\" са най-добрия отбор на Острова, но те имат пресния пример и от миналия сезон, в който отново стартираха силно, но през декември се сринаха. С отбор, който е със средна възраст от едва 26 години и три месеца и в който шампиони са ставали не повече от 4-5 играчи, \"Сити\" се представя изненадващо зряло. Представянето и промените \"Най-впечатляващото в \"Сити\" е не, че побеждават, а го правят по своя собствен начин, със стил. Това е философията на Гуардиола и аз го познавам много добре\", каза Тиери Анри, който в момента е анализатор на Sky Sports. След противоречив първи сезон на \"Етихад\" испанският специалист вече изглежда нацелил правилната вакса. Той не само събра силен отбор, но го моделира по собственото си желание. Гуардиола похарчи близо 200 млн. паунда през лятото за трима защитници, вратар и един халф, но изглежда е намерил правилните хора. Преди година повратният момент за сезона на \"Сити\" беше поражението с 2:4 от  \"Лестър\" , което беше признато и от мениджъра. Не е случаен фактът, че шестима от стартиралите в онзи мач с \"лисиците\" вече не са част от клуба. Гуардиола осъзна грешките си и направи всичко да не ги допуска втори път. В споменатия двубой с \"Лестър\" \"гражданите\" не бяха направили нито един шпагат в първите 35 минути. Тогава Гуардиола реагира бурно: \"Не съм треньор за шпагатите, не тренирам футболистите си за такива неща\", но след осъзнатите грешки, \"Сити\" изглежда като отбор много по-подготвен за реалностите във Висшата лига. И статистиката го потвърждава. Освен, че имат най-добрата атака с 44 гола (над 3 на мач и 12 повече от \"Юнайтед\"), \"гражданите\" са и тима, който отправя най-много точни удари към противниковата врата и същевременно допуска най-малко такива. Съставът на Гуардиола е №1 още по притежание на топката (66.2%) и точност на пасовете (88.9%). В защита представянето също е впечатляващо. Едва девет допуснати гола (втората най-добра отбрана след \"Юнайтед\") и седем сухи мрежи. След първите 12 кръга \"гражданите\" бяха единственият отбор, който не беше допуснал гол след статично положение. Според много експерти испанският мениджър най-накрая е успял да направи с настоящия си отбор, това което постигна за доста по-кратко време в \"Барселона\" и \"Байерн\" (Мюнхен). Ролята на Де Бройне и съживяването на останалите Централната фигура в състава на Гуардиола е Кевин Де Бройне, който прави най-силния си сезон, откакто е на стадион \"Етихад\". След идването на мениджъра белгиецът се превърна от типичен №10 в централен полузащитник, върнат по-назад. \"С Де Бройне и Давид Силва в средата на терена и Фернандиньо зад тях, Гуардиола има нова версия на триото си в \"Барселона\" – Шави, Иниеста и Бускетс. Не е случайно, че първите двама са с най-много асистенции дотук през сезона, а третият – с най-много пасове\", обяснява Тиери Анри. И белгийският халф се отплати на треньора си, повишавайки рязко показателите си от предишните години. Де Бройне вече има почти двойно повече докосвания до топката и съответно почти двойно повече създадени положения за съотборниците си. Тук идеята на Гуардиола е проста, Де Бройне има повече контрол над действията на тима и \"Сити\" има повече шансове да вкарва голове. Откакто дебютира за \"Сити\" през септември 2015 г. Де Бройне има 34 асистенции и нито един друг футболист от Топ 5 първенствата на Европа няма толкова за същия период. Но тимът на \"гражданите\" не е само Де Бройне. Сред първите петима в списъка на голмайсторите трима са от \"Сити\" – Серхио Агуеро (9), Рахийм Стърлинг (9) и Габриел Жезуш (8). С шест гола дотук пък е Лирой Сане. \"Всеки футболист в отбора добави по нещо към играта си, дори Агуеро, който е завършен състезател от много години. Прогресът е очевиден, защото Пеп е несравним в това да прави добрите играчи велики\", казва още Анри. Според всички експерти на Острова наред с Де Бройне най-сериозен прогрес бележи Стърлинг. Английският национал се превърна в безценен играч за \"гражданите\", като за четвърти път през сезона вкарва в 84-ата минута или по-късно. Той го направи срещу \"Саутхемптън\", за да донесе победата, както и В  предния кръг при 2:1 срещу \"Хъдърсфийлд\" като гост . \"Рахийм винаги е имал качества, но е тип играч, който трябва да знае какво се иска от него. При Пеп идеята е проста, търсиш празните пространства, правиш спринтове зад гърба на защитата, а с играчи като Де Бройне и Силва зад теб положенията ще дойдат\", обяснява Анри прогреса на английския национал. Според капитанът Венсан Компани Гуардиола е основната причина за добрите резултати на \"Сити\". \"За нас той е като учител, това е точната дума. Мениджърът ни показа колко е важно да обръщаме внимание на детайла. Не сме показали много слабости през миналия сезон, но той беше убеден, че можем да сме много по-добри и е прав. В съблекалнята всички са фокусирани върху една цел, не рекордите, а титлата\". Рекордите С 12 поредни победи (осем поредни като гост) \"Сити\" е отборът, който трябва да бъде победен от останалите. Още от началото на кампанията \"гражданите\" започнаха да подобряват върховите постижения, най-вече за вкарани голове. Наред с това Гуардиола изгради постоянство и то доведе до резултати. До миналия уикенд \"Сити\" не беше печелил двубой във Висшата лига, в който изостава на почивката от далечната 1995 г. Но преодоля и това, обръщайки \"Хъдъсфийлд\". С 40-те си точки от първите 14 кръга тимът изравни и рекорда на \"Тотнъм\" от сезон 1960-61 за най-добър старт на първенството до тази му фаза. В историята нито един отбор, който е стартирал толкова силно не е изпускал титлата в края на сезона, едва ли и \"Сити\" ще го направи. Въпросът, който мнозина повдигнаха е колко още рекорда ще паднат. Най-ценният в английския елит е този на \"Арсенал\" за спечелване на титлата без допусната загуба от сезон 2003-04. Според Гуардиола \"Сити\" няма как да го постигне. \"Този рекорд си е само на \"Арсенал\", ние едва ли ще го направим. Сигурен съм, че ще загубим някъде, но това, което е по-важно за мен е не дали, а как ще реагираме в този мач и след него. Това отличава големите отбори\", обясни Гуардиола. Според някои той просто иска да свали напрежението от тима си, според други с огромния брой мачове през сезона вече наистина е трудно да не се загуби никъде. Друг рекорд на \"артилеристите\", който е много по-близко за подобряване е този за поредни победи. През сезон 2001-02 \"Арсенал\" записа 13 поредни успеха в рамките на един сезон, а \"Челси\" го изравни в шампионската си кампания 2016-17. \"Сити\" на Гуардиола може да стане третият отбор, ако в неделя победи \"Уест Хем\" на своя \"Етихад\". Ако това се случи последното препятствие към рекордна 14-а поредна победа ще е \"Манчестър юнайтед\" и Жозе Моуриньо. Голямото дерби на Манчестър е на 10 декември на \"Олд Трафорд\" и то ще даде много отговори в битката за титлата.", "date": "2017.12.01", "title": "Има ли кой да спре \"Манчестър сити\" по пътя към рекордите и титлата"}
{"url": "http://www.dnevnik.bg/skorost/2017/12/01/3088690_novite_merki_sreshtu_shofyorite_sa_na_ruba_na_zakona/", "text": "Новите мерки срещу нарушителите на пътя, които включват и  отвеждане на провинилите се до районните управления за налагане на санкции , са на ръба на закона, каза днес по Нова телевизия министърът на вътрешните работи Валентин Радев. Те бяха приети спешно след няколко тежки катастрофи със загинали. В отговор на въпрос, министърът уточни, че пътните полицаи ще преценяват при кои провинения да се налага тази мярка. Радев не изключва да има злоупотреби от страна на униформените, но това не било толкова важно, ако се спаси човешки живот. Министърът на вътрешните работи не се съгласи с твърденията, че по отношение на данните за жертви от катастрофи има \"стъкмистика\". Разминаването на информацията в определени случаи, можело да се обясни с факта, че данните се менят ежечасно, а и идвали от различни служби.", "date": "2017.12.01", "title": "Новите мерки срещу шофьорите са на ръба на закона, призна министър Радев"}
{"url": "http://www.dnevnik.bg/sport/2017/12/01/3088685_radek_shtepanek_vleze_v_trenyorskiia_shtab_na_djokovich/", "text": "Радек Щепанек е новото попълнение в треньорския екип на Новак Джокович. 39-годишният чех, който достигна до №8 в света през 2006 г., обяви край на състезателната си кариера по-рано този месец. \"Радек е един от моите много близки приятели в тура. Винаги съм се впечатлявал от нивото на неговата отдаденост, страст и любов към тениса\", заяви Джокович чрез официалния си сайт. \"Той има огромен опит и знания и дълги години е играл тенис на най-високо ниво. Радвам се, че реши да обедини сили с нас и очаквам с нетърпение да започна да се състезавам с новия екип зад гърба ми\", допълни сръбският тенисист. Джокович е без постоянен треньор, откакто се раздели с дългогодишния си наставник Мариан Вайда в началото на май. Тогава бившият №1  реши да смени целия си екип  в търсене на нова посока в кариерата си. Освен с Вайда, с когото работеше от 2006 г., Джокович се раздели с фитнес треньора Гебхард Фил Гритш и физиотерепевта Милян Аманович.  В края на миналата година носителят на 12 титли от Големия шлем  прекрати съвместната си работа с Борис Бекер. След промените в екипа на Джокович влезе Андре Агаси. Една от легендите на американския тенис изпълнява ролята на съветник на сърбина за турнирите от Големия шлем. Очаква се Щепанек да поеме функциите за останалите състезания от календара на АТП. \"Спрях се на Радек по предложение на Андре. Затова съм сигурен, че двамата ще работят добре заедно. Новият сезон наближава и пред мен има дълъг път, за да се върна там, където бях\", каза още Джокович. Сърбинът не е играл от загубата си срещу Томаш Бердих в четвъртфиналите на \"Уимбълдън\", когато се отказа в началото на втория сет. Бившият №1 прекрати предсрочно сезона си заради контузия в лакътя. Заради дългото отсъствие той изпадна до №12 в ранглистата. \"Наясно сме, че трябва да вървя стъпка по стъпка, без да бързам. Чувствам се много по-добре и нямам търпение отново да заиграя\", завърши Джокович.", "date": "2017.12.01", "title": "Радек Щепанек влeзе в треньорския щаб на Джокович"}
{"url": "http://www.dnevnik.bg/evropa/evropeiski_parlament/novini_za_ep/2017/12/01/3088686_poveche_pari_za_migraciiata_i_po-malko_za_turciia/", "text": "Европейският парламент и Съветът на Европейския съюз одобриха вчера окончателно общностния бюджет за догодина. Бюджетът предвижда 160.1 млрд. евро за поети задължения (с 0.2% повече от 2017 г.) и 144.7 млрд. евро (ръст от 14.1% спрямо 2017 г.) за плащания. Европарламентът гласува проекта с 295 гласа \"за\", 154 \"против\" и 197 въздържали се, съобщи пресслужбата на институцията. Причината за увеличаване на разходите е, че прилагането на програмите в многогодишния бюджет (2014-2020 г.) ще се активизира именно догодина. Младеж, растеж и заетост Европейският парламент отхвърли предложението на Съвета да намали бюджета за икономически растеж и заетост със 750 млн. евро. Евродепутатите увеличиха поетите задължения за младежка заетост със 116.7 млн. евро. Така догодина ще има общо 350 млн. евро за подпомагане за младите хора, търсещи работа. Бежанци, мигранти и средства за Турция Европейското бюро за подкрепа при търсене на убежище получи допълнителни пет млн. евро за по-добро справяне с миграционната криза. Европарламентът увеличи с 80 млн. евро бюджета за външна политика на ЕС в областта на миграцията. Това включва действия в източните и южните съседни страни, както и Западните Балкани. По отношение на Турция евродепутатите решиха да намалят предприсъединителните фондове със 105 млн. евро, а допълнителни 70 млн. за поети задължения бяха оставени в запас. Земеделие и изменение на околната среда Европейският парламент осигури допълнителни 34 млн. евро за намаляване на младежката безработица в селските региони. Средствата за подпомагане на земеделието, които имат ползи за околната среда, бяха увеличени с 90 млн. евро. Поети задължения и плащания от бюджета на ЕС Заради подкрепата за дейности, които се извършват в продължение на години, бюджетът на ЕС прави разлика между поети задължения (стойността на проекти и договори, чието изпълнение може да надхвърли съответната година) и плащания (средства, които ще бъдат осигурени през съответната година). ", "date": "2017.12.01", "title": "Повече пари за миграцията и по-малко за Турция одобри ЕС в бюджета за 2018 г."}
{"url": "http://www.dnevnik.bg/bulgaria/2017/12/01/3088684_shte_se_zakrivat_niakoi_durjavni_bolnici_v_losho/", "text": "Държавни болници, които са в лошо финансово състояние, ще бъдат закривани, ако в региона, в който се намират, има друго лечебно заведение, което да поеме техния капацитет. Това съобщи пред БНТ министърът на здравеопазването Кирил Ананиев. \"Без наличие на национална здравна карта правим такава за държавните лечебни заведения\", каза той. Почти е готов анализът на структурата на финансово управление на държавните лечебни заведения и отделно на мениджмънта с индикатори, които доказват причината за влошаване на финансовото им състояние - труд, който изисква година работа, подчерта министърът. Анализира се всяка болница, всяка нейна дейност и всяко отделение, така че да се види кои разходи са неефективни. Ананиев добави, че няма да се закриват болници, които, макар и в лошо финансово състояние, са структуроопределящи за съответния регион. Те ще бъдат стабилизирани, за да могат да се самоиздържат и да вършат работата, за която имат техника и персонал. Неразплатените разходи на държавните болници към днешна дата са около 420 млн лв., а просрочените са около 160 млн. лв. От друга страна България е трета в света по брой болници на 100 хил. души от населението и втора в Европа след Германия, изтъкна Ананиев. Българските граждани ще бъдат лекувани с увери здравният министър, помолен да коментира идеята с  мораториума за плащане на генерични лекарства  от здравната каса, който отпадна при гласуването в парламента \"През 2018 г. те ще бъдат лекувани с най-съвременните и приложими лекарства в Европа. Не трябва да има притеснение че българският пациент няма да получи необходимото лечение\", заяви той. Ананиев напомни, че преразходът за лекарства през тази година е около 100 млн. лв. Увери, че мораториумът е временна мярка, която ще стабилизира касата, проблемът с дефицитите ще бъде решен, а през 2019 г. стабилната финансова устойчивост ще се надгражда. в здравната каса ще замени досегашния принцип на последващ контрол по документи, каза министърът, който в продължение на години оглавяваше надзорния съвет на Националната здравноосигурителна каса. Убеден съм, че ще бъдат разкрити доста нерегламентирани практики, които ще покажат нарастването на разходите за лекарства\", каза министърът и обеща \"в близките часове и дни\" информация за паралелния износ, която ще потвърди това. Някои клинични пътеки ще се преразгледат като алгоритъм - някои се нуждаят от увеличение на цената, другаде има лош мениджмънт и корупционни практики, трети трябва да преминат към доболничната помощ, където с по-малко средства да може да се извършват същите манипулации, съобщи министърът на здравеопазването. Преразглеждането ще стане съвместно с Българския лекарски съюз при подготовката на новия рамков договор. .", "date": "2017.12.01", "title": "Ще се закриват някои държавни болници в лошо финансово състояние"}
{"url": "http://www.dnevnik.bg/bulgaria/2017/12/01/3088692_zapalen_e_djiput_na_shefa_na_zatvora_v_plovdiv/", "text": "Снощи е бил подпален джипът на директора на пловдивския затвор Божил Иванов, съобщи агенция \"ФЖокус\" като се позова на говорител на областната дирекция на МВР. Сигналът за горящ автомобил на ул. \"Тодор Александров\" в Пловдив е подаден в 21.40 часа снощи. На място е изпратен екип на пожарната. Изгоряла е предната част на автомобила. Пред БТА Божилов каза, че не е получавал заплахи, но допусна, че палежът е свързан с работата му.", "date": "2017.12.01", "title": "Запален е джипът на шефа на затвора в Пловдив"}
{"url": "http://www.dnevnik.bg/na_put/2017/12/01/3088467_zagreb_puska_bezplaten_gradski_transport_za_uikendite/", "text": "Хърватската столица Загреб, чиито коледни базари са обявени за най-добрите в Европа през тази година, направи подарък за жителите и гостите си като обяви градския транспорт за безплатен в събота и неделя в продължение на пет седмици. Общинските власти решиха, че от 1 декември 2017 г. до 7 януари 2018 г. включително градските автобуси и трамваи ще возят пътниците безплатно, съобщи местният всекидневник  \"Вечерни лист\". Привилегията важи за пътниците, движещи се в централната Първа зона. Билетите няма да се проверяват от петък следобед до полунощ в неделя. Също безплатно ще е и пътуването със зъбчатата железница до Горния град. За втора поредна година неправителствената организация \"Европейските най-добри дестинации\" ( European Best Destinations ) обявява Загребският коледен базар за най-добрия в Европа. Коледните светлини ще бъдат запалени на 2 декември и ще останат да греят до 7 януари. Ето някои от проявите, които според сайта  croatiaweek.com  не са за изпускане: Главният площад \"Бан Йосип Йелачич\" е мястото, където ще се предлага най-доброто греяно вино и колбаси. Фонтанът \"Мандушевац\" ще бъде ограден от най-големия и пищен коледен венец, а върху каменната настилка на площада ще \"израсне\" истинска елхова гора. Това е и най-просторното място за посрещане на Новата година според местните власти В съседния парк \"Зриневац\" пиенето на греяно вино и опитването от местните специалитети ще преминава в по-задушевна атмосфера, а и дърветата са истински. На площад \"Томиславац\" за поредна година ще има ледена пързалка, а акцентът при храните ще пада върху сладките изкушения. На улица \"Боговичева\" пък ще бъдат изложени сувенири, коледна украса и други занаятчийски произведения. Концертите и изложбите ще бъдат съсредоточени на Европейския площад.", "date": "2017.12.01", "title": "Загреб пуска безплатен градски транспорт за уикендите заради Коледа"}
{"url": "http://www.dnevnik.bg/tehnologii/2017/12/01/3088704_obshtinite_shte_reshavat_na_koi_mesta_da_pusnat/", "text": "Общините ще решат кои са важните на тяхна територия места, на които да пуснат безплатен интернет с финансиране по  европрограмата Wifi4EU . Това каза днес по Нова телевизия еврокомисарят по цифровата икономика и цифровото общество Мария Габриел. С гласуване в европейския парламент през септември беше решено за програмата Wifi4EU да бъдат отпуснати 120 млн. евро. Мария Габриел поясни, че всяка точка за достъп трябва да работи без прекъсване три години и това ще се следи дистанционно. Еврокомисарят се ангажира формулярите за кандидатстване по програмата да са максимално опростени, за да не затрудняват общините. Мария Габриел допълни, че има идея да предложи разширяване на покритието на програмата и към Западните Балкани. Към момента целите на програмата са да покрие 8 хиляди местни общности в целия ЕС. Достъпът до мрежата ще бъде опростен - след първоначална регистрация потребителите ще могат автоматично да се свързват към всяка точка за достъп WiFi4EU в Европа. Инициативата ще е отворена и към нея ще могат да се присъединяват и съществуващи до момента обществени мрежи.", "date": "2017.12.01", "title": "Общините ще решават на кои места да пуснат безплатен интернет с пари от Европа"}
{"url": "http://www.dnevnik.bg/bulgaria/2017/12/01/3088706_remontut_na_ndk_shte_prikljuchi_tazi_sedmica/", "text": "Ремонтът в НДК ще приключи тази седмица, съобщи в интервю за БТА министърът за Българското председателство на Съвета на ЕС 2018 Лиляна Павлова. По думите й всичко върви в срок. Сградата ще поеме голяма част от мероприятията, свързани с председателството. Държавата отпусна 45 млн. лв. за ремонта. Павлова съобщи, че по време на председателството български нововъзникващи компании ще могат да правят изложения в НДК. България ще се рекламира пред гостите на председателството и с български вина и други напитки, както и с ястия от националната кухня, включени в менюто им. По време на председателството искаме да покажем културно-историческото наследство, природата, човешкия потенциал, капацитета на младите хора. Това създава предпоставки да популяризираме България като място за инвестиции, за бизнес, за туризъм, каза министърът. Четири са основните ни приоритети - бъдещето на Европа и младите хора, Западните Балкани, сигурност и стабилност, дигитална икономика и те ще бъдат представени от министър Павлова на 6 декември за окончателно одобрение от МС, а на 12 декември - в Европейския парламент във формата \"председатели на парламентарни комисии\". България има подкрепа от страна на Европа за приоритетните области, коментира Павлова. Една от целите ни е с председателството да променим имиджа на България, познаването за страната ни, да покажем какви са силните ни страни и защо България може и трябва да бъде уважавана, каза министърът и изрази надежда, че страната ще докаже, че е надежден, стабилен и прогнозируем партньор на Европа За нас е важно да се утвърдим като лидер на Балканите, да бъдем държавата, която да е движещата сила за просперитета и стабилността и мира в региона, отбеляза тя.", "date": "2017.12.01", "title": "Ремонтът на НДК ще приключи тази седмица"}
{"url": "http://www.dnevnik.bg/evropa/novini_ot_es/2017/12/01/3088694_chetirima_ministri_se_boriat_za_predsedatelskiia_post/", "text": "Четирима министри на финансите на страни от еврозоната се борят за поста председател на Еврогрупата, който ще бъде избран в понеделник, 4 декември, на редовно заседание в Брюксел. Това се посочва в изявление на Еврогрупата, цитирано от \"Асошиейтед прес\" и ТАСС. Председателят на форума, който обединява финансовите министри от еврозоната, се избира за 2.5 години. Мандатът на действащия председател - холандския министър Йерун Дейселблум - изтича на 13 януари 2018 година. Кандидатурите си са издигнали финансовите министри на Португалия Мариу Сентену, на Люксембург Пиер Граменя, на Латвия Дана Рейзниеце-Озола и на Словакия Петер Кажимир. Гласуването ще се проведе в няколко кръга, като за победа са необходими 10 от 19-те гласа в Еврогрупата. Ако след тайно гласуване никой не получи необходимата подкрепа, Дейселблум ще информира всеки от кандидатите за броя на получените гласове, което ще им даде възможност да преценят дали да оттеглят кандидатурата си. След това процедурата ще се повтори, докато не остане само един. За фаворит в надпреварата се счита португалецът Сентену, когото бившият германски финансов министър Волфганг Шойбле нарече \"Роналдо на Еврогрупата\", сравнявайки го с футболната суперзвезда, след като Португалия се превърна от \"пациент\" на европейска спасителна програма в страна, покриваща бюджетните изисквания на ЕС, отбелязва ДПА. Лидерът на Еврогрупата ръководи месечните срещи на финансовите министри и председателства спасителния фонд на еврозоната, който помогна на Гърция, Ирландия, Португалия, Испания и Кипър да избегнат фалит през дълговата криза. Първи този пост заемаше Жан-Клод Юнкер, който в момента е начело на Европейската комисия./БТА", "date": "2017.12.01", "title": "Четирима министри се борят за председателския пост на Еврогрупата"}
{"url": "http://www.dnevnik.bg/sport/2017/12/01/3087133_kamp_nou_moje_da_prieme_obedinitelniia_mach_mejdu/", "text": "Камп ноу\" е един от вариантите за арена на  обединителния боксов мач в тежка категория между Антъни Джошуа и Джоузеф Паркър . 28-годишният англичанин и 25-годишният новозеландец са на финалната права в преговорите за двубой през март или първата седмица на април догодина. Джошуа притежава три от петте световни титли в тежката категория - на Световната боксова асоциация (WBA), Международната боксова федерация (IBF) и Международната боксова организация (IBO). Паркър държи пояса на Световната боксова организация (WBO). Промотърът на Джошуа Еди Хърн заяви, че очаква финализиране на сделката до две седмици. Той планира следващата седмица да се срещне лично с Дейвид Хигинс, който представлява Паркър. \"Причината да предложа Барселона е, защото знам, че англичаните обичат да ходят в Испания и ще има много чужденци. Те може би нямат нужда от туристи. Вероятно дори си мислят, че имат твърде много. Но един мач такъв мач извън туристическия сезон ще би се отразил добре икономически\", каза Хигинс пред \"Скай спортс\". \"Камп ноу\" е с капацитет от 99 хиляди места, което би превърнало двубоят между Джошуа и Паркър в един от най-посетените в съвременната история на бокса. \"Казвам го като предложение, без все още да сме имал конкретни разговори\", уточни Хигинс. ", "date": "2017.12.01", "title": "\"Камп ноу\" може да приеме обединителния мач между Джошуа и Паркър"}
{"url": "http://www.dnevnik.bg/evropa/novini_ot_es/2017/12/01/3088695_s_nov_zakon_daniia_moje_da_zabrani_preminavaneto_na/", "text": "Дания прие вчера закон, който може да й даде възможност да забрани руския газопровод \"Северен поток 2\" да премине през нейни води на основания, свързани със сигурността или с външната политика, предаде \"Ройтерс\", цитирана от БТА. Законодателните промени позволяват на властите да се позоват на сигурността или външната политика като причини за блокиране на газопровода. Досега забрана можеше да бъде наложена единствено по екологични съображения. Дания се оказа въвлечена в геополитически спор, докато руският концерн \"Газпром\" и европейските му партньори работят за построяване на газпровода, който ще доставя руски газ до Германия през Балтийско море, заобикаляйки действащите в момента маршрути през Украйна, Полша и Беларус. Предложеният маршрут преминава през датски води, но консорциумът зад проекта проучва алтернативно трасе през международни води, което няма да бъде засегнато от евентуална датска забрана. Проектната компания \"Норд стрийм 2\" (Nord Stream 2) вече поиска разрешителни от датските власти. Законодателната промяна ще влезе в сила от 1 януари 2018 година, но ще обхване и вече подадени заявления. ", "date": "2017.12.01", "title": "С нов закон Дания може да забрани преминаването на \"Северен поток 2\" през водите й"}
{"url": "http://www.dnevnik.bg/bulgaria/2017/12/01/3088711_na_vrushtane_ot_sauditska_arabiia_pravitelstveniiat/", "text": "На връщане от Саудитска Арабия правителственият самолет е прелетял над територията на Иран. Това съобщи пред Би Ти Ви министърът на външните работи Екатерина Захариева. При отпътуването на българската правителствена делегация, водена от премиера Бойко Борисов,  самолетът беше върнат от турско-иранската границ а и се наложи да смени маршрута, прелитайки над Ирак. Захариева коментира, че е станало техническо недоразумение, иранската страна се извинила за инцидента и пожелала на българската делегация приятен полет на връщане. И на отиване, и на връщане полетът, по думите й, бил безопасен. Разрешенията за преминаване през въздушното пространство на дадена държава се вземат през оперативния отдел на \"Авиоотряд 28\". От Иран такова е поискано на 17 ноември и е получено на 27, уточни тя. Външният министър подчерта, че българската делегация в Саудитска Арабия е била приета на най-високо ниво, а танцът със саби, в който премиерът Бойко Борисов участва, показва уважението към него. В Саудитска Арабия били впечатлени от присъствието на Симеон Сакскобургготски в делегацията и от приемствеността в политиката в България. По думите й свързването на темата за имотите на Сакскобургготски и присъствието му в делегацията е спекулативно, защото визитата се подготвя отдавна. Вчера с  декларация ВМРО , която е част от управляващата коалиция, а лидерът й - вицепремиер и участник в делегацията, призова държавата да не се споразумява с фамилията за спорните имоти. ", "date": "2017.12.01", "title": "На връщане от Саудитска Арабия правителственият самолет летял над Иран"}
{"url": "http://www.dnevnik.bg/sviat/2017/12/01/3088713_iaponskiiat_imperator_shte_abdikira_prez_april_2019_g/", "text": "Японският император Акихито ще се отрече от престола на 30 април 2019 г., а от 1 май император ще бъде големият му син, престолонаследникът Нарухито, съобщиха обществената телевизия NHK и БТА. Новината първоначално бе съобщена от японски медии, а по-късно бе потвърдена пред журналисти от премиера Шиндзо Абе. Очаква се официалното съобщение да бъде направено от кабинета другата седмица. Датите бяха определени на състоялото се днес заседание на специалния съвет по въпроса за абдикирането на монарха, в което участва и премиерът. В консултациите участваха десет души, включително председателите на двете камари на парламента, председателят на Върховния съд и ръководителят на Управлението на императорския двор.  Тази дата за церемонията по абдикирането бе предпочитаната от японското правителство, защото другият вариант, който се обсъждаше - предаването на престола да стане на 31 март срещу 1 април - щеше да съвпадне с планираните за този период местни избори и с обсъждането на бюджета за новата финансова година в парламента, отбелязва ТАСС.  Абдикирането на Акихито стана възможно, след като през лятото в Япония  влезе в сила специален закон , позволяващ на императора - за пръв път от 200 години - да се оттегли от властта. Той ще действа само в продължение на три години и важи само за сегашния император. През август миналата година японският император в безпрецедентно обръщение към нацията  изрази желание да се откаже от престола , той като смята, че заради преклонната си възраст може да не е в състояние да изпълнява задълженията си. През последните години Акихито имаше и сериозни здравословни проблеми - претърпя сърдечна операция и бе лекуван от рак на простатата.  Доскоро законът изискваше императорът да изпълнява церемониалните си задължение до края на живота си. Социологически допитвания показаха, че японците реагират със симпатия и разбиране на желанието на Акихито. Затова бе решено специално за него да се направи изключение.  Акихито е представител на една от най-старите монархии в света. Той е роден на 23 декември 1933 г. В края на 50-те се жени за Мичико - момиче, което не е от висшата аристокрация и с което се запознава на тенис корта. Последно японски император е абдикирал през 1817 г. В Япония императорът няма политическа власт, но участва в официални (включително религиозни) церемонии, особено при чуждестранни посещения. ", "date": "2017.12.01", "title": "Японският император ще абдикира през април 2019 г."}
{"url": "http://www.dnevnik.bg/evropa/novini_ot_es/2017/12/01/3088700_netnata_migraciia_kum_velikobritaniia_e_namaliala/", "text": "Нетната миграция към Великобритания е спаднала рязко през 12-те месеца след референдума за Брекзит през юни миналата година, сочат данни на британската Служба за национална статистика, цитирани от \"Ройтерс\". Според тях над 75 на сто от спада се дължи на напускащите и намалелия брой пристигащи граждани на страни от ЕС. За 12-месечния период до юни 2017 г. нетната миграция е намаляла със 106 хиляди до 230 хиляди. Около 82 хиляди от тези 106 хиляди по-малко мигранти се дължат на броя европейци, напуснали кралството след вота за Брекзит, и намалелия брой европейци, мигрирали във Великобритания. Така нетната миграция в страната от държавите от ЕС е на най-ниското равнище от 2013 г., констатира статистическата служба. \"Тези промени свидетелстват, че Брекзит вероятно е бил фактор в решенията на хората дали да се преместят в Обединеното кралство или да го напуснат. Но решенията за мигриране са комплексни и други фактори също са оказвали влияние върху числата\", каза ръководителят на отдела за миграция в националната статистика Никола Уайт, цитирана от \"Ройтерс\". По думите й през този период има повишаване на броя на кандидатите за убежище и бежанците. Според нея \"имиграцията на български и румънски граждани продължава тенденцията от последните няколко години\", а от двете страни са пристигнали около 70 хиляди, което е нов връх./БТА", "date": "2017.12.01", "title": "Нетната миграция към Великобритания е намаляла рязко след решението за Брекзит"}
{"url": "http://www.dnevnik.bg/sport/2017/12/01/3088568_aleksandra_jekova_napravih_nai-dobrata_podgotovka_v/", "text": "Най-добрата българска сноубордистка Александра Жекова изрази голямо задоволство от подготовката си за олимпийския сезон. 30-годишната състезателка заяви, че за пръв път в кариерата си се чувства толкова добре подготвена. Жекова се готви за своето четвърто участие на олимпийски игри. През 2014 г. в Сочи българката остана на крачка от бронзовия медал в бордъркроса. Сега тя се надява отново да бъде сред претендентите за отличията. \"Тази година се чувствам много по-добре, откогато и да било. Но дали обстоятелствата ще се стекат по възможно най-добрия начин, не зависи единствено от мен. Каквото е в моите сили, ще се постарая да си свърша работата максимално добре, защото съм подготвена за това, което ми предстои\", каза Жекова на  пресконференцията по повод откриването на ски сезона. \"Не искам да се обвързвам с резултати. Аз съм си поставила лични цели, които както винаги са много амбициозни. Мисля, че най-накрая успях да балансирам нещата. Ако успея да запазя доброто здравословно състояние, в което съм в момента, мога да се върна там, където бях\", допълни българската сноубордистка. \"За пръв път сме подготвени на нивото, на което са подготвени и моите конкуренти. В последния олимпийски цикъл беше свършена много работа и най-накрая имахме финансовата възможност и подкрепа, за да създадем екип от истински професионалисти. Смятам, че вече беше крайно наложително. Това е първата олимпиада, за която съм подготвена както трябва\", каза още тя. Тази година сезонът в бордъркроса стартира по-рано от обичайното. На 9 и 10 септември се проведоха два старта в Аржентина, в които Жекова зае съответно 8-о и 24-о място. Следващите й състезания са на 13 декември във Вал Торанс (Франция) и на 16 декември в Монтафон (Австрия). Жекова сподели, че е доволна от първите резултати. \"Не беше лошо след само четири дни тренировки на сняг. Но много по-важно е каква работа ще бъде свършена през останалия период от подготовката. Един атлет трябва да има една цел, защото е много трудно в един период от осем месеца да си постоянно във върхова форма.\" \"Положих много усилия в последните две години, за да възстановя две доста сериозни травми, които получих непосредствено след последната ми победа в Световната купа (на 5 март 2016 г.). Мисля, че това беше доста дълъг път, през който научих много\", завърши тя. 13 декември: Вал Торанс (Франция) 16 декември: Монтафон (Австрия) 22 декември: Червиния (Италия) 20 януари: Ерзурум (Турция) 27 януари: Банско (България) 3 и 4 февруари: Фелдберг (Германия) 16 февруари: Пьончан (Южна Корея) 3 март: Ла Молина (Испания) 10 и 11 март: Москва (Русия) 17 март: Вейсона (Швейцария)", "date": "2017.12.01", "title": "Александра Жекова: Направих най-добрата подготовка в кариерата си"}
{"url": "http://www.dnevnik.bg/sviat/2017/12/01/3088730_germaniia_shte_sukrati_diplomaticheskoto_si_prisustvie/", "text": "Германия съкращава дипломатическото си присъствие в Северна Корея и ще продължи да го намалява, за да засили натиска срещу Пхенян във връзка с ядрената му програма. Това съобщи днес във Вашингтон германският външен министър Зигмар Габриел, цитиран от \"Франс прес\". \"Ние вече намалихме броя на служителите в посолството ни в Северна Корея и ще го съкратим още повече\", каза Габриел след среща с американския си колега Рекс Тилърсън. Берлин изтегли двама свои дипломати, готви се да върне трети и може още да съкрати мисията си, в координация с другите европейски страни, добави той. Без да навлиза в подробности, ръководителят на германската дипломация каза, че Пхенян е бил приканен също \"да намали дипломатическия си персонал\" в Берлин.  САЩ оказват  натиск върху всички страни  да прекъснат отношенията с режима на Ким Чен-ун. При все това Габриел увери, че Рекс Тилърсън не е искал от германците да отзовават представителите си в Пхенян. \"Засилваме дипломатическия натиск, но преди всичко трябва да се прилагат стриктно вече одобрените санкции\", отбеляза той. През септември германският канцлер Ангела Меркел заяви категорично несъгласие със заплахите на американския президент Доналд Тръмп, който редовно \"размахва\" военната опция срещу Северна Корея. Вчера посланичката на САЩ в ООН Ники Хейли отново заплаши самоизолиралата се държава с \"пълно унищожение\" в случай на война. /БТА", "date": "2017.12.01", "title": "Германия ще съкрати дипломатическото си присъствие в Северна Корея"}
{"url": "http://www.dnevnik.bg/citat_na_deniia/2017/12/01/3088746_citat_na_denia_borisov_i_dogan_sa_nai-golemite_jertvi/", "text": "Това заяви на дискусия за фалшивите новини в УНСС евродепутатът Николай Бареков. \"Ние живеем във времената на фалшивите герои. Най-голямата жертва на фалшивите новини, са тези, за които се знае най-много\", каза той..", "date": "2017.12.01", "title": "Цитат на деня: Борисов и Доган са най-големите жертви на фалшиви новини"}
{"url": "http://www.dnevnik.bg/sport/2017/12/01/3088570_radoslav_iankov_ima_naprejenie_ot_ochakvaniiata_no_sum/", "text": "Най-добрият български сноубордист Радослав Янков заяви, че усеща по-голямо напрежение от очакванията за медал от олимпийските игри в Пьончан. В същото време обаче той се чувства много по-уверен след страхотните резултати през последните два сезона. През 2016 г. Янков спечели големия кристален глобус в алпийските дисциплини. Тази година той завоюва малката световна купа в паралелния гигантски слалом и завърши втори в генералното класиране, като съвсем малко го раздели от защита на голямата световна купа. \"Определено се чувствам доста по-уверен. С оглед резултатите и карането ми през последните две години съм по-сигурен в себе си и се насочвам с друга нагласа към вторите си олимпийски игри\", каза Янков на  пресконференцията по повод откриването на ски сезона. \"От друга страна напрежението ще бъде по-голямо заради очакванията, които имат всички. Това е нормално. По-добре да си в такава ситуация, отколкото да няма очаквания към теб. Така че отивам по-уверен и се надявам да имам възможност да покажа това, на което съм способен\", допълни той. С представянето на Янков са свързани  най-големите надежди за български медал в Пьончан.  \"Не обичам да говоря за очаквания. Надявам се да успея да се запазя здрав в хода на целия сезон. Това, към което се стремя, е да събера всички сили - и физическите, и психическите, за най-важния старт.\" През 2014 г. в Сочи Янков завърши 21-и в паралелния слалом и 25-и в паралелния гигантски слалом. В Пьончан ще има само един старт в алпийските дисциплини - паралелен гигантски слалом. \"Това е най-важното състезание. Имаш само една възможност и нямаш право на грешка. Това носи по-голямо напрежение, но така е за всички. От друга страна съм по-спокоен. Може би по-трудно ми беше миналия сезон, когато трябваше да затвърдя успехите от предходния и да покажа на себе си, че те не са били случайни\", обясни той. Както и Александра Жекова , Янков изрази голямо задоволство от предсезонната подготовка. \"Във физическо отношение свършихме по-голям обем от всякога. Стремях се всичко да върви нормално, защото този сезон освен олимпийски игри ще има и по-голям брой стартове в Световната купа. Ще ми трябва доста сили. Гледам да съм спокоен и да тренирам пълноценно\", каза още той. \"Целта е да съм в оптимална форма в края на февруари. Но разбира се трябва да съм във форма във всеки старт, няма как да ги пропусна. В нашия спорт формата не може да бъде изчислена точно. Понякога се случва така, че трасето да не ти пасне, или снегът да не ти пасне, или обратното\", завърши Янков. Стартовете на Радослав Янков Паралелен гигантски слалом в Кареца (Италия) Паралелен гигантски слалом в Кортина Д'Ампецо (Италия) Паралелен слалом в Кортина Д'Ампецо (Италия) Паралелен гигантски слалом в Лакенхоф (Австрия) Паралелен слалом в Бад Гащайн (Австрия) Паралелни гигантски слаломи в Рогла (Словения) Паралелни гигантски слаломи в Банско (България) Паралелен гигантски слалом в Пьончан (Южна Корея) Паралелен гигантски слалом в Кайзери (Турция) Паралелен гигантски слалом в Скуол (Швейцария) Паралелен слалом във Винтерберг (Германия)", "date": "2017.12.01", "title": "Радослав Янков: Има напрежение от очакванията, но съм много по-уверен"}
{"url": "http://www.dnevnik.bg/skorost/2017/12/01/3088715_fotogaleriia_oshte_po-vulnuvashta_viziia_za_tretoto/", "text": "Мерцедес\" използва автосалона в Лос Анджелис, за да покаже третото поколение на модела CLS.", "date": "2017.12.01", "title": "Фотогалерия: Още по-вълнуваща визия за третото поколение на \"Мерцедес\" CLS"}
{"url": "http://www.dnevnik.bg/politika/2017/12/01/3088750_barekov_se_otkazva_ot_politikata_shte_pravi_chestni/", "text": "Евродепутатът и бивш телевизионен водещ Николай Бареков се отказва от политиката и възнамерява да създаде \"конгломерат от честни медии\". Това съобщи той на дискусия в УНСС за фалшивите новини. Преди да влезе в политиката, Бареков беше изпълнителен директор на финансираната от КТБ ТВ7. Фалитът на банката съвпадна с  избора му за евродепутат  от учредената от него партия \"България без цензура\", наречена така по едноименното му предаване, което покри изцяло и предизборната му кампания. На последвалите парламентарни избори Бареков вкара 15 депутати, но групата бързо се разми и смени името си. В началото на тази година Бареков смени името на партията си на \"Презареди България\". \"Излизам от политика, аут съм. Никога повече. Говорете с мен като човек, който се връща в медиите\", обяви Бареков и добави, че ще посвети времето си да направи конгломерат от честни медии. В същото време той уточни, че не напуска Европарламента, а ще работи за честните медии през двете оставащи години от мандата му. Бареков, който в качеството си на телевизионен водещ се прочу най-вече с живото предаване на т. нар. Костинбродска афера в деня за размисъл преди изборите през май 2013 г., днес определи сегашния премиер и лидер на ГЕРБ Бойко Борисов като най-голямата жертва на фалшивите новини наред с почетния лидер на ДПС Ахмед Доган. На въпрос на журналист от предаването на БНР \"Мрежата\", Бареков поясни, т.нар. конгломерат нямало да бъде скъп и ще бъде разпространяван през фейсбук. \"От джоба си, защото той не е много скъп, защото аз поддържам фейсбук, фейсбукът ми струва нула лева, а социалната медия, която мисля да предложа на хората, ще бъде писана от самите тях. Който види или чуе фалшива новина, ще пише в тази нещо като платформа\", заяви Бареков. Надсловът на конгломерата ще е fairnews.bg Бареков напусна събитието, близо час след началото му заради ангажимент. Преди това обяви свободна стажантска позиция за шест месеца в Европейския парламент към групата на Европейските консерватори. Мястото е едно, а автобиографии се приемали до Нова година. Събитието, което е организирано от Студентския съвет на УНСС, беше посетено от около 30 студенти. Като панелисти бяха поканени още Кристина Патрашкова, която остана само за началото на събитието, бившият депутат Димитър Байрактаров. Покана е имал и Първан Симеонов, но той е отказал да участва в събитието. До дискусия не се стигна, като Бареков използва времето, за да коментира и напада \"Дневник\" и \"Капитал\", като не отговори конкретно на въпросите свързани с финансирането на \"България без цензура\" и получените от КТБ средства. Във връзка с лекцията, от  Българското дружество за връзки с обществеността разпространиха позиция , с която обявяват за неприемливо хора като Бареков да говорят за манипулиране на новини. \"Преди да бъде избран за един от българските представители в Европейския парламент, г-н Бареков използваше трибуната на двете телевизии, в които беше тв-водещ и управител (в ТВ7) за инсинуации и внушения и манипулиране на общественото мнение, преиначавайки факти, обстоятелства или отношения. Неговото публично поведение и журналистически подход през посочения период грубо потъпкваха професионалните стандарти и етика, в т.ч. с преекспониране на теми, генериране на фалшиви новини чрез непредоставяне на цялостна информация и преднамерено дискредитиране на бизнеси и представители на български компании. За своето поведение той е осъден за клевета\", пишат от дружеството. Според тях е \"неприемливо публична личност, допринесла систематично с дейността си за създаването на нездравословна обществена среда и утвърдила използването на медиите като оръжие срещу политически и бизнес опоненти, да провежда открита лекция във висше учебно заведение в България, касаеща темата за фалшивите новини\".", "date": "2017.12.01", "title": "Бареков се отказва от политиката, ще прави честни медии"}
{"url": "http://www.dnevnik.bg/sviat/2017/12/01/3088710_koi_sa_nai-smurtonosnite_incidenti_s_podvodnici_v/", "text": "Изчезването на  аржентинска военна подводница  с 44 души на борда тази седмица показа опасностите, пред които са изправени подводниците. Макар подобни инциденти да се случват рядко, има няколко, които ще се запомнят от последните десетилетия, разказва \"Ройтерс\". \"Курск\" На 12 август 2000 г. руската ядрена подводница К-141 \"Курск\" потъна в Баренцово море след две експлозии в носа ѝ. Всички 118 души на борда на подводницата загинаха. След като останките им бяха извадени, властите казаха, че 23-ма членове на екипажа, включително командирът, са оцелели при първоначалната авария, но са умрели от задушаване. Потъването на К-8 Пожар, избухнал на борда на съветската нападателна подводница К-8 на 8 април 1970 г. доведе до авария в съда, задвижван от ядрено гориво в Бискайския залив. Това принуди екипажа да изостави плавателния съд. Екипажът се завърна на подводницата, след пристигане на спасителен екип. Но по-късно подводницата потъна в бурно море и 52-ма подводничари починаха. \"Скорпиън\" изчезва  През май 1968 г. американската военна ядрена подводница \"Скорпиън\" изчезна в Атлантическия океан с 99 души на борда. Отломките ѝ бяха намерени през октомври на 400 мили (644 км) югозападно от Азорските острови, над 3 км под повърхността. Има няколко теории за инцидента: неволното освобождаване на торпедо, ударило подводницата, експлозия в огромната батерия на подводницата или дори сблъсък със съветска подводница. Потъването на К-129 К-129, съветска ядрена подводница с балистични ракети, потъна на 8 март 1968 г. в Тихия океан с 98 души на борда. Съвеските военноморски сили не успяха да засекат съда. Военноморска подводница на САЩ я намери северозападно от хавайския остров Оаху на дълбочина около 4900 метра. Дълбоководният сондажен кораб, \"Хюз гломар експлорър\", успя да изтегли част от останките на подводницата в тайна операция. Имплозията в \"Трешър\" На 10 април 1963 г. американската ядрена нападателна подводница \"Трешър\" беше изгубена с всички 129 души на борда. Тя се е разцепила на около 2560 метра дълбочина по време на дълбоководни изпитания югоизточно от Кейп Код, Масачузетс. Според военноморските сили на САЩ най-вероятното обяснение е повреда в тръбна връзка на системата за преработка на морска вода, довела до късо съединение и до изключване на реактора на подводницата, оставило я без енергия, която да ѝ попречи да потъне. К-19  На борда на К-19, сред първите съветски ядрени подводници с балистични ракети, има аварии и инциденти още преди да бъде пусната на вода. По време на първия ѝ курс, на 4 юли 1961 г., тя остава без охладителна течност за реактора си югоизточно от Гренландия. Инженерите в екипажа жертват живота си, за да закърпят временна система за охлаждане. Двайсет и двама от 139 души на борда са загинали от излагане на радиация. Останалите 117 страдат от лъчева болест. Инцидентът се пресъздава във филма от 2002 г. \"К-19\" (оригиналното заглавие е \"К-19: Създателката на вдовици\").", "date": "2017.12.01", "title": "Кои са най-смъртоносните инциденти с подводници в историята"}
{"url": "http://www.dnevnik.bg/sviat/2017/12/01/3088759_tesla_pusna_v_avstraliia_nai-goliamata_litievo-ionna/", "text": "Най-голямата в света литиево-йонна батерия започна да захранва електропреносната мрежа в Южна Австралия, съобщиха \"Ройтерс\" и Би Би Си. Изградената от \"Тесла\" 100-мегаватова батерия, официално пусната в петък, всъщност работеше частично от четвъртък заради нуждата от повече електричество в сградите при твърде високите летни температури. През последните 18 месеца Южна Австралия има проблеми с електричеството. Батерията, на около 200 километра северно от Аделаида, трябва да предотврати инциденти като миналогодишния, при който целият щат остана без ток, каза австралийският премиер Джей Уедърхил в петък. Когато е напълно заредена, тя може да дава електричество на до 30 000 жилища за около час. Целта ѝ обаче е да поддържа и стабилизира съществуващата енергийна система. Тя се състои от мрежа, използваща същата технология, която захранва колите \"Тесла\". Според компанията завършването ѝ \"показва, че устойчиво, ефективно енергийно решение е възможно.\" Шефът на \"Тесла\" Илон Мъск, според когото новата батерия е три пъти по-мощна от следващата по параметри в света, изпълни и обещанието си да я изгради за 100 дни. \"Така се прави история\",, каза Уедърхил, цитиран от Би Би Си. Работата по нея започна след въпроси към Мъск в \"Туитър\" дали е сериозен в намеренията си да помогне на Южна Австралия. Тогава предприемачът, спечелил поръчка за изграждането ѝ, каза, че ако тя не е готова за сто дни, щатът ще я получи безплатно (цената на батерията досега не е била обявявана). Обвиненията към него бяха от противниците на възобновяемите енергийни източници, според които Мъск предлага \"холивудски решения\" в страна, разчитаща на изкопаеми горива - основно въглища - за около две трети от електричеството си. Всъщност батерията беше завършена за около 60 дни и беше свързана с вятърен парк, управляван от френската енергййна компания Neoen. Според поддръжниците на проекта тя ще е от особена полза в щат, който вече получава 40% от електричеството си от вятърна енергия, но има проблем в по-спокойни атмосферни условия. Независимо от това властите в Южна Австралия (а и в други щати като Нов Южен Уелс) се опасяват, че и това лято може да очакват проблеми с електроснабдяването заради прогнозата за по-високи температури от обичайното. ", "date": "2017.12.01", "title": "\"Тесла\" пусна в Австралия най-голямата литиево-йонна батерия в света"}
{"url": "http://www.dnevnik.bg/kultura/2017/12/01/3088755_izlojba_pokazva_soc_arhitekturata_na_bulgariia_sled/", "text": "\"Соц\" архитектурата в България след 1956 г. - или с други думи, обществените сгради на следвоенния модернизъм - са обект на изложбата \"България - друга гледна точка\" в столичната галерия за фотография Synthesis. В продължение на 2 години австрийският фотограф Бруно Кломфар и кураторката Надежда Павлова обикалят България, за да заснемат десетки структури от 60-те и 70-те години на миналия век - хотели, общини, културни домове, паметници, обществени пространства и интериори, останали най-близо до автентичния си вид. Широкоформатните фотографии, които могат да бъдат видени до 22 декември, дестилират чистите архитектурни форми и студена красота на познати сгради като НДК, общината във Варна, паметника \"Създатели на българската държава\" в Шумен, хотелите на \"Албена\" и други. Макар обикновено да попадат под общ етикет, в България има две \"соц архитектури\" - преди и след Априлския пленум на БКП от 1956 г., пише в текста към изложбата архитектът и архитектурен критик Анета Василева от групата WhATA. В каталога към изложбата тя се е постарала да намери авторите на всеки проект и да отбележи кои сгради са проектирани след конкурс. Ако от 1948 г. до 1956 г. се строи в така наречения \"сталински барок\" или \"български неокласицизъм\", след размразяването се налага универсалния стил на следвоенния модернизъм. Мненията за него са също полярни - от \"героичен период за утвърждаване на ценностите на модернизма\", до пълното отричане на други влияния, освен идеологията на социализма. Един спор, който се разрази с пълна сила около  разрушаването на паметника \"1300 години България\". В крайна сметка архитектурни влияния има, и то и от западните страни, отбелязва Анета Василева. \"В един момент политическата идеология на социализма и архитектурната идеология на модернизма се сливат така, че вече няма смисъл да се уточнява кой е водещият архитектурен стил, макар и прикрит зад обтекаемите формулировки на социалистическия модернизъм. Модерната архитектура на следвоенна България е всъщност соц архитектурата на Народна република България\", пише тя. Изложбата има претенцията да показва сградите, строени след 1956 г. като естетически обекти, като бяга и от възторга по \"извънземните\" монументи на соца. Затова паметника на Бузлуджа присъства съвсем дискретно. Включени са кадри от интерхотела \"Велико Търново\", резиденция \"Бояна\", Народната библиотека, благоевградския театър, дворецът на спорта и фестивалния комплекс във Варна, \"Албена\", \"Слънчев бряг\", МвНР, зала \"Универсиада\" и множество други хотели и паметници. Инициативата е на Австрийското посолство и галерия \"Synthesis\". Фотографиите се продават.", "date": "2017.12.01", "title": "Изложба показва соц архитектурата на България след 1956 г."}
{"url": "http://www.dnevnik.bg/biznes/2017/12/01/3088760_kum_kraia_na_oktomvri_sa_subrani_87_ot_planiranite/", "text": "Бюджетът завършва октомври с излишък от 2.493 млрд. лв. или 2.5% от прогнозния брутен вътрешен продукт за годината. Това сочат месечните отчети на първостепенните разпоредители с бюджет, съобщава от Министерството на финансите. Този резултат идва от излишък по националния бюджет от 2.678 млрд. лв. и дефицит по европейските средства от 185.3 млн. лв. В структурно отношение салдото по националния бюджет отчита подобрение спрямо отчетеното за същия период на 2016 г., основно поради ръста на данъчните, включително осигурителните приходи, обясняват от министерството. В същото време салдото по сметките за средства от ЕС през настоящата година се влошава поради базов ефект от предходната година. Той е свързан с възстановени към България грантове от ЕС в началото на 2016 г. за извършени разходи в края на 2015 г., когато бе пикът на плащанията по проектите за предходния програмен период 2007–2013 година. Постъпилите приходи и помощи по консолидираната фискална програма (която освен републиканския бюджет включва и този на общините, на съдебната власт, на университетите, на държавните медии и др.) към октомври са 29.166 млрд. лв. или 82.3% от годишните разчети. Съпоставени със същия период на предходната година, данъчните и неданъчните приходи нарастват с 8.7%, докато постъпленията от помощи са по-ниски.  Общата сума на данъчните постъпления, включително приходите от осигурителни вноски, възлиза на 24.469 млрд. лв., което представлява 87.3% от планираните за годината приходи. Съпоставено с данните към октомври 2016 г. данъчните постъпления нарастват номинално с 9.7%. Приходите от преки данъци са 86.4% от предвидените в разчетите за годината, като спрямо същия период на предходната година нарастват с 10.6%. Приходите от косвени данъци към края на октомври достигат 87.7% от разчетите за годината. Съпоставено с данните към октомври 2016 г., постъпленията в групата нарастват със 7.2%.  Постъпленията от ДДС са 90.2% от планираните. Съпоставени с предходната година, приходите от ДДС нарастват с 8.9%. Размерът на невъзстановения ДДС към края на октомври е 56.9 млн. лева. Приходите от акцизи са 83% от разчета, а от мита - 95.4% от разчета за годината. Приходите от социално и здравноосигурителни вноски са 86.6% от разчетените за годината. Съпоставено със същия период на предходната година, приходите от осигурителни вноски нарастват номинално с 14.4% (865.7 млн. лева).   Разходите към края на октомври са 26.673 млрд. лв., което е 72.5% от годишните разчети. Спрямо година те по-рано те нарастват с около 2 млрд. лв.", "date": "2017.12.01", "title": "Към края на октомври са събрани 87% от планираните данъци"}
{"url": "http://www.dnevnik.bg/sport/2017/12/01/3088774_lebron_djeims_izvede_klivland_do_deseta_poredna_pobeda/", "text": "Вицешампионът на НБА \"Кливланд кавалиърс\" продължи възхода си с десета поредна победа. \"Кавалерите\", които стартираха сезона със седем загуби в 12 мача, се наложиха със 121:114 при гостуването на \"Атланта хоукс\". Леброн Джеймс отново беше движещата сила в състава на Тайрон Лу. 32-годишният играч, който кара своя 15-и сезон в лигата, завърши с 24 точки, 12 асистенции, шест борби, два чадъра и две откраднати топки. Той вкара три тройки от шест опита и не пропусна нито един от петте си изстрела за две точки. Кевин Лав се отличи с дабъл-дабъл от 25 точки и 16 борби, шест от които в атака. Той вкара седем от 17-те си стрелби от игра, но също имаше висок процент от дистанция - четири тройки от девет опита. Много силен мач изигра и Дуейн Уейд. Ветеранът се включи от пейката с 19 точки при 55% успеваемост в изстрелите от игра. Към точковия си актив той добави четири откраднати топки, три асистенции и две борби за 23 минути. Джей Краудър завърши с 15 точки, а Джеф Грийн се отчете с 12. Двата отбора приключиха с еднаква успеваемост в стрелбата от игра - по 52% след 41 коша от 79 опита. Разликата дойде в ефективността от зоната за три точки. \"Кливланд\" вкара 18 тройки от 39 опита, а \"Атланта\" - 12 от 31. Денис Шрьодер беше най-резултатен за домакините с 27 точки. Ершан Илясова добави 22 точки, а Марко Белинели завърши с 18. \"Ястребите\" допуснаха 17-ата си загуба от 21 мача и заемат предпоследното място в Източната конференция. С по-лоши показатели в цялата лига е само \"Чикаго булс\", който е спечелил три от 20-те си двубоя този сезон. В същото време Кайри Ървинг вдъхнови \"Бостън селтикс\" за победа №19. \"Келтите\" постигнаха домакински успех със 108:97 срещу \"Филаделфия 76\", а плеймейкърът им отбеляза 36 точки. Той вкара пет тройки от осем опита и общо 12 коша от 21 стрелби от игра. Ал Хорфорд също изигра впечатляващ мач за \"Бостън\". Той вкара 21 точки при 75% успеваемост в стрелбата от игра, а освен това се отчете с осем борби и пет асистенции. Маркъс Морис добави 17 точки, а новобранецът Джейсън Тейтъм завърши с 15. Въпреки че беше без получилия почивка Джоел Ембийд, \"Филаделфия\" поддържаше интригата до последната четвърт. В заключителните минути обаче \"Бостън\" отвори разлика от 13 точки и не позволи на съперника да се върне в мача. Фаворитът за наградата за новобранец на сезона Бен Симънс беше най-полезен за \"Филаделфия\" с 15 точки, седем асистенции, шест борби и пет откраднати топки. Дарио Шарич се отличи с дабъл-дабъл от 18 точки и десет борби, Джей Джей Редик завърши със 17 точки. \"Бостън\" остава начело в Източната конференция с най-добрите показалите в НБА - 19 победи от 23 мача. \"Детройт пистънс\" е втори на изток с 14 спечелени от 20 изиграни двубоя. \"Кливланд\" се придвижи до третата позиция с 15 победи и седем загуби. В Западната конференция води \"Хюстън рокетс\" със 17 победи и четири поражение. Шампионът \"Голдън стейт уориърс\" е трети с 16 успеха в 22 срещи, следван от \"Сан Антонио спърс (14-7).", "date": "2017.12.01", "title": "Леброн Джеймс изведе \"Кливланд\" до десета поредна победа в НБА"}
{"url": "http://www.dnevnik.bg/photos/2017/12/01/3088575_fotogaleriia_pobeditelite_v_konkursa_inovativen_fermer/", "text": "Пет проекта бяха отличени в   на годината, който \"Икономедиа\" организира като част от проект за популяризиране на Общата селскостопанска политика на ЕС, съфинансиран от ЕК. Предложенията бяха оценявани от четиричленно жури в състав: Любомир Василев, мениджър проекти в \"Икономедиа\", Владимир Владков, издател на Computerworld Bulgaria, Светлана Боянова, председател на Института за агростратегии и иновации и Николай Вълканов, управител на фондация \"Интелиагро\". Победителите получиха своите награди по време на конференцията \"Наука и иновации в подкрепа на земеделието\", която се проведе в четвъртък в София. ", "date": "2017.12.01", "title": "Фотогалерия: Победителите в конкурса \"Иновативен фермер на годината\""}
{"url": "http://www.dnevnik.bg/biznes/2017/12/01/3088779_komisiiata_za_potrebitelite_otnovo_shte_proveriava/", "text": "Българска агенция по безопасност на храните извършва засилени проверки на обекти за производство и търговия с риба и рибни продукти, складове за търговия на едро, заведения за обществено хранене, обекти за търговия на дребно, пазари и борси които се предлага риба и рибни продукти в цялата страна. Тематичните проверки са свързани с Никулден и засиленото предлагане и търсене на храни за празника и се извършват съвместно с Изпълнителна агенция по рибарство и аквакултури и Комисия за защита на потребителите. Целта е да се гарантира безопасността на храните и да се предотврати всеки опит на недобросъвестни търговци за злоупотреби, допълват от потребителската агенция. При проверките инспекторите ще следят за регистрацията на обектите, наличие на документи за произход и безопасност на рибата, спазване на срокове и условия на съхранение, съответствие с изискванията за етикетиране съответствие на сградов фонд и оборудване с действащото законодателство в областта на храните, наличие на системи за управление безопасността на храните или процедури основани на тях и други. През 2016 година при извънредни проверки за Никулден са издадени 20 предписания и са съставени 4 акта за установяване на административно нарушение. Общото количество на бракуваната риба е 255 килограма. Върху повърхността на прясната риба има много тънък слой слуз. Ако слузта е обилна, а слоят плътен, това означава, че рибата е престояла по-дълго време. Люспите на рибата трябва да са блестящи, плътно залепени за тялото. Не трябва да има разкъсвания. Хрилете трябва да са с розово-червен цвят. Очите трябва да са бистри. При натискане с пръст, вдлъбнатината трябва да изчезне бързо.", "date": "2017.12.01", "title": "Комисията за потребителите отново ще проверява продажбата на риба преди Никулден"}
{"url": "http://www.dnevnik.bg/bulgaria/2017/12/01/3088785_poslanikut_na_turkmenistan_v_rusiia_stava_i_specialen/", "text": "Посланикът на Туркменистан в Русия Батир Ниязлиев е назначен за специален пратеник на страната и в България. Той е назначен на поста с указ на президента на Туркменистан Гурбангули Бердимухамедов. От пресцентъра на държавния глава уточняват, че страната няма постоянно посолство в България и заради това се налага определянето на специален пратеник. Припомня се и посещението на премиера Бойко Борисов в столицата Ашхабад през 2015 г., когато двете страни се договорили Туркменистан да има свой дипломат в България. Страната ни също няма функциониращо посолство в Ашхабад. Българските граждани, пребиваващи краткосрочно или дългосрочно в Туркменистан, могат да се обръщат по консулски въпроси към посолството на България в Казахстан.", "date": "2017.12.01", "title": "Посланикът на Туркменистан в Русия става и специален пратеник в България"}
{"url": "http://www.dnevnik.bg/politika/2017/12/01/3088771_bsp_shte_sezira_konstitucionniia_sud_zaradi/", "text": "Парламентарната група на \"БСП за България\" ще сезира Конституционния съд заради процедурата по приемане на държавния бюджет за 2018 г. Поводът - прегласуването на единственото прието на второ четене предложение на социалистите - за отпускане на 1.13 млн. лв. за ремонти дейности за Патриаршеската катедрала \"Св. Александър Невски\" и Зографския манастир,  при което снощи то бе отхвърлено . След приемане на целия бюджет на второ четене депутатите снощи не са прегласували неговата рамка, в която тези разходи за ремонт не били отразени. Заради което след извънредно заседание на председателския съвет на парламента приетото на второ четене предложение на БСП е било прегласувано и отхвърлено. Т.е. на практика е имало трето четене на текст от законопроект, което не е разрешено, но не е прецедент. Депутатите често подлагат на прегласуване приети на второ четене текстове с мотива, че са се объркали. В повечето случаи обаче това става веднага, а не ден по-късно. Ако мнозинството се е било обединило около мнението парите за ремонтите на храма и манастира да бъдат отпуснати, също е щяло да се наложи трето четене на рамката на бюджета, за да се отразят разходите и от къде идват те. Предложението на БСП е било парите да дойдат от резерва, а от ДПС са предложили да има извънредно заседание на финансовата комисия, в която рамката на бюджета да се прегласува, за да се запишат тези разходи. В такъв случай прегласуването на рамката е мотивирано и е практика и в предишни години, твърдят депутати. \"Ще внесем тази жалба, за да предотвратим опит за неглижиране на Народното събрание, тъй като снощи ни бе обяснено, че каквото се предлага от Министерския съвет, това се и приема. Не може министър Владислав Горанов да налага волята си над парламента\", каза зам.-председателят на парламентарната група на \"БСП за България\" Жельо Бойчев. Той обяви, че мотивите за жалбата, която социалистите ще внесат в Конституционния съд, още не са написани, тъй като снощи парламентът отново работел почти до полунощ. Според колегата му Филип Попов, който е юрист, цялата процедура по приемане на бюджета за 2018 г. е противоконституционна, тъй като нямало дори обществено обсъждане. \"Народното събрание се превръща в гумен печат на министъра на финансите. Дори и след оставката на Димитър Главчев няма диалог и конструктивност. И за светините не успяхме да се обединим\", каза социалистът Васил Антонов, който е вносител на предложението за парите за ремонта на храма и манастира. По думите му, ако в някакъв момент тези пари бъдат дадени, без да са приети в бюджета, както бил намекнал Горанов снощи, това щяло да е за сметка на заплатите. На въпрос на журналисти дали БСП ще поиска президентът Румен Радев да наложи вето на бюджета, зам.-председателят на парламентарната група на социалистите Драгомир Стойнев обясни, че няма да намесват държавния глава, тъй като това е \"битка за честа и достойнството на този парламент\". В отговор на БСП председателят на финансовата комисия Менда Стоянова (ГЕРБ) обясни, че предложението на Антонов не е било прието на второ четене на бюджета в комисията. Тя даде да се разбере, че приемането му в пленарна зала е станало при объркване на депутатите и с един глас. Ако Антонов бил отишъл на заседанието на финансовата комисия, депутатите щели да бъдат убедени в отпускането на 1.13 млн. лева за Патриаршеската катедрала \"Св. Александър Невски\" и Зографския манастир и щели да приемат предложението му. \"БСП може би не е искала да се приеме предложението, а да се сезира Конституционния съд, за да се създава грешно впечатление\", обясни Стоянова. Тя нарече действията на социалистите \"див популизъм\". По думите и цялата процедура по приемането на бюджета е законна. Социалистът Васил Антонов обаче обясни, че е внесъл предложението си между първо и второ четене по надлежния ред, а не е бил на заседанието на финансовата комисия, защото не е неин член. Няма проблем неподкрепено от водещата комисия предложение да бъде прието в пленарната зала, припомнят депутати.", "date": "2017.12.01", "title": "БСП ще сезира Конституционния съд заради процедурата по приемане на бюджета за 2018 г."}
{"url": "http://www.dnevnik.bg/kultura/2017/12/01/3086672_otkus_ot_prikazkite_na_gospodin_kaboda_na_elena/", "text": "Елена Алексиева е сред най-талантливите и отчетливи гласове на съвременната българска литература. Сборникът \"Приказките на господин Кабода\" е първият ѝ опит в литературата за деца. Той е своеобразно продължение на нейните творчески търсения, които минават през различни жанрови и стилистични трансформации, запазвайки характерния глас на авторката. Винаги прецизна в своя изказ, изследваща света от особена гледна точка, Елена Алексиева и сега ни предлага текст, който отправя предизвикателство към традиционните ни представи за жанра, в който е създаден. Абсурдни, сериозно-иронични, взрени в детайла и същевременно изчистени от всякакъв бит, тези приказки ни пренасят в един странен свят, зареден с особено напрежение. Те сякаш подтикват към откривателство и водят читателя по непознати пътеки. Но въпреки своеобразието си, историите за господин Кабода не остават изолирани в рамката на експеримента, а дискретно комуникират с някои от най-плодотворните и интересни тенденции в световната и българска литература. Разполагат се в традицията на абсурдната проза за деца и възрастни, създадена от автори като Луис Карол, Джани Родари, Борис Априлов. Не са много произведенията в българската литература, които могат да издържат на това интелектуално предизвикателство и прави чест на авторката, че е избрала този труден път към детските умове и сърца. Художник Кирил Златков Редактор Георги Борисов Свободният ден на господин Кабода Когато няма нищо, няма нищо. Нищото е вятър, който духа, без да спира. Нито топъл, нито студен. Вятър в лятна привечер, с буйни мустаци и малки криле, който разбърква жегата, както ласкава ръка разбърква косите на дете, но не я отвява. Там нейде, в тъмното, има един бор, висок като планина, с тъмнозелени иглички, дълги цяла педя. Вятърът го люлее и борът си шепне нещо самичък. Кани го да тръгне нанякъде. Борът се двоуми. Много му се иска. Сякаш казва: хайде, хвани ме за ръчичките и ме понеси. И се протяга нагоре. Но нозете му не помръдват. Нозете на бора са стари и тежки, огромни нозе с корави, напукани пети, забити дълбоко в земята. Вземи ме, вземи ме, моли се той. Където и да отиваш, аз ще дойда с теб. Само да не стоя повече тук. Да видя друг живот, други светове. Но светът е само един. Никой не знае това по-добре от вятъра, който вече го е обиколил целия, при това много пъти. От толкова обикаляне мустаците му са постоянно разрошени, а крилете – уморени. Той би дал всичко, за да е на мястото на бора. На едно само място, завинаги, а не на всички места едновременно, пък накрая – никъде. Ти не знаеш колко си си добре тук, мисли той и само леко поклаща клоните на бора, гальовно подръпва игличките му. А борът напразно иска да хвръкне, понеже му се струва, че изпуска нещо много важно. А вятърът напразно иска да се спре, понеже на него също му се струва, че изпуска нещо много важно. За всички е ясно, че на другата сутрин борът ще си е пак там, а вятърът изобщо няма да е там, защото може само да идва и да си отива. Такава е природата на нещата. Но нещата лесно се примиряват със своята природа. Когато вятърът утихне, борът продължава да си е бор и не му хрумва да иска да е нещо друго. А дотогава самият вятър е избягал вече толкова далеч, че е забравил и желанията си, и земите, през които е минал. Само човекът е постоянно недоволен от своята природа и все му се струва, че чуждата природа е някак по-хубава от неговата. Чуждите мустаци са по-буйни, чуждите криле са по-силни, а за чуждите иглички, дълги цяла педя, просто да не говорим. И господин Кабода иска да е някъде другаде. Той, който, също като вятъра, е обиколил света петнайсет пъти, че и повече. Или може би дори само два пъти. Но и един е достатъчен. Когато вече си видял всичко, нищо повече не остава за виждане. Точно това нищо го тормози. Пещерата, борът, вятърът, сладкарницата, саксиите с изсъхналите домати – и ето ти го светът. Не, не че му е омръзнал, напротив. Пък и как може да ти омръзне стърженето на щурците в лятната вечер, което префърцунените господа от града за благозвучие наричат \"песен\", а то си е тъкмо стържене, обаче какво стържене! Безспирно! Цяла поема! В нея, посред разкази за богове и герои, се разиграват истински троянски войни, хиляди горди мъже гинат заради любовта на неземно красиви царици, дрънчат доспехи, цвилят коне, небето изчезва зад облаци прах, а в далечината скимти кученце и от клоните на бора се обажда сова. Животът на един само шурец не стига да се разкаже всичко, нужни са поколения. И дори когато краят на лятото вече тропа на вратата, те продължават да изброяват най-личните троянци и най-храбрите ахейци, които тепърва ще паднат в битката. Но за интелигентен човек, като господин Кабода, който отдавна е прочел дебелите книги и прекрасно знае кой побеждава накрая, всичко това е твърде досадно. То е като да гледаш предварително уговорен мач, мисли си той. Ако от самото начало е ясно кой кого ще бие, цялата красота на играта отива по дяволите. И включва телевизора. И вади бутилката бира от хладилника. Защото какво друго му остава на човек, който иска да е другаде, а вече е бил навсякъде. Светът на човека е в главата му, казва си Кабода, докато разсеяно сменя каналите. Ето един житейски урок, който си струва да сподели с детето. Но детето го няма никакво, а зимата, когато господин Кабода взема лятната си отпуска, е още далеч. Междувременно той не мечтае нито за безбрежния океан, нито за тропическия остров в него с бялата къща, палмите и басейна. Всъщност открай време прекарва ваканцията в апартамента си в града. Там е много по-удобно. Има централно отопление, огромен хладилник, пълен с всякакви неща, и специална вана, в която, като легнеш и натиснеш едно копче, водата започва да те гъделичка. Може да живее цял месец така, без изобщо да го интересува дали улиците вън са разчистени от снега и дали снежният човек, направен от децата в кварталната градинка, още си стои там или се е стопил. Ето това е голямата тайна на господин Кабода. Тази тайна той не би разкрил пред никого за нищо на света, най-малко пък пред детето. Как да му обясни, че понякога предпочита да е сам, не защото му харесва, а защото мъничко се срамува от себе си. И не задето краката му миришат от дебелите чорапи и зимните обувки, нито понеже сутрин, като се погледне в огледалото след безсънната нощ, се плаши от собственото си отражение. А защото всички възрастни са такива. И всички искат да са други, но не могат. Биха предпочели да са бор или вятър, или поне щурец в градината. И когато нямат нищо, наистина да нямат нищо, нито дори пари за пица или сладолед. И от това да не ги боли. Защото тогава, само тогава светът на човека е в главата му. Къде ли се е запиляло това дете, чуди се господин Кабода и, без да ще, гледа телевизора въпросително, сякаш той знае отговора. Къде ли се е запиляло това дете? А на сутринта, с първите лъчи на слънцето, върху стените на пещерата започват да се появяват плахи сенки. Господин Кабода, който се буди рано, ги наблюдава от леглото си. Отначало приличат на онези гирлянди от цветя или човечета, които човек, ако е достатъчно ловък и знае как, може сам да си изреже от вестник. Цветята се въртят и човечетата танцуват пред очите на господин Кабода, ама толкова бързо, че го карат не на шега да се опита да си спомни колко точно бира е изпил от шишето предната вечер и дали е било само едното, или и двете. После пък се сеща за калейдоскопа играчка, който е имал като дете. Не че някога е виждал калейдоскоп, който да не е играчка, нито има представа за какво би послужил, но тъй като е държал в ръцете си единствено този, спомня си него и се пита къде ли го е прибрал и дали, ако го намери, не би могъл да го подари на детето. Все му се струва, че той много прилича на това дете и детето също, направо подозрително много, прилича на него. Струва му се още, че като се изключи разликата в размера на обувките и наличието – съответно, липсата – на брада, двамата са, кажи-речи, едно и също лице. Значи, щом той си е играл с калейдоскоп, редно е и детето да получи такъв. За щастие господин Кабода не е чак толкова наивен, та да се поддава лесно на собствените си самозаблуди. Като човек, навикнал да живее сам и сам да отговаря за всичко, той е наясно колко пагубни могат да бъдат те. Затова се обръща на другата страна и затваря очи, дано се отърве от главоболието, което тия проклети, въртеливи сенки му докарват с безумната си игра. Работата е там, разсъждава господин Кабода, че когато страшно харесваш някого, непременно ти се иска да приличаш на него. Толкова ти се иска, че накрая тази измислена от теб самия прилика започва да ти се струва съвсем действителна. И подобна самозаблуда е само началото. Нищо чудно после да си втълпиш, че този някой идва при теб заради теб самия, а не заради екскурзиите до сладкарницата, примерно. А накрая току-виж си си повярвал, че въпросният някой дори мъничко, направо може би съвсем микроскопично, но все пак те обича. В мига, в който думата \"обича\" (не просто дума, а глагол! Има разлика!) влита незнайно откъде през лявото ухо на господин Кабода, уж незабележима, същинска винена мушица, обаче моментално се развърта из главата му като из непроветрена стая и започва все по-нахално да бръмчи, той скача от леглото, както се казва, като ужилен. И хуква към банята да си мие зъбите. Е, какво е сега това? Нима миенето на зъбите е толкова спешно? Не, разбира се. Обаче господин Кабода е от ония странно педантични хора, които най-много от всичко се пазят да не употребят не на място някоя крайна дума, особено пък пред себе си. А крайната дума, понеже е крайна, никога не е на мястото си. В случая думата (глаголът!) \"обича\" се явява точно такава крайна и неуместна дума. Господин Кабода би предпочел да я замени с по-мекото \"харесва\" (също глагол) или направо със съвсем мъглявото \"харесване\", което, бидейки съществително, кротко си клечи в изречението, където и да го сложиш, и не предполага никой на никого нищо да прави. В известен смисъл даже \"харесването\" си е форма на любезност. Но не от любезност избягва господин Кабода силните и крайни думи, а защото е хитър. И понеже страшно много му се иска да бъде обичан, предпочита да се преструва, че изобщо не му се иска, за да не остане излъган накрая. Кой, аз?, мисли си той. Да бъда обичан? От едно дете? Няма такова нещо! Отдавна съм се отказал от всичко това! А отвътре му трепери и бръмчи (същият онзи глагол, дето е влетял през лявото ухо и се прави, че не уцелва дясното, за да отлети през него), и винената мушица, понесена на своите безцветни крилца, му шепне коварно: ох, дано! Дано! Дано! Ако някой ден все пак успее да излети от главата на господин Кабода, тя с пълно право ще може да се хвали на своите колежки, че вече е видяла целия свят и нищо интересно не е останало за виждане, и даже светът така й е омръзнал, че постоянно й се иска да бъде другаде, ама и тя не знае къде, понеже вече навсякъде е била – и така нататък, знаем го този рефрен, който завършва с това, че мушицата си купува миниатюрно телевизорче и се настанява пред него, стиснала с тънките си като косъм крачка микроскопична бутилчица бира. Когато Кабода се връща обратно в своята пещерна спалня, успокоен и дъхтящ на паста за зъби от дъното на душата си, сенките по стените вече ги няма. Изчезнали са напълно, макар слънцето междувременно да е изкачило още едно стъпало в своя дневен ход и да грее една идея по-силно. Няма ги и следите от битката, за която щурците цяла нощ са разправяли в най-големи подробности – на кой как му блестял шлемът и колко му било дълго копието, и каква хубавица била хубавата Елена, нищо, че й бил слаб ангелът, и какъв мухльо бил нейният Парис, та чак било срамота за такъв да ти е слаб ангелът. Довечера ще остана и ще ги изслушам до края, зарича се господин Кабода. Нищо, че знам как ще свърши мачът. Ще се престоря, че токът е спрял. И че никога никъде не съм пътувал. И може би дори, че не съм живял. Но същинският, истински голям въпрос е: защо и откъде-накъде Кабода има толкова време да се размотава сутринта, колкото и рано да става, когато всеки нормален възрастен човек е зает да бърза за работа? Ами защото е допуснал капиталната грешка да си е вземе свободен ден. Не че му има нещо, просто така. Понеже навън е много горещо и хората не спират да се блъскат в трамвая, а местата за сядане не достигат. Даже сам си е написал извинителна бележка и я е подпечатал с парче восък и капачката от бирата. А е допуснал капитална грешка, защото от целия този безкраен и празен ден му се изправя косата. Страх го е, че ще затъне в мисли. И още по-лошо: може да затъне в чувства. Нали това е другата голяма тайна на възрастните – ходят на работа не защото има какво толкова да работят, нито заради парите, а понеже нищо по-умно не могат да направят със себе си. А и все някъде трябва да ходят, няма да стоят все на едно място, я. Не, господин Кабода в никакъв случай няма да се върне в леглото си, където, скрити като дървеници сред завивките, най-подло го причакват мислите и чувствата. Вместо това ще потърси стария си калейдоскоп. Но ще гледа да не го намери веднага, за да има какво да прави до вечерта. А тръгне ли да залязва слънцето, ще забърше прашния му окуляр с едно меко парцалче и ще надзърне вътре с голямото си рибешко око. Кой знае какво ще види там? Никой.", "date": "2017.12.01", "title": "Откъс от \"Приказките на господин Кабода\" на Елена Алексиева"}
{"url": "http://www.dnevnik.bg/bulgaria/2017/12/01/3088791_grupa_za_krajbi_ot_bankovi_karti_e_zadurjana_pri/", "text": "Четирима участници в група за манипулиране на банкомати, разплащателни карти и незаконни транзакции са задъжани при международна полицейска операция, проведена в България, Италия и Чехия, съобщи МВР. Операцията, под името \"Нептун\", е организирана от италианския карабинери и е проведена на 30 ноември с участието на полицейските служби на трите страни и с подкрепа от Европол. До нея се е стигнало след разследване, започнало в края на 2015 г. По първоначални данни лидерите на международната престъпна група са контролирали всички етапи на престъпната дейност, включително вграждането на технически средства в банкомати в централните части на европейските градове, производството на фалшиви кредитни карти и последващото отнемане на пари от банкомати в държави като Белиз, Индонезия и Ямайка. В рамките на акцията са идентифицирани десетки компроментирани устройства - с поставени микрокамери и четци за магнитни ленти. Иззети са над хиляда фалшиви кредитни карти и са събрани данни за многобройни измамни международни транзакции за над 50 хил. евро.", "date": "2017.12.01", "title": "Група за кражби от банкови карти е задържана при акция в Италия, България и Чехия"}
{"url": "http://www.dnevnik.bg/kultura/2017/12/01/3088792_izlojba_kniga_film_i_kinopanorama_otbeliazvat/", "text": "Фотоизложба, автобиографична книга, кинопанорама в \"Одеон\" и цели два документални филма отбелязват годишнината на Стефан Данаилов. Актьорът, политик от БСП и бивш министър на културата навършва 75 години на 9 декември. Първа в поредицата събития е изложбата, която ще представи 32 кадъра от известни филми на Данаилов в градинката пред Народния театър. Официалното й откриване е насрочено за днес в 13 ч. Моментите са от филми като \"Следите остават\", \"Инспекторът и нощта\", \"Морето\", \"Понеделник сутрин\", \"Князът\", \"Черните ангели\", \"Топло\", \"Иван Кондарев\", \"Юлия Вревска\", \"Търновската царица\", \"Дами канят\", сериалите \"На всеки километър\", \"Фамилията\". На 4 декември, в понеделник, в кино \"Одеон\" ще бъде представен предпремиерно документалният филм за актьора \"Монолог\", дело на Георги Тошев и Ема Константинова. След прожекцията ще бъдат представени и първите 100 екземпляра от автобиографията на Данаилов \"Романът на моя живот\", написана в съавторство с Тошев. Самото й официално представяне е на рождения ден на актьора, 9 декември, от 19.30 ч. в Народния театър. Същия ден телевизия bTV ще излъчи друг филм за Данаилов, \"Различният\", отново дело на Георги Тошев. А иначе филмотечното кино \"Одеон\" ще чества актьора през целия декември с 10 негови филма, подбрани от самия Данаилов. Сред тях са \"Дами канят\", \"Иван Кондарев\", \"Следите остават\", \"Инспекторът и нощта\", \"Морето\" \"Първият куриер\" и \"С дъх на бадеми\". Прожекциите са обедни.", "date": "2017.12.01", "title": "Изложба, книга, филм и кинопанорама отбелязват 75-годишнината на Стефан Данаилов"}
{"url": "http://www.dnevnik.bg/bulgaria/2017/12/01/3088868_bulgariia_i_turciia_shte_zasiliat_sutrudnichestvoto_si/", "text": "България и Турция ще засилят двустранните си връзки в секторите енергетика и енергийна инфраструктура, инвестиции, животновъдство, транспорт и туризъм. Това се договориха премиерът Бойко Борисов и турският министър по въпросите на Европейския съюз и главен преговарящ Йомер Челик по време на срещата си в София, съобщиха от правителствения пресцентър. Те са на мнение, че стабилното и устойчиво развитие на отношенията между двете страни е приоритет на българската външна политика. Освен това Борисов и Челик уточниха, че връзките между България и Турция се основават на принципите на добросъседство, взаимно уважение и ненамеса вътрешните работи. Премиерът подчерта, че южната ни съседка е ключов съюзник в НАТО и важен партньор в борбата с тероризма и нелегалната миграция. Бойко Борисов и Йомер Челик дадоха висока оценка на усилията на двете страни за справяне с миграционния поток, като отчетоха положителния ефект от споразумението между ЕС и Турция по миграцията, довели до реално намаляване на броя на нелегалните мигранти, влизащи в Европейския съюз.", "date": "2017.12.01", "title": "България и Турция ще засилят сътрудничеството си в енергийните проекти, транспорта и туризма"}
{"url": "http://www.dnevnik.bg/bulgaria/2017/12/01/3088795_kak_da_se_plashta_rabotata_po_vreme_na_predstoiashtite/", "text": "Във връзка с многото запитвания Главната инспекция по труд направи разяснения кои са почивните дни по време на Коледните и новогодишните празници и как се заплаща трудът, положен на тях. Агенцията уточнява, че 27 декември 2017 г. сряда, е неприсъствен ден. Това е регламентирано в Кодекса на труда, според чиито текстове \"когато официалните празници с изключение на Великденските, съвпадат със събота и/или неделя, първият или първите два работни дни след тях са неприсъствени\". Празничните дни за Коледните празници според Кодекса на труда са 24, 25 и 26 декември 2017 г., а 27 декември е неприсъствен, поради факта, че 24-ти съвпада с почивен ден – неделя. За празничен ден във връзка с новогодишните празници е обявен само 1 януари, който е понеделник. Затова следващият ден е работен. Заплащането на труда за неприсъствения ден - 27 декември, зависи от това как в конкретното предприятие се отчита работното време – подневно или сумирано, както и дали човек работи на ненормиран работен ден. Във всички случаи – независимо от начина на отчитане на работното време, трудът, положен на официален празник, се заплаща с поне 100% увеличение, пояснява трудовата инспекция. Ако работното време се отчита или човекът работи на  , положеният труд в празнични дни винаги е извънреден и също се заплаща със 100% увеличение. Така работникът или служителят трябва да получи увеличение на дневната си надница в   – удвоен размер на трудовото възнаграждение за работа на официален празник и удвоен размер за положения извънреден труд. Работата за тези хора в почивни дни, в случая и на неприсъствения 27 декември, също е извънреден труд. В този случай обаче надницата се увеличава с минимум 75% - само за положения извънреден труд. При   на работното време извънредният труд се изплаща с 50% увеличение, но едва в края на отчетния период. В този смисъл самото полагане на труд в празничен и почивен ден не означава непременно полагане на извънреден труд и съответно той За работа в дните на официални празници работниците и служителите,за които е въведено сумирано изчисляване на работното време, имат право да получат не по-малко от удвоения размер на трудовото си възнаграждение, т.е. не по-малко от две надници. При полагане на труд по график при въведено сумирано изчисляване на работното време на неприсъствения 27 декември законът не предвижда увеличение на възнаграждението.", "date": "2017.12.01", "title": "Как да се плаща работата по време на предстоящите празници"}
{"url": "http://www.dnevnik.bg/zdrave/2017/12/01/3088969_protivogripnite_vaksini_se_tursiat_pochti_dvoino/", "text": "Неочаквано бързо са свършили антигрипните ваксини тази есен в България по данни на аптеките. Противогрипната имунизация у нас е традиционно ниска, като за 2016 г. е само 2.5% от населението, но този сезон продадените ваксини покриват 4.5% или почти двойно повече българи. Това коментира главният държавен здравен инспектор д-р Ангел Кунчев в интервю за \"24 часа\". Д-р Кунчев уточни, че антигрипните ваксини не са обект на свободния пазар, \"нито се планира, нито се закупува, нито се разпределя от Министерството на здравеопазването, бройките се определят от вносителите и зависят от техните прогнози за търсенето\". Това обяснява и бързото изчерпване спрямо прогнозите от миналата година, а вероятно тенденцията ще стане стимул за по-голям внос догодина, допълни здравният инспектор. \"Поради спецификата на вируса ефективността в отделните години е между 40 и 70%, докато при ваксини за други заболявания стига 90-95%, но за момента няма друго специфично средство за лична защита. Колкото и да е по-слабо ефективна, противогрипната ваксина е единствената, която може да ни осигури, ако не пълна гаранция срещу заболяване, поне липса на усложнения, което е основната цел\", обясни д-р Кунчев. Според него досега показаната защита от ваксината за 2017/2018 г. е добра. Грипната вълна в Европа ще се забави  Грипът тази година закъснява в цяла Европа, обяви още д-р Ангел Кунчев. \"Заболеваемостта е ниска за сезона, но предполагам, че доста бързо ще набере скорост. От 40 държави, които докладват данни от изследвания, само в половината има отделни съобщения за грип. В последната седмица случаите са под 4 процента\", каза той. За сравнение миналата година по същото време данните за България са показвали 20% заболеваемост. След това случаите бързо се увеличиха и епидемията избърза в сравнение с други сезони с пик в края на декември, припомни главният здравен инспектор. Все още обаче не може да се направи прогноза, кога може да се очаква тазгодишната грипна епидемия, нито и щама, който ще преобладава. Към момента се потвърждават очакванията за А вирусите \"Хонконг\" и \"Мичиган\". Изолират се само отделни случаи на вирусите от група В. Кунчев успокоява, че новият за сезона щам \"Мичиган\", който прилича на пандемичния \"Калифорния\", не носи най-рисковите особености на т.нар. свински грип. Поведението на щама в южното полукълбо не показало особена селективна агресивност по отношение на бременните, хората с наднормено тегло и възрастните, както беше при пандемията от свински грип. Настинки и хигиена  Към момента в България има увеличаване на вирусните настинки, като най-често боледуват децата до четири години. Нарастват леко и случаите на остри респираторни инфекции - общата заболяемост е почти 100 на 10 000 души по данни на Националния център по заразни и паразитни болести, но няма изолиран грип сред тях. Сам по себе си студът не е причина за грип, но сухият зимен въздух прави лигавицата на дихателните пътища по-уязвима към инфекции. В допълнение по редица причини имунната система през зимата е по-слаба. Има и данни, че вирусите на грипа са по-устойчиви в околната среда при ниски температури и въздушна влажност, припомня д-р Кунчев. Дори човек да се е ваксинирал, още при първите случаи на грип трябва да удвои хигенната профилактика, която е основен начин за защита и на неваксинираните. Целта е да се избягват болни хора и многолюдни места, често миене на ръцете, редовно проветряване, почистване на помещенията.", "date": "2017.12.01", "title": "Противогрипните ваксини се търсят почти двойно повече тази година спрямо миналата"}
{"url": "http://www.dnevnik.bg/biznes/2017/12/01/3088786_bez_sushtestvena_suprotiva_parlamentut_odobri_bjudjeta/", "text": "След две пленарни заседания, продължили повече от 30 часа, парламентът прие късно снощи окончателно държавния бюджет за 2018 г. Страстите в залата В  ябълка на раздора се превърна  сумата от 1.13 млн. лв. за ремонти дейности за Патриаршеската катедрала \"Св. Александър Невски\" и Зографския манастир,  при което снощи то бе отхвърлено . Предложението бе записано в алтернативния бюджет на БСП. Спорът по темата накара председателя на парламентарната група на ДПС Мустафа Карадайъ дори да предупреди председателя на парламента Цвета Караянчева, че за пореден път прави стъпка \"в посока оставка\". В крайна сметка финансовият министър увери, че двата храма ще бъдат ремонтирани.  БСП пък обявиха, че няма да искат вето върху Закона за бюджета, а ще се справят \"сами\". Спор в залата предизвика и гласувания текст, според който еднократно сумата от концесионно плащане за летище \"София\" да не отива в Държавния фонд за гарантиране устойчивост на държавната пенсионна система. Процедурата още не е приключила, но намерението на правителството е сумата от концесията да отиде за покриване на натрупаните дългове на БДЖ. Левицата настоя предложението да бъде оттеглено, защото предприятието е печелившо, част от националната сигурност. Ако искат да ревизират приватизацията, да гласуват за отмяна на концесията, призова БСП депутатите от партията на Бойко Борисов, съобщи БТА. Драгомир Стойнев изрази опасения, че концесионерът може и да не внесе лев в държавния бюджет и препоръча да се намери професионален мениджмънт за летището. Какво бе одобрено В закона за бюджета са записани приходи от данъци са в размер на 21.040 млрд. лева. В бюджета за 2018 г. се предвижда икономическият ръст слабо да се забави до 3.9%, крайното потребление да се повиши с 4.7 %, а ръстът при инвестициите да се ускори до 4.3 %. Разходите спрямо бюджет 2017 се завишават с 4.4 млрд. лв. или общо 39.3 млрд. лв. планира да похарчи държавата. От тях 1.1 млрд. лв. дори няма да са събрани, а ще са дефицит. При засилване на вътрешното търсене, растежът на вноса на стоки и услуги ще достигне 7.1 %. През 2018 г. нивото на безработица се очаква да се понижи до 6.2 %. В средносрочен план за данъците не се предвиждат значителни промени, като се запазва правителственият приоритет за ниски данъци. Повишава се осигурителната вноска с близо 15% (очакваният ефект от което е 240 млн. лв. повече приходи), както и акцизът върху цигарите с 2.18%. С приетия бюджет са предвидени 180.5 млн. лв.за опазване на границата, а 35.2 млн. лева са средствата, отделени за зимно поддържане и снегопочистване на общински пътища в държавния бюджет за 2018 година.  Както бе предвидено за 2018 г. се увеличават парите в няколко сфери: за образование бяха гласувани с 490 млн. лв. повече спрямо тази година, за здраве - с 500 млн. лв. повече, за сектора на сигурността - с 280 млн. лв. повече, за социалната сфера - със 740 млн. лв. над тазгодишния бюджет. Общата субсидия за делегираните от държавата дейности за общините в бюджета за следващата година е 2.780 млрд. лева. Предвидени са трансфери за местни дейности в размер на 284.022 млн. лева. Министерството на Председателството на Съвета на ЕС през 2018 година ще има възможност да похарчи 3.3 млн. лева. Между дългите и смислените дебати След окончателното приемане на бюджета министърът на финансите направи изявление, в което подчерта, че той дава основа за продължаващо устойчиво развитие, съобщи агенция \"Фокус\". \"Там, където дебатите бяха смислени бяха смислени, а там където не бяха - бяха дълги. Докато нещата се случват в пленарна зала значи законът има върховенство и всичко в държавата е наред\", коментира той. Обясни, че ниската преразпределителна роля на държавата изисквала много по-висока ефективност на държавните разходи и е предизвикателство основно към изпълнителната власт. \"Нашата доктрина е, че свободният, образован и инициативен човек може сам да вземе решение как да харчи създаваното от него\", заяви министърът. \"Ако се изкушим да увеличим дела на държавата, значи, че сме лицемерни и че смятаме, че сме по-умни от българските граждани\", каза още той. Наскоро от Института за пазарна икономика изчислиха, че 5537 лв. струва на всеки данъкоплатец бюджет 2018. На всеки се падат и по 3309 лв. натрупан дълг.", "date": "2017.12.01", "title": "Без съществена съпротива парламентът одобри бюджета за 2018 г."}
{"url": "http://www.dnevnik.bg/evropa/novini_ot_es/2017/12/01/3088803_mariia_gabriel_predi_da_se_borim_s_falshivite_novini/", "text": "Фалшивите новини не са нов феномен, новото е леснотата, с която се разпространяват, скоростта и мащабите, които могат да придобият. Това заяви българският еврокомисар по цифровата икономика и цифровото общество Мария Габриел по време на кръгла маса на тема \"Предизвикателства пред медийния сектор в Европа\". В нея участваха представители на Съвета за електронни медии, на организации, свързани с авторските права, медийни мениджъри, журналисти и експерти.  Не говорим само за снимки, а за аудиовизуални материали в най-широката им дефиниция, говорим за надвиснала опасност над нас като демокрация, общество и ценности, посочи Габриел.  По думите й днес няма общоприета дефиниция за фалшиви новини. Знаем какво те не са - \"не е сатира, не е мнение, не е ирония, но има намерение, има неистина\".  В момента се работи в три направления: идентифициране на добри практики; конкретни мерки за общи действия. Габриел подчерта, че \"никой няма намерение да законодателства на този етап\". Феноменът е сложен и деликатен и в момента се набират кандидати за  експертна група на високо равнище  за фалшивите новини. Нейното първо заседание ще е през януари, а през март се очакват резултатите от обществената консултация по темата. През пролетта на 2018 г. трябва да бъде готов доклада на експертната група.  Медийното образование е ключов елемент от борбата с фалшивите новини, отбеляза еврокомисарят. Те не познават граници и затова е необходима работна група на международно ниво, допълни Габриел. По думите й трябва да се стремим да наблегнем на прозрачността, да познаваме механизма на този феномен, финансовите потоци, както и да направим процеса по-включващ с участието на политици, платформи и медии.  Ако не се вземат мерки срещу фалшивите новини на европейско ниво, съществува риск на национално ниво нещата да излязат извън ценностите, посочи Габриел, като подчерта, че На този етап съществува дефиниця за това какво е незаконно съдържание, например какво е език на омразата, но фалшивите новини в голямата си част са законни и ние не говорим за криминализирането им, уточни еврокомисарят.  Председателят на Съюза на издателите и съсобственик на \"Икономедиа\" (издател на \"Дневник\" и \"Капитал\") Теодор Захов коментира, че е много лесно да се правят фалшиви новини, но е трудно и скъпо да се прави качествена журналистика. Когато на държавно ниво има токсична среда, която наказва качествената журналистика, се създават предпоставки за още фалшиви новини и за доминирането им в изграждането на общественото мнение, посочи той. По думите му трябва да се детоксикира средата за тези, които не правят фалшиви новини. По повод директивата за аудиовизуални медийни услуги Габриел коментира, че очаква тя да бъде финализирана по време на българското председателство на Съвета на Европейския съюз. Социалните медии и платформите трябва да носят своята отговорност да спазват правилата за защита на малолетните, за езика на омразата и за премахването на незаконното съдържание, подчерта Габирел.", "date": "2017.12.01", "title": "Мария Габриел: Преди да се борим с фалшивите новини, трябва да ги дефинираме"}
{"url": "http://www.dnevnik.bg/evropa/novini_ot_es/2017/12/01/3089027_avstriia_veroiatno_shte_ima_pravitelstvo_na/", "text": "Новото консервативно крайнодясно правителство на Австрия вероятно ще положи клетва на 20 декември. Това заяви източник, запознат с коалиционните разговори, предаде \"Ройтерс\". Външният министър Себастиан Курц, чиято консервативна Народна партия спечели парламентарните избори на 15 октомври, но не й достигна мнозинство, водеше коалиционни разговори с Партията на свободата на Хайнц-Кристиан Щрахе. Все още няма официален коментар от партиите, както и кой какви позиции ще заема в новия кабинет, но Партията на свободата заяви, че иска около четири министерства. Народната партия спечели 31.5%, а Партията на свободата – 26% от гласовете на избирателите. Австрийската новинарска агенция АРА също посочи 20 декември като най-вероятна дата за полагането на клетвата на новото правителство, но отбеляза и 8 януари като алтернативна дата. Курц, който зае твърда позиция за имиграцията и мюсюлманските \"паралелни общества\", е най-вероятният канцлер. Партията на свободата, която има антиимигрантски и критични към исляма позиции, е близка с френския Национален фронт и Алтернатива за Германия. За последно тя участва във федералното правителство през 2000 г. и в момента управлява в коалиция с центристите в две австрийски провинции.", "date": "2017.12.01", "title": "Австрия вероятно ще има правителство на консерватори и крайнодесни до месец"}
{"url": "http://www.dnevnik.bg/biznes/2017/12/01/3089030_antimonopolnata_komisiia_razreshi_sdelkata_za_paradaiz/", "text": "През октомври компанията \"НЕПИ Проджект ту\" ЕООД поиска от регулатора разрешение да осъществи концентрация като поеме едноличен контрол върху сегашния собственик на мола - дружеството \"Булфелд\". Това е втората имотна сделка на южноафриканския фонд NEPI Rockcastle на софийския пазар на търговски площи. През август чрез специално създаденото за целта дружество \"НЕПИ Проджект уан\" той придоби мол \"Сердика\" заедно с офис сградата за 207 млн. евро. Месец по-късно чрез \"НЕПИ Проджект ту\" обяви и сделката за \"Парадайз център\" за сумата 252.9 млн. евро. Комисията е анализирала сега действащите наемни договори в двата мола - \"Парадайз\" и \"Сердика център\" и е стигала до извода, че придобиващата група няма икономически стимул от предлагането на по-неизгодни условия спрямо досега съществуващите, което поведение би довело до отлив на наематели. Наред с това следва да се има предвид, че клиентите – наематели на търговски площи при едни неизгодни за тях условия свободно могат да преминат към друг наемодател. Това е подкрепено и от становищата на анкетирани от комисията наематели. В рамките на извършеното ускорено проучване, КЗК стига до извода, че в конкретния случай оценяваната сделка не води до установяване или засилване на господстващо положение, поради което не е налице опасност да бъде значително увредена ефективната конкуренция на пазара на отдаване под наем на площи за търговия на дребно в големи търговски центрове (шопинг центрове и молове) на територията на София. Пазарът е конкурентен с преодолими бариери за навлизане и към настоящия момент никое предприятие, дори да заема водеща пазарна позиция, не би могло да бъде независимо от своите конкуренти и клиенти, е оценката на антимонополния регулатор.", "date": "2017.12.01", "title": "Антимонополната комисия разреши сделката за \"Парадайз мол\""}
{"url": "http://www.dnevnik.bg/morski/2017/12/01/3089043_biletut_za_gradskiia_transport_v_burgas_poskupna_s_30/", "text": "От днес билетът в градския транспорт в Бургас е с 30% по-скъп. Цената му скача от 1 лв. на 1.30 лв. От превозвача - общинското дружество \"Бургасбус\", уточниха, че цената на билета ще се запази такава най-късно до края на месеца, тъй като до тогава трябва да заработят т.нар. валидатори във всички автобуси и тролеи. След въвеждането им билетът вече ще струва 1.50 лв. Цената за пътуване с нощната линия, която се движи след полунощ, става 2 лв. Управителят на \"Бургасбус\" Петко Драгнев заяви пред Би Ти Ви, че увеличението се налага заради по-скъпата поддръжка на автобусите. По думите му превозните средства са купени преди 5 години и вече са навъртели 400 хил. км. Преди близо 2 месеца  той оправда искането си пред общинските съветници  за по-скъп билет с това, че необходимите части, които гарантират качеството и сигурността на пътуването, са поскъпнали с 57%, а само включването на климатици в автобусите води до разход от 35 хил. лв. на месец.", "date": "2017.12.01", "title": "Билетът за градския транспорт в Бургас поскъпна с 30%"}
{"url": "http://www.dnevnik.bg/bulgaria/2017/12/01/3089101_v_ponedelnik_shte_stanat_iasni_deistviiata_na/", "text": "Работната група в министерството на правосъдието, която обсъжда действията на държавата по отношение на т.нар. \"царски имоти\", ще излезе със становище в понеделник. Това каза министърът на регионалното развитие и благоустройството Николай Нанков в рамките на парламентарния контрол. В отговор на въпрос от депутата от БСП Крум Зарков, той подчерта, че държавата не се е отказала нито от делата, нито от имотите. Нанков припомни, че в момента  има две дела  - за дворците \"Врана\" и \"Царска бистрица\". Министърът допълни, че  държавата е поискала спиране на делата за половин година , като в това време ще се търсят варианти за извънсъдебни споразумения. Ако такива не бъдат постигнати, делата щели да продължат. До момента обаче няма произнасяне на съда по искането.", "date": "2017.12.01", "title": "В понеделник ще станат ясни действията на държавата за \"царските имоти\""}
{"url": "http://www.dnevnik.bg/kultura/2017/12/01/3089026_sedem_romana_i_pet_sbornika_s_razkazi_sa_nominirani_za/", "text": "Седем романа и пет сборника с разкази са номинирани за наградата за българска проза \"Орлето на Хеликон\", обявиха организаторите от веригата книжарници снощи, цитирани от  сайта \"Лира\".  С промяна в правилата от тази година всички номинации се обявяват наведнъж, като максималният им брой не може да надвишава 12 книги. Журито на 16-ото издание на наградата е в състав Димитър Шумналиев − председател, Албена Стамболова, Катя Атанасова, проф. Валери Стефанов и Бойко Ламбовски. \"Сегашната литературна извадка говори за константна тенденция към четивото с историческа основа или поне с исторически фон, за платна от романов тип с широк темпорален спектър. Разбира се, както се знае, българската литература е особено силна в сферата на разказа. Петте сборника, селектирани от журито като претенденти за наградата тази година, доказват жизнеността на тази традиция\", каза поетът и публицист Бойко Ламбовски, цитиран от \"Лира\". Ето номинираните заглавия според периода на тяхното излизане: \"Първият рожден ден\", повест на Теодора Димова, изд \"Сиела\"; \"А Бог се смее\", роман на Мария Станкова, изд. \"Лексикон\"; \"Другият сън\" , роман на Владимир Полеганов, изд. \"Колибри\". \"Празната пещера\", роман на Димана Трънкова, изд. \"Жанет 45\"; \"Само за напушени\" , сборник с разкази на Радослав Парушев, изд. \"Гигамоно\"; \"Затворисърце\" – роман на Константин Трендафилов, изд. \"Жанет 45\". \"Чамкория\",  роман на Милен Русков, изд. \"Жанет 45\"; \"Улици и кораби\", сборник с разкази на Иван Станков, изд. \"Фабер\"; \"Юлски разкази\" , сборник с разкази на Здравка Евтимова, изд. \"Жанет 45\". \"По колко пъти на ден не умираме\", сборник с разкази на Тошка Иванова, изд. \"Жанет 45\"; \"Хавра\",  роман на Захари Карабашлиев, изд. \"Сиела\"; \"С аромат на тютюн\", сборник с разкази на Венцислав Божинов, изд. \"Рива\".", "date": "2017.12.01", "title": "Седем романа и пет сборника с разкази са номинирани за наградата \"Хеликон\""}
{"url": "http://www.dnevnik.bg/biznes/2017/12/01/3089170_firmata_pochistvashta_magistrala_trakiia_shte_bude/", "text": "Фирмата, която има договор за почистване на магистрала \"Тракия\" ще бъде глобена, съобщи шефът на агенция \"Пътна инфраструктура\" Дончо Атанасов, цитиран от пресцентъра на институцията.  Зимното поддържане на републиканските пътища е добро, но имам забележки към поддържането на автомагистрала \"Тракия\" и фирмата ще бъде санкционирана, в съответствие с клаузите на договора, който имаме с нея, каза Атанасов пред медиите в Русе, където е на посещение. Според него последните снеговалежи са показали, че пътните фирми са подготвени и са се справили с почистването на републиканската мрежа. В момента се анализира работата на пътноподдържащите фирми след снеговалежа в началото на седмицата. Днес приключва одитът и в понеделник или вторник, след представянето и на сертификатите, ще бъде оповестен размерът на санкциите на дружествата, които не са се справили на необходимото ниво. ", "date": "2017.12.01", "title": "Фирмата, почистваща магистрала \"Тракия\", ще бъде глобена"}
{"url": "http://www.dnevnik.bg/detski_dnevnik/2017/12/01/3086723_s_decata_v_pochivnite_dni_2_i_3_dekemvri/", "text": "За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Събота - ателието   организира \"Био игри\" в детския научен център \"Музейко\" от 10 ч. за деца между 5 и 7-годишна възраст и от 12 ч. за деца между 8 и 10 години. Необходимо е записване на  info@bio-game.org . При необходимост, информация можете да получите на 0882 523281. Ще могат да участват само предварително записани деца. -   приема желаещи да се занимават с керамика, грънчарство, приложни изкуства и рисуване. Курсовете започват на 2 декември и ще се провеждат в събота (групи за начинаещи) и неделя (групи за напреднали). Можете да разгледате и да си изберете от курсовете, които се провеждат на  Петте кьошета , до  Южния парк  и в село  Бистрица . Неделя - Често родителите нямат възможност да посещават културни събития, които не биха задържали вниманието на детето им или пък нямат близък, който да поеме грижите за него.   е новата инициатива на Дома на киното, която предлага на родителите да гледат филм в уютната зала на киното и в същото време – да са спокойни, че децата им са в сигурните ръце на професионалните аниматори, които ще ги забавляват, докато трае прожекцията. Те са подготвили разнообразни групови игри и креативни занимания. Заниманието за едно дете е на цена от 3 лева, която се заплаща на касата на киното при закупуване на билет за съответната прожекция. Игрите са подходящи за деца от 3 до 12 години. Първият филм от инициативата, която ще се провежда всяка събота и неделя от 16 часа, е  \"Да обичаш Винсент\" . е организирала работилницата за принцеси  От 11:30 ч. деца на възраст от 4 до 12 г. могат да изработят коледна топка като еднорог, след това ще го на рисуват върху платно. Ще има и състезание, музика, танци и игри. Всички материали са осигурени, цената е 20 лв. за дете. От 17 часа пък децата на същата възраст са призовани да участват в ателието \"Коледни играчки от глина\", в което могат да си направят вълшебни играчки, а после да ги оцветят с акрилни бои и да ги украсят. Очакват ги още песни, танци и игри. Осигурени са всички материали, цената за едно дете е 20 лв., а за две - 35 лв. Необходимо е предварително записване на тел: 0887764649 или на  nevenadacheva@gmail.com  - в Южния парк, вход от бул. \"Витоша\";   - на площад \"Централен\";  - на входа на Морската градина до Фестивален и конгресен център;  – пред часовника на улиците \"Богориди\" и \"Александровска\";   – в СУ \"Цар Симеон Велики\". В тези градове родители и ученици са поканили учители, директори на училища, директори на агенции, депутати, министъра на образованието, политици на  от онези 6, 7, 8-килограмовите, които носят децата всеки учебен ден. Надбягването е под надслов  \"На чужд гръб и 10 ученически раници са малко\" .", "date": "2017.12.01", "title": "С децата в почивните дни (2 и 3 декември)"}
{"url": "http://www.dnevnik.bg/sport/2017/12/01/3088965_katar_predstavi_proekta_za_purviia_napulno_razglobiaem/", "text": "Организаторите на световното първенство в Катар през 2022 г. представи проекта за първия напълно разглобяем стадион в света. Съоръжението, което носи името \"Рас Абу Абуд\". ще може да бъде демонтирано и изградено отново на друго място. Това е един от осемте стадиона, на които ще се играят мачовете от световното в Катар. Съоръжението ще е с капацитет 40 хиляди места и ще бъде завършено през 2020 г. \"Рас Абу Абуд\" ще бъде разположен върху площ от 40 хиляди квадратни метра на брега на Доха. \"Иновациите винаги се заемали централно място в нашите планове за организиране на историческо световно първенство, което ще остави наследство на Катар и света. Няма по-добър пример за това от дизайна на стадион \"Рас абу абуд\", каза представителят на организационния комитет Хасан ал Тавади. \"Рас абу абуд\" ще бъде изграден от модулни блокове, които включват подвижни седалки, щандове за храна и напитки, тоалетни и други основни елементи. Иновативният дизайн ще позволи да бъдат използвани по-малко материали за изграждане. Това ще доведе до по-малко отпадъци и ще намали въглеродните емисии от строителния процес. \"Катар постига невероятни резултати по отношение на устойчивостта. От първия ден Катар постави силен акцент върху това и се ангажира цялата инфраструктура да отговаря на строгите критерии за проектиране\", заяви директорът по устойчиво развитие към ФИФА Федерико Адиеки.", "date": "2017.12.01", "title": "Катар представи проекта за първия напълно разглобяем стадион (видео)"}
{"url": "http://www.dnevnik.bg/sport/2017/12/01/3088789_martin_petrov_e_zavel_isk_sreshtu_unikredit_bulbank_za/", "text": "Бившият футболист на националния отбор Мартин Петров е подал искова молба в Софийския градски съд срещу \"Уникредит Булбанк\" за връщане на 3.8 млн. лева. Толкова е сумата, която той твърди, че източена от сметките му. Искът е подаден в съда в понеделник. На следващия ден с разпореждане на съдия Кюркчиев, делото е оставено без движение, като Петров ще има едноседмичен срок от уведомяването да нанесе корекции в исковата молба. На първо място съдът иска в обстоятелствената й част Петров да поясни свое неопределено твърдение, че е имал \"договори за различни банкови и платежни услуги с ответника \"Уникредит Булбанк\", като посочи изчерпателно какви конкретни платежни услуги е имал право да използва и с какви конкретни платежни инструменти е имал право да оперира\", става известно от разпореждането. Освен това Петров трябва да представи доказателства за внесена държавна такса, която е в размер на около 155 хиляди лева, както и да посочи банковата си сметка. Петров е направил първата стъпка  на 17 ноември, когато е сезирал Софийската градска прокуратура за източени суми без негово знание от банковите му сметки . В сигнала си бившият състезател е уточнил, че става въпрос за няколко транзакции, които банката е направила от сметката му без негово знание и съгласие. Българската народна банка (БНБ)  прави цялостна проверка на платежните процеси \"Уникредит Булбанк\" . В БНБ има специално звено - \"Платежен надзор\", което има правомощия да предприема мерки срещу банки, които не спазват правилата за плащанията. Законът позволява и публичност на предприетите мерки, посочва изданието.", "date": "2017.12.01", "title": "Мартин Петров е завел иск срещу \"Уникредит Булбанк\" за възстановяване на 3.8 млн. лева"}
{"url": "http://www.dnevnik.bg/bulgaria/2017/12/01/3089212_boiko_rashkov_shte_predstavia_narusheniiata_razkriti/", "text": "Отнемането на достъпа до класифицирана информация на заместник-директора на Националното бюро за контрол на СРС /НБКСРС/ Георги Гатев цели да бъде смачкано бюрото, за да не бъдат разкривани нарушенията. Този коментар направи председателят на НБКСРС Бойко Рашков в интервю пред Би Ти Ви. През август Държавната комисия за сигурност на информацията /ДКСИ/ по предложение на ДАНС и прокуратурата отне достъпа до класифицирана информация на заместника на Рашков в НБКСРС Георги Гатев, който обжалва и в момента делото се гледа във Върховния административен съд. Още тогава  в интервю за \"Дневник\"  Рашков изрази позицията, че целта е да бъде отстранен заместникът му, за да бъде овладяно бюрото от удобни и послушни хора, за да не бъдат разкривани нарушенията при искането и прилагането на СРС. Той уточни днес, че ще коментира делото \"Гатев\", след като се произнесе Върховният административен съд. Процентът на подслушваните през 2016 г. политици, магистрати и журналисти е около 10 процента от общия брой на приложените СРС, съобщи Рашков. Проблемът е по думите му, че не реагират съответните институции - и конкретно прокуратурата, до които бюрото изпраща резултатите от проверките си, да бъдат санкционирани всички нарушения. Той подчерта, че нарушения се допускат и в исканията за СРС, конкретно от ДАНС. \"Изкушавам се да дам нарушенията в ДАНС – има драстични и многобройни нарушения\", каза Бойко Рашков. Неотдавна БСП поиска изслушване на Рашков на закрито заседание на парламента по темата, но в сряда предложението беше отхвърлено.", "date": "2017.12.01", "title": "Бойко Рашков: Ще представя нарушенията, разкрити от Бюрото за контрол на СРС"}
{"url": "http://www.dnevnik.bg/skorost/2017/12/01/3089235_trujnite_proceduri_za_magistralata_ruse-veliko_turnovo/", "text": "Тръжните процедури за изграждането на автомагистралата \"Русе - Велико Търново\" ще започнат през следващата година. Строителството ще бъде разделено на няколко лота, за да може да се работи едновременно на няколко участъка, каза днес председателят на Управителния съвет на Агенция \"Пътна инфраструктура\" (АПИ) инж. Дончо Атанасов, цитиран от пресцентъра на агенцията. Атанасов присъства на общественото обсъждане в Русе на Доклада за Оценка на въздействието върху околната среда на инвестиционното предложение. Магистралата е с приблизителна дължина 133 км. Плановете са през следващата година да се обявят тръжните процедури за строителството на отсечката от Русе до Бяла, която е с голяма концентрация на пътни инциденти. Проектът е разделен на три участъка: Русе – Бяла, обход на гр. Бяла и Бяла – Велико Търново. На срещата бяха представени  разработените варианти на трасе  - комбиниран, червен и син. Най-целесъобразен от екологична, техническа и икономическа гледна точка, според експертите, е комбинираният вариант.", "date": "2017.12.01", "title": "Тръжните процедури за магистралата \"Русе-Велико Търново\" ще тръгнат следващата година"}
{"url": "http://www.dnevnik.bg/kultura/2017/12/01/3089237_nominaciite_za_nagradata_ivan_nikolov_poeziiata_e_jiva/", "text": "Десет поетични книги са номинирани за наградата за българска поезия \"Иван Николов\", учредена от издателската къща \"Жанет-45\". Призът, който миналата година пропусна издание, ще бъде връчен на 21 декември от 18:30 ч. в залата на Съюз на българските архитекти на ул. \"Кракра\" 11, София. Завишеният брой на номинациите се дължи на високото качество на изданията в периода 1 октомври 2016 - 30 септември 2017 г., обясняват от журито в състав Екатерина Йосифова (председател), Бойко Ламбовски и Константин Трендафилов. Цели 57 заглавия са били подадени за разглеждане. Изборът сочи, че \"независимо от нехайството на държавните институции, поезията в България е жива и в крепко здраве\", пишат от издателство \"Жанет-45\". Номинираните 10 книги са подредени по азбучен ред на имената на техните автори:", "date": "2017.12.01", "title": "Номинациите за наградата \"Иван Николов\": \"Поезията е жива и в крепко здраве\""}
{"url": "http://www.dnevnik.bg/sport/2017/12/01/3089219_mariia_nikolova_i_kiril_nikolov-dizela_specheliha/", "text": "Трикратната победителка в Обиколката на Витоша  Мария Николова  и вицешампионът в Световните серии по скайрънинг Кирил Николов-Дизела спечелиха най-престижните отличия в годишните награди на българското бегаческо общество. Двамата бяха отличени с приза \"Машина на годината\" на церемония в НДК, с която беше отбелязан краят на състезателния сезон. Събитието, което се организира под егидата на Българската асоциация на спортните организатори (БАСО), се проведе за пета поредна година. Тази година бяха връчени награди в 15 категории. Преди да се стигне до окончателното решение на журито, имаше номинации и гласуване в интернет. Наградата \"Машина на годината\" се връчва както на професионални спортисти, така и на любители, като се отчита не само трудността на състезанията, които са печелили, но и постоянството в участията им през годините. Призът \"Избухване на годината\" отиде при Антония Григорова. През август тя стана първата жена,  пробягала 600-те километра по туристическия маршрут \"Ком - Емине\".  Григорова не присъства на церемонията, тъй като се подготвя за сезона в ски бягането. Тя реши да се завърне към зимния спорт с амбиции отново да се класира за олимпийски игри. За прогрес на годината бяха наградени Меглена Бенева и Александър Спасов.  Бенева изпрати много силен сезон, в който спечели \"Пирин ултра\", завърши втора в \"Персенк ултра\" и \"Трявна ултра\" и зае трето място във \"Витоша 100\".  Дойените на дългите бягания Малина Вацкичева и Боян Лефтеров получиха отличията за ветерани на годината. \"Щастлива съм, че тази година се класирах на първия европейски маратон за ветерани. Успях с финален спринт в последните 300 метра\", разказа Вацкичева при награждаването. Евелина Златанова спечели наградата за феърплей. По време на Софийския маратон тя пренебрегна шанса да постави личен рекорд и спря, за да окаже медицинска помощ на пострадал бегач по трасето. Златин Роев беше отличен за пейсър на годината. \"Много е важно да познаваш добре хората, които подкрепяш като пейсър, за да знаеш как точно да ги мотивираш в трудни ситуации\", сподели бегачът, който помагаше на шестима състезатели през този сезон. Статуетки получиха също Димана Йосифова и Методи Георгиев, които бяха отличени за дебют на годината. За състезание на 2017 г. беше избрано \"Трявна ултра\", организирано от iRun.bg. Надпреварата беше с дължина от 141 километра и 6400 метра положителна денивелация. \"Преди пет години, когато се събрахме за пръв път като бегаческо общество, бяхме десетина човека. Днес, спечелени от красотата и спортсменството на бягането, сме хиляди в цялата страна. Радващо е, че вече се организират толкова много бягания. Всеки, който е опитал да направи нещо в тази насока, заслужава голямо браво\", каза инициаторът на наградите Николай Кабаджов.", "date": "2017.12.01", "title": "Мария Николова и Кирил Николов-Дизела спечелиха наградите за бегачи на 2017 г."}
{"url": "http://www.dnevnik.bg/zdrave/2017/12/01/3089247_srokut_za_evroproekta_za_modernizaciia_na_speshnata/", "text": "От 15 декември 2017 г. срокът за подаване на проектното предложение за модернизация на цялата система на Спешна помощ в България се отложи за 30 март 2018 г. До тогава Министерството на здравеопазването трябва да изготви документите и плановете за  ремонт на общо 237 спешни центрове , техните филиали и спешните отделения в държавните болници, за доставка и монтаж на медицинска апаратура и за закупуването на 400 нови линейки. Общият бюджет на подготвяното проектно предложение е 163 502 132 лв. Вчера Управляващият орган на Оперативна програма \"Региони в растеж\" 2014-2020 г., по която ще се осигурят средствата, публикува за обществено обсъждане насоките за кандидатстване по съответната процедура. \"Това е една сериозна крачка напред, защото иначе имаше шанс да загубим парите по големия инвестиционен проект за модернизация на спешната помощ\", коментира министър Кирил Ананиев по БНТ днес. По думите на Ананиев са преодолени всички трудности и подготовката на проектното предложение се изпълнява в срок. Миналата седмица е подписан анекс към договора с външния консултант по дейността и това значително ще ускори работата по кандидатстване за проекта пред Управляващия орган, обяви министърът. С отложения срок на завършване на проектното предложение не е ясно кога ще може да започне обявяването на обществените поръчки и същинската работа по проекта. При краен срок 15 декември, предишният министър на здравеопазването Николай Петров прогнозираше, че  ремонтите ще могат да започнат най-рано през есента на 2018 г.", "date": "2017.12.01", "title": "Срокът за европроекта за модернизация на Спешната помощ е удължен до март 2018 г."}
{"url": "http://www.dnevnik.bg/photos/2017/12/01/3089103_fotogaleriia_akvapark_sofiia/", "text": "Сериозното количество дъжд, което се излива днес над София, превърна улиците и тротоарите на града в своеобразен аквапарк. В него има \"забавления\" за всички. По централните градски улици изтича вода, като почти на всяко кръстовище каналите са запушени и се образуват дълбоки локви. Водата от водосточните тръби на сградите се излива върху тротоарите, откъде продължава пътя си между разбитите плочки до улиците. Така изглежда днес центърът на София, след като цял ден гост на града е циклонът \"Филип\".", "date": "2017.12.01", "title": "Фотогалерия: Аквапарк \"София\""}
{"url": "http://www.dnevnik.bg/ot_vas/galeriiotvas/2017/12/01/3088840_chitatelska_fotogaleriia_bonifacho/", "text": "Бонифачо е град в най-южната точка на остров Корсика във френския департамент Corse-du-Sud (Южна Корсика). Община Бонифачо е най-голямата в Корсика, а градът е мястото, в което се развива действието в разказа \"Вендета\" на Ги дьо Мопасан.", "date": "2017.12.01", "title": "Читателска фотогалерия: Бонифачо"}
{"url": "http://www.dnevnik.bg/biznes/2017/12/01/3089025_opek_udulji_do_kraia_na_2018_g_svitiia_dobiv_na_petrol/", "text": "Министрите на страните, участващи в споразумението за намаляване на добива на петрол (ОПЕК+), решиха на заседание във Виена в четвъртък да продължат договорката до края на 2018 година, съобщи пред журналисти иракският министър на петрола Джабар ал Лаиби, цитиран от ТАСС. Министърът отбеляза, че Либия и Нигерия, които преди бяха освободени от задължението за намаляване на производството, също ще участват в споразумението. Те трябва да ограничат производството си до равнище от 2017 година, тоест под 2.8 млн. барела дневно. Причината да бъдат изключени от споразумението бяха размириците в двете страни и свитото под нормалните си равнища производство. ОПЕК не запази специалните условия за Иран в споразумението за съкращаване на добива на петрол, изтъкна венецуелският министър на петролната промишленост.", "date": "2017.12.01", "title": "ОПЕК удължи до края на 2018 г. свития добив на петрол"}
{"url": "http://www.dnevnik.bg/politika/2017/12/01/3089099_konfidencialno_zabaviane_na_ocenkite_na_proektite/", "text": "Крайната оценка на кандидатстващите за  350 млн. лева по оперативна програма \"Наука и образование за интелигентен растеж\" проекти за центрове за върхови постижения и центрове по компетентности  ще се забави още месец-два. Причината - през ноември  новата изпълнителна агенция към образователното министерство, която вече управлява оперативната програма,  не е одобрила доклада на оценителите - италианската фирма \"Прогетти плант\". Мотивите за това обаче са конфиденциални. Това се разбра от отговор на вицепремиера по еврофондовете Томислав Дончев на питане на депутатите от \"БСП за България\" Анелия Клисарова и Светла Бъчварова на парламентарния контрол днес. Поредното забавяне на оценката на проектите увеличава риска от загуба на средства по тази приоритетна ос, тъй като страната ни има междинна цел до края на 2018 г. да бъдат усвоени поне 30% от европарите. Още през лятото просветният министър Красимир Вълчев обяви, че има  голям риск от загуба на най-малко 70 млн. лева от безвъзмездните средства за центровете за наука . Един от  възможните варианти за спасяването на парите е те да бъде прехвърлени по друга приоритетна ос или оперативна програма . Днес механизмът за релокация на средства също бе споменат от Дончев. \"Според изискванията на българското законодателство и европейски регламент от 2014 г. оценителният процес трябва да бъде съвършено прозрачен като критерии и като резултати, но той е абсолютно конфиденциален като процес\", обясни Дончев като мотив да не даде информация защо докладът на оценителите не е приет и кой проект каква оценка е получил в него. Според него по-добре да има закъснение от един или два месеца, но оценителният процес да излезе с добро качество. \"Ако има дефект в оценителния процес, финансовата корекция може да бъде 100%. Ако не са спазени основните принципи за селекция на кандидати - прозрачност, равнопоставено третиране и честна конкуренция, финансовата корекция може да достигне и 100%\", аргументира се Дончев. Финансова корекция означава Брюксел да намали размера на безвъзмездните средства и те да бъдат покрити от националния бюджет. Под стопроцентова финансова корекция вероятно се разбира даден проект да загуби всички европари. Друг аргумент на Дончев за необходимостта оценката на проектите да бъде прецизна е да се избегнат укори от страна на академичната общност, тъй като става въпрос за много пари, за които в началото бяха подадени 44 проекта. От оценката на проектите зависело \"кой университет или институт ще се развива и кой - не\". Договорът с оценителите \"Прогетти плант\" бе сключен през лятото след съдебни дела. Италианската фирма спечели първата процедура за избор на оценители, но служебният министър проф. Николай Денков я спря с мотива, че не са предоставени всички документи, след което бе стартирана нова процедура - за избор не на фирма, а на индивидуални оценители-експерти. След обжалване \"Прогетти плант\" спечели дело във Върховния административен съд и наследникът му Красимир Вълчев реши тя да прави оценките на проектите. В изложенията си днес Анелия Клисарова и Светла Бъчварова попитаха дали има риск от стартиране на нова процедура по оценка на проектите, което би довело до тотално забавяне. Те изказаха и възмущение, че при приемането на бюджета за 2018 г. било казано на учените от БАН, че увеличение на парите няма да има, тъй като  имало повече пари за наука, за които те трябва да се състезават , а се видяло, че процедурите се проваляли. На въпросите на депутатите от БСП за възможни загуби на средства по цялата оперативна програма,  плащанията по която в момента така или иначе са замразени заради редица нарушения , вицепремиерът Дончев отговори с думите: \"По същество гаранция, че всички средства ще бъдат усвоени докрай, няма как да се даде на такава ранна база от изпълнението от програмния период. Това е все едно някой да ви даде гаранция, че ако ходите по заледен тротоар, никога няма да се спънете\". Според него нивото на темповете на усвояване на средствата по оперативната програма е ниско, но към края на следващата година би могло се види дали да има риск от загуба на пари. Говоренето сега само демотивирало администрацията, мобилизирането на която би избегнало такъв риск. Друг начин за спасяване на средства била релокацията - преместване на пари по други оси със същата приоритетна цел. Анелия Клисарова предположи, че освен 70 млн. лева по оста за наука заради неизпълнение на междинната цел могат да бъдат загубени още 100 млн. лева по другите оси, по които се финансират проектите за образование.", "date": "2017.12.01", "title": "\"Конфиденциално\" забавяне на оценките на проектите увеличава риска от загуба на европари за наука"}
{"url": "http://www.dnevnik.bg/sport/2017/12/01/3089208_video_sep_blater_i_nai-golemiiat_proval_v_jrebiite_za/", "text": "Днес в 17 часа футболният свят очаква жребия  за световното първенство в Русия догодина. Всичко по организацията на церемонията в Кремъл е готово, а репетициите преминаха успешно. Тегленето на отборите обаче не винаги е преминавало гладко. Най-значимият пример за провален жребий е този за световното първенство в Испания през 1982 г. Надпреварата е първата след разширяването на участващите отбори от 16 на 24. Регламентът предвижда тимовете да бъдат разпределени в шест групи по четири отбора. Единственото ограничение е за южноамериканските отбори, които не могат да се паднат заедно. Домакинът Испания, шампионът Аржентина и четирите най-добри отбора директно са поставени като водачи в групите. Останалите тимове са разпределени в три урни. Чили и Перу са заедно с четири европейски отбора. Жребият започва с тази урна, като първите два изтеглени европейски отбора автоматично отиват при Аржентина и Бразилия. Изглежда просто, но вероятно и в най-лошите си представи тогавашният генерален секретар на ФИФА Сеп Блатер не си е представял хаоса, който ще настъпи. Топките за жребия се теглят посредством електрически сфери, а за асистенти са избрани местни ученици. Куриозната ситуация започва, когато Белгия е изтеглена при Италия, а Шотландия отива при Аржентина. Блатер и помощниците му забравят за правилото с южноамериканските отбори, но след известна пауза коригират грешката. За да добие цвят цялата картина, топките се заклещват, а една от тях се разцепва на две. При отварянето им става ясно, че нито една от тях не съдържа лист с името на Чили или Перу.  Жребият е обявен за невалиден и е повторен. Този път всичко минава по план и отборите са изтеглени успешно.", "date": "2017.12.01", "title": "Видео: Сеп Блатер и най-големият провал в жребиите за световното по футбол"}
{"url": "http://www.dnevnik.bg/sviat/2017/12/01/3088815_ruskiiat_parlament_iska_da_zabrani_dostupa_na/", "text": "На представителите на всички американски медии от следващата седмица може да бъде забранено да посещават сградата на Държавната Дума - долната камара на руския парламент. Депутати смятат, че това е адекватен отговор на решението на американския Конгрес от тази седмица да откаже акредитация за заседанията на журналисти от RT и Спутник, които се регистрираха в САЩ като медии, финансирани от чуждо правителство. Олга Севастянова, която ръководи комисията за регламент и контрол, заяви пред руски информационни агенции, че инициативата срещу представители на близо 20 американски медии в Русия ще бъдe обсъдена извънредно в понеделник и в сряда ще бъде внесена за гласуване в пленарна зала. \"Решението ще започне да действа от момента, в който го приеме Държавната Дума\", каза депутатката от управляващата партия \"Единна Русия\". По думите ѝ в текста ще има и \"обръщение към представителите на законодателните органи на всички субекти на федерацията, за да приемат и те съответното решение\". Решението на Конгреса от 30 ноември бе определено от Кремъл като \"много неприятелска крачка\" и \"ограничаване работата на медиите\". \"Няма нужда да си ясновидец, за да прогнозираш, че ще последва емоционален отговор от нашите законотворци\", каза говорителят Дмитрий Песков. Той подчерта, че \"вече дори не става дума за огледални действия - безусловно, такива враждебни и недемократични решения и крачки е сложно и невъзможно да бъдат оставени през отговор в сегашната ситуация\". Инициатива за изолиране на американските медии и от горната камара поде сенаторът Игор Морозов, но председателят на Съвета на федерацията Валентина Матвиенко призова Русия и САЩ да прекратят \"противопоставянето\" помежду си. \"Някой трябва да се покаже по-умен и по-мъдър от другия, прекрачваме линия, отвъд която се правят немислими неща\", заяви тя. Според нея трябва да се обмисли ситуацията и да не се правят \"разгорещени изявления\".", "date": "2017.12.01", "title": "Руският парламент иска да забрани достъпа на американски журналисти"}
{"url": "http://www.dnevnik.bg/photos/2017/12/01/3089142_fotogaleriia_trump_zapali_svetlinite_na_kolednoto/", "text": "Президентът на САЩ Доналд Тръмп запали светлините на коледното дърво, което бе поставено пред Белия дом. Тръмп пожела на сънародниците си \"Весела Коледа, щастлива Нова година и невероятни празници\", съобщава БТА.", "date": "2017.12.01", "title": "Фотогалерия: Тръмп запали светлините на коледното дърво пред Белия дом"}
{"url": "http://www.dnevnik.bg/photos/snimka_na_denia/2017/12/01/3089298_snimka_na_denia_sharl_aznavur_se_sboguva_s_bulgarskata/", "text": "Легендата на френския шансон Шарл Азнавур се сбогува с българската си публика снощи в зала \"Арена Армеец\". София бе част от последното турне на 93-годишния изпълнител, ученик на Едит Пиаф и автор на стотици песни.", "date": "2017.12.01", "title": "Снимка на деня: Шарл Азнавур се сбогува с българската публика"}
{"url": "http://www.dnevnik.bg/biznes/2017/12/01/3089289_sasht_pozvoliha_turgoviia_s_dogovori_za_bitkoin_na/", "text": "Биткойн - инструмент, определян често като криптовалута, поскъпна в петък с 1000 долара до над 10 500 долара, след като две големи традиционни борси, базирани в Чикаго, получиха разрешение от американски регулатор да започнат търговия с биткойн фючърси. Комисията за търговия със стокови фючърси (Commodity Futures Trading Commission или CFTC) се съгласи CME Group и CBOE Global Markets да станат първите подобни платформи в света, които да търгуват с договори за биткойн. Фючърсите са вид споразумение за покупко-продажба на определен актив при предварително договорена цена и доставка на конкретна дата. Инвеститорите купуват такива споразумения, разчитайки, че до определената дата цената на продукта ще се повиши и ще спечелят. Но реално повечето фючърсни договори не се изпълняват, а се използват като застраховане на риск или за спекулативни печалби. CME Group (Chicago Mercantile Exchange & Chicago Board of Trade) е най-голямата в света компания за търговия с фючърси и опции и има поделения в Ню Йорк и Лондон. Нейни са и индексите Dow Jones. CBOE (Chicago Board Options Exchange) се представя като най-голямата в САЩ борса за опции, втората в страната за търговия с ценни книжа и и най-голямата (по стойност) борса за търговия с ценни книжа в Европа. Неин е Cboe Volatility Index (VIX Index) - водещ измерител за движението на пазарите по света. Новината е повратен момент за целия сектор на т.нар. криптовалути, включително защото предполага, че сега той ще бъде подложен на по-строг регулаторен надзор и контрол. След съобщававането ѝ обменният курс на биткойн в Люксембург скочи за 20 минути с 5% до 10 500 долара в рамките на дневната търговия, след като ден по-рано бе изгубил 20%. Тази седмица е особено бурна за търгуващите, тъй като в началото ѝ за 12 часа биткойн поскъпна с 1000 долара до ниво над 11 000 долара. В петък управителят на централната банка на Франция предупреди, че биткойн е спекулативен инструмент и инвестиращите в него го правят на собствен риск. \"Трябва да сме пределно ясни - биткойн по никакъв начин не е валута и дори не е криптовалута. Това е спекулативен актив. Стойността му и изключителната му волатилност не се основаван на никаква икономическа база и никой не носи отговорност за това.\"", "date": "2017.12.01", "title": "САЩ позволиха търговия с договори за биткойн на големи традиционни борси"}
{"url": "http://www.dnevnik.bg/sport/2017/12/01/3089317_prezidentut_na_uefa_shte_se_sreshtne_s_borislav/", "text": "Президентът на УЕФА Александър Чеферин ще пристигне на посещение в София на 11 декември, съобщи сайтът на Българския футболен съюз (БФС). Той идва по покана на президента на БФС Борислав Михайлов. Той ще бъде придружен от директора на отдел \"Национални асоциации\" Зоран Лакович. По време на посещението си Чеферин ще има няколко срещи, включително с министър-председателя Бойко Борисов и кмета на София Йорданка Фандъкова. На разговорите ще присъстват и кметове на други градове. \"Чеферин и Михайлов поддържат отлични отношения и работят заедно в изпълнителния комитет на европейската футболна централа, като президентът на Българския футболен съюз е председател на Комисията за развитие на футбола и техническа подкрепа\", посочват от БФС. От футболният съюз допълват, че президентът на УЕФА \"ще използва случая да разгледа подробно базата (на националните отбори в Бояна), която лично откри на 17 ноември 2016 г.\"", "date": "2017.12.01", "title": "Президентът на УЕФА ще се срещне с Борислав Михайлов и Бойко Борисов в София"}
{"url": "http://www.dnevnik.bg/sport/2017/12/01/3089586_s_ochakvana_pobeda_roma_se_dobliji_na_chetiri_tochki/", "text": "Рома\" спечели 11-ата си победа за сезона в Серия А и се доближи на четири точки от върха. \"Вълците\" се наложиха с 3:1 срещу \"Спал\" у дома. Римляните нямаха затруднения да вземат трите точки срещу борещия се за спасяването си съперник. Предизвикателството пред \"Спал\" стана още по-трудно в деветата минута, когато Фелипе получи директен червен картон за задържане. \"Рома\" отправи 37 удара към вратата на съперника, като 15 от тях бяха точни. Домакините поведоха в 19-ата минута, когато Стефан ел Шаарави изведе отлично Един Джеко в наказателното поле и босненецът вкара. В 32-ата вратарят на \"Спал\" спаси силен удар, но при продължението на атаката Строотман стреля мощно и удвои. \"Рома\" стигна до трети гол в 53-ата минута - Коларов центрира от ляво и Пелегрини с глава беше точен. Три по-късно при една от малкото си възможности гостите получиха дузпа. Вивиани пропусна, но при добавката вкара за 1:3.", "date": "2017.12.01", "title": "С очаквана победа \"Рома\" се доближи на четири точки от водача"}
{"url": "http://www.dnevnik.bg/sviat/2017/12/01/3089585_avstriia_shte_iska_finansovi_bonusi_za_stranite_v_es/", "text": "Двете партии, които преговарят за управляваща коалиция в Австрия, заявиха в петък, че планират да използват оттеглянето на Великобритания от Европейския съюз за предоговаряне на рамковия договор за ядрената енергия в съюза с идея държавите, в които няма АЕЦ, да се ползват от финансови облаги. Консервативната Народна партия (OVP) на младия външен министър Себастиан Курц и крайно дясната Партия на свободата (FPO) обявиха, че ще продължат безядрения статут на страната и ще го защитават и на международната сцена. Въпреки, че вложи близо 7 милиарда долара в първата си атомна централа край Цвентендорф, тя никога не е работила, защото малко преди завършването ѝ австрийците решиха на референдум през 1978г., че не искат подобен източник на енергия. Няколко от съседите на Австрия, обаче, имат ядрени централи. Германия се отказа от тях и постепенно ще ги затвори, но Унгария, Словакия и Чехия планират да използват своите още десетилетия и да вложат милиарди евро за разширяването им с нови реактори руско производство. Австрийските правителства винаги са протестирали срещу непосредственото съседство с централите в Пакш, Бохунице и Темелин. Според източници на \"Ройтерс\" новото правителство във Виена ще положи клетва на 20 декември. Австрия е страната, която в средата на 2018г. ще поеме от България председателството на Европейския съвет и ще може да включи и този въпрос в дневния ред на 28-те страни членки. Готовност да се използва австрийското председателство изрично заяви в петък Елизабет Кьостингер, председател на Народната партия и главен преговарящ за коалиционното правителство. Постигането на съгласие от партньорите за отваряне на фундаментални договори на ЕС, обаче, трудно ще срещне подкрепа, допълна агенцията. В съвместното изявление след днешните преговори, поветени на политиката за околната среда, двете партии обявиха, че планират \"да се намесим в контекста на преговорите за Брекзит в полза на преразглеждане на договора за Евратом с цел страните, които напълно са се отказали от ядрената енергетика или искат да го направят в бъдеще, да имат финансова полза от подобна позиция\". Не се уточнява какво се разбира под финансова полза или предимство, но преди две години Виена остро критикува държавните гаранции и субсидиите от правителството в Лондон за новата АЕЦ в Хинкли Пойнт. По официални данни от лятото на 2017г. тя ще струва 50 милиарда паунда на данъкоплатците, което е 8 пъти повече от първоначалните изчисления от 2013г. В петте страници изявление на OVP и FPO се казва още, че до 2030г. цялото производство на електроенергия в Австрия трябва да става от възобновяеми източници. По данни на Евростат в момента над 30% от производството на енергия в страната идва от ВЕИ. По този фактор Австрия се нарежда след Швеция, Финландия и Латвия.", "date": "2017.12.01", "title": "Австрия ще иска финансови бонуси за страните в ЕС без ядрени централи"}
{"url": "http://www.dnevnik.bg/politika/2017/12/01/3089587_vladislav_goranov_po_sredata_sme_na_putia_kum/", "text": "Министърът на финансите Владисав Горанов е на мнение, че българската икономиката се справя добре, а стандартът на живот на българите е по средата на пътя към средното европейско ниво. \"Българските граждани работят или поне по-голямата част от тях. Далеч сме от средноевропейското ниво, но сме по средата на пътя. От 28% БВП от средното за европейското ниво стигнахме около 50%. Ръстът на икономиката дава възможности за повече разходи. Част от успехите на българската икономика се дължат на това, че се ползваме с позитивите и негативите на европейския пазар\", заяви Горанов в интервю за БНТ. Мнозина не бързат да си купят най-новия модел Мерцедес По въпроса с  мораториума върху нови лекарства и лечения , той заяви, че \"много държави не бързат да си купят последния модел Мерцедес, преди да са използвали докрай старото оборудване, което имат\". Предложението за мораториум беше  прието на първо четене в парламента като част от проекта за бюджета на НЗОК за 2018 г.  и  по думите на управителя на касата Камен Плочев  се прави, за да й се даде една година за \"отдих\" от големите разходи за лекарства. \"В българската здравна система има стопроцентов набор от медикаменти, които могат да задоволят всички потребности на пациентите. Големите фармацевтични компании искат да продадат на малкия български пазар скъпи лекарства, без да е сигурно, че те превъзхождат тези, които са произведени преди една година\", обясни Горанов. Черните знамена на БАН не били новина \"Това не новина\", заяви министър Горанов, попитан как се е почувствал заради с пуснатите черни знамена  от фасадата на Българската академия на науките (БАН) като форма на протест заради недостатъчното средства в бюджета за следващата година. \"Новина е, че има 65 млн., освен 5-те, които се добавиха към бюджета на БАН, които са планирани за научни проекти в националния бюджет\", каза Горанов. Той обясни, че от академията могат да кандидатстват и по европроекти. \"Защото все по-често, когато говорим за ограничен ресурс, за ниски данъци, за малка преразпределителна роля на държавата, трябва да търсим сметка за това кой лев от парите на българския данъкоплатец носи добавена стойност. И тяхната претенция, че те трябва да бъдат обезпечени с ресурс, а след това евентуално да се търси сметка какво са произвели, е прибързано\", каза Горанов за работещите в БАН. \"Има достатъчно ресурс, подготвили сме целеви теми, по които да може да се кандидатства, които държавата да възложи\", добави той и посочи пример от тази година, когато в края на 2016 година държавата е дала пари на БАН и е поставила конкретни цели. \"Моля, институтите на БАН да отговорят на въпроса как се решава демографският проблем, имаше теми в екологията, теми в енергетиката... И този подход за нас е по-добрият\", обобщи той. Има пари за Зографския манастир и \"Александър Невски\" Горанов определи държането на БСП по въпроса с гласуването на бюджета като \"инатлък\", който е характерен за всяка опозиционна партия в тази ситуация, включително и за ГЕРБ, когато не е била управляваща. Той допълни, че \"заклинанията в политиката не са добра формула\", но на този етап от ГЕРБ не мислят за общо управление с БСП. Владислав Горанов обяви, че ще бъдат отпуснати пари за ремонта на храм паметника \"Св. Александър Невски\" в София и на храма в българския манастир в Атон, като правителството ще ги гласува на заседанието си на 6 декември. Информацията публикува и министър-председателят Бойко Борисов в профила си в социалната мрежа \"Фейсбук\". \"Разговарях с българския патриарх Негово Светейшество Неофит. Уверих го, че на редовното си заседание в сряда, 6 декември, Министерският съвет в присъствието на игумена на Зографската света обител архимандрит Амвросий ще отпусне необходимите средства за ремонта на южното крило на манастира \"Свети Георги Зограф\" в Атон. Всякакви спекулации по темата от страна на БСП са злонамерени и неверни. За делата има кой да ни съди\", написа Борисов. Днес парламентарната група на \"БСП за България\" обяви, че ще сезира Конституционния съд  заради процедурата по приемане на държавния бюджет  за 2018 г. Поводът е прегласуването на единственото прието на второ четене предложение на социалистите - за отпускане на 1.13 млн. лв. за ремонти дейности за Патриаршеската катедрала \"Св. Александър Невски\" и Зографския манастир,  при което снощи то бе отхвърлено . Борисов е лидерът на ГЕРБ, защото е \"европейски признат\" Министърът на финансите каза още, че не вижда нищо лошо в това да няма други кандидати за лидер на ГЕРБ освен Бойко Борисов, защото той е един от \"европейски признатите политици с идеи, с ценности\" \"Когато отборът е успешен, не се сменят централните нападатели\", каза Горанов.", "date": "2017.12.01", "title": "Владислав Горанов: По средата сме на пътя към средноевропейското ниво"}
{"url": "http://www.dnevnik.bg/photos/2017/12/01/3089037_fotogaleriia_svetovnite_snimki_na_denia_-_1_dekemvri/", "text": "Дъждовен ден в Коломбо, Шри Ланка.", "date": "2017.12.01", "title": "Фотогалерия: Световните снимки на деня - 1 декември 2017 г."}
{"url": "http://www.dnevnik.bg/bulgaria/2017/12/01/3089593_trima_ot_grupata_na_kilurite_ostavat_v_zatvora_dojivot/", "text": "Трима от групата за мокри поръчки, известна като \"Килърите\", ще лежат в затвора доживот без право на замяна, реши Върховният касационен съд (ВКС) днес. Присъдата беше потвърдена от последната съдебна инстанция за сочения като ръководител на престъпната група Петър Стоянов-Сумиста, Георги Вълев и Васил Костов-Кеца. През май 2016 г.  Варненският апелативен съд  произнесе три доживотни присъди без право на замяна на Петър Стоянов-Сумиста (подбудител), Васил Костов-Кеца (подбудител и помагач) и Георги Вълев (подбудител) за две убийства, а на Янко Попов-Туцо (помагач) беше определено наказание от 10 години затвор. Те бяха признати за виновни за убийствата на търновския адвокат Петър Лупов и на шуменския бизнесмен Румен Рачев и от Окръжния съд в Шумен през 2013 година. Групата е от шестима членове, но Райчо Стойнев беше оправдан от предишната съдебна инстанция, а Владимир Филев (извършител) не е подсъдим, защото е починал. Така делото стигна до ВКС по жалби на останалите четирима души. \"Килърите\" беше една от знаковите акции в мандата на Цветан Цветанов като вътрешен министър, които тогава задължително имаха имена. Съдебният процес започна през 2011 година. Престъпната група беше осъдена още за палежи, взривове, побои, лихварство и незаконни оръжия.", "date": "2017.12.01", "title": "Трима от групата на \"Килърите\" остават в затвора доживот"}
{"url": "http://www.dnevnik.bg/sviat/2017/12/01/3089601_voenniiat_prestupnik_slobodan_praliak_se_e_samoubil_s/", "text": "Слободан Праляк - бившият командващ силите на боснанските хървати по време на гражданската война в бивша Югославия, се е самоубил, поглъщайки цианкалий. Това са предварителните заключения от аутопсията, съобщи в петък прокуратурата на Холандия. В драматична сцена като от шпионски роман 72-годишният хърватин стана от мястото си в залата на трибунала за бивша Югославия в Хага след като бе потвърдена 20-годишната му присъда и изпи малко шишенце, обявявайки, че е погълнал отрова. Смъртта му бе обявена малко по-късно в близката болница, а властите започнаха независимо разследване как отровата е стигнала до строго охранявания затвор. Токсикологичния тест е показал, че в кръвта му има концентрация на калиев цианид. \"Това е довело до спиране на сърцето му и се превърнало в предполагаема причина за смрътта\", допълва прокуратурата. Още в първите часов след инцидента специалисти коментираха, че от видяното по телевизионните екрани подозират поглъщане на натриев цианид. Ако се приеме, че в шишенцето е имало 10 мл концентриран разтвор на този цианид, това би означавало 30 пъти повече от смъртоносната доза, която е 100-200 милиграма. Натриевият цианид се намира относително лесно, а симптомите от убийственото му действие се появяват не повече от няколко минути след поглъщане.", "date": "2017.12.01", "title": "Военният престъпник Слободан Праляк се е самоубил с цианкалий"}
