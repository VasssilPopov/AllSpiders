{"url": "https://www.dnevnik.bg/sport/2019/07/06/3935072_cska_obiavi_gotovnost_za_noviia_sezon_s_ubeditelna/", "text": "ЦСКА спечели последната си приятелска среща преди началото на сезона. Червените се наложиха с 3:0 срещу \"Вихрен\" три дни преди да приемат \"Титоград\" в двубой от квалификациите в Лига Европа. Греъм Кери даде преднина на състава в 27-ата минута. След почивката треньорският екип на ЦСКА направи промени, като пусна в игра основния състав. В 53-ата минута Али Соу удвои, а половин час по-късно Рубен Пинто вкара третия гол. Треньорът Добромир Митов каза, че отборът му е готов за сезона. Въпреки това той иска съставът да подобрява представянето си във всички фази. Във вторник ЦСКА приема черногорския \"Титоград\" в мач от първия квалификационен кръг в Лига Европа. Двубоят е от 20.30 часа на стадион \"Българска армия\".", "date": "2019.07.06", "title": "ЦСКА обяви готовност за новия сезон с убедителна победа (видео)"}
{"url": "https://www.dnevnik.bg/ot_vas/novini_ot_vas/2019/07/06/3934930_edno_ot_nai-chestite_narusheniia_pri_mol_paradais_-/", "text": "Едно от най-честите нарушения при мол Парадайс - раят за нарушителите Видеото  тук. Тази публикация е част от съвместен проект между \"Дневник\" и приложението  \"Гражданите\"  за намаляване на нарушенията по пътищата.", "date": "2019.07.06", "title": "Едно от най-честите нарушения при мол Парадайс - раят за нарушителите"}
{"url": "https://www.dnevnik.bg/sport/2019/07/06/3935009_nadal_i_federer_produljavat_uvereno_vuv_vtorata/", "text": "Носителят на 18 титли от Големия шлем Рафаел Надал премина вихрено в четвъртия кръг на \"Уимбълдън\". 33-годишният испанец се очакваше да има трудности, но се справи уверено с 6:2, 6:3, 6:2 с французина Жо-Вилфред Цонга за 1.48 часа игра. Надал показа високо ниво, като записа 34 печеливши удара и едва 12 непредизвикани грешки. В следващия кръг испанецът ще срещне победителя от мача между португалеца Жоао Соуса и Даниел Еванс от Великобритания. Друг от големите фаворити Роджър Федерер също премина сравнително лесно във втората седмица. Поставеният под №2 швейцарец преодоля със 7:5 ,6:2, 7:6 (4) Лука Пуи. Французинът, който игра полуфинал на Australian Open в началото на годината, не можа да се противопостави на Федерер. Носителят на 20 титли от Шлема игра силно във важните моменти и се класира за рекорден 17-и път в четвъртия кръг. Там той ще се изправи срещу Матео Беретини от Италия. Надал и Федерер могат да се срещнат на полуфинал при успех в следващите си два мача в Лондон. Двамата играха именно в тази фаза на последния турнир от Големия шлем - \"Ролан гарос\", когато Надал победи и впоследствие триумфира с титлата. При жените Серена Уилямс продължава напред. 37-годишната американка, която преследва 24-а титла от Шлема, отстрани с 6:3, 6:4 германката Юлия Гьоргес.", "date": "2019.07.06", "title": "Надал и Федерер продължават уверено във втората седмица на \"Уимбълдън\""}
{"url": "https://www.dnevnik.bg/sviat/2019/07/06/3935028_desetki_zadurjani_pri_antipravitelstveni_protesti_v/", "text": "Над сто души са били задържани на антиправителствени митинги в Казахстан днес на фона на продължаваща вълна от обществено недоволство от предаването на властта, което се възприема като дирижирано, предаде Асошиейтед прес. За първи път протести разтърсиха тази централноазиатска държава през пролетта, когато дългогодишният президент Нурсултан Назарбаев изненадващо подаде оставка и определи свой наследник, който да го замести. Мнозина в Казахстан гледат на този ход като на опит на Назарбаев и неговите съюзници да затвърдят властта си. Съюзникът на Назарбаев Касим-Жомарт Токаев спечели 70 на сто от гласовете на извънредни президентски избори през юни. Над 4000 души бяха задържани при антиправителствени протести в цялата страна в деня на вота. Протестите избухнаха отново днес, когато Назарбаев става на 79 години. Независимият сайт Vlast.kz съобщи, че близо 100 души са били задържани в центъра на най-големия град в страната Алмати. Полицията е блокирала движението в района на протеста в града, организиран по призива на живеещия в изгнание магнат Мухтар Аблязов, който е яростен противник на управляващия елит. На кадри, показващи как полицията разпръсква демонстрацията, може да се види как служители на силите на реда задържат хора от тълпата, някои от които изглеждат непълнолетни, уточни АП. Агенция КазТаг съобщи за няколко тийнейджъри сред арестуваните. Според агенцията полицейските служители заплашвали журналистите, които се опитвали да интервюират протестиращите. KazTag и други медии съобщиха, че интернет връзката изглежда е била блокирана в зоната на протеста в Нур Султан, допълва АП. Руската информационна агенция Интерфакс съобщи за десетки задържания и в столицата Нур Султан, както и в градовете Шимкент, Караганда и Орал. Казахстанските власти по-рано предупредиха гражданите да не участват в несанкционираните митинги и да отхвърлят призива на Аблязов, който според тях е опит да се предизвика силова полицейска реакция, отбелязва АП./БТА", "date": "2019.07.06", "title": "Десетки задържани при антиправителствени протести в Казахстан"}
{"url": "https://www.dnevnik.bg/sport/2019/07/06/3935027_snimka_na_denia_dvama_shampioni_ramo_do_ramo_na_korta/", "text": "Серена Уилямс и Анди Мъри стартираха успешно участието си в смесените двойки на \"Уимбълдън\". Двамата надиграха с 6:4, 6:1 германеца Андреас Мийс и Алекса Гуарачи от Чили.", "date": "2019.07.06", "title": "Снимка на деня: Двама шампиони рамо до рамо на корта"}
{"url": "https://www.dnevnik.bg/sport/2019/07/06/3934808_tur_dyo_frans_2019_dominaciiata_na_ineos_sreshtu/", "text": "С етап в белгийската столица Брюксел започва 106-ата  Обиколка на Франция , най-голямото колоездачно състезание. В продължение на три седмици, 21 етапа и общо 3480 километра най-добрите колоездачи в света ще се борят за легендарната жълта фланелка. През 2019 г. състезанието е белязано от стотната годишнина от въвеждането на жълтото трико като отличителен белег на лидера в генералното класиране. Началото е Белгия заради друга значима годишнина - 50 г. от първата победа на легендата Еди Меркс, впоследствие спечелил общо пет път Тур дьо Франс. Специалистите и участниците предричат 106-ия Тур да бъде един от най-отворените в последните години заради профила, подбран от организаторите и заради наличието на много равностойни състезатели. На старт в Брюксел застава миналогодишният победител Герант Томас, който ще опита да защити титлата си. Уелсецът обаче не е единственият коз на \"Инеос\" и не е единствен с претенции за крайната победа. Битката за жълтата фланелка Стар отбор в нови дрехи - това се очаква да видят феновете на колоезденето във Франция, след като \"Инеос\" се насочва към своя първи Тур. Британският отбор, който до началото на месец май се казваше \"Скай\", смени своята собственост и спонсор след успешни 10 години. В този период тимът спечели шест пъти Тура и по веднъж Джиро д’Италия и Вуелта Испания, за да се превърне в един от най-успешните в историята. Сега \"Инеос\" има не един, а двама лидери - Герант Томас и младият му съотборник Еган Бернал. Макар да е само на 22 години колумбиецът вече е сочен като фаворит №1. \"Годините са важно нещо в колоезденето, но не и най-важното. Въпросът е дали си готов, а Еган е готов, уверявам ви. Той натрупа много опит и има силен отбор\", каза мениджърът на \"Инеос\" сър Дейв Брейлсфорд преди началото на Тура. Ако спечели колумбиецът ще е третият най-млад шампион и най-младият в последните 80 години. През сезона той вече впечатли с победи в Париж-Ница и Обиколката на Швейцария. От \"Инеос\" обявиха, че влизат с двама лидери в състезанието, което им дава по-голям шанс за успех. Представянето на Томас и Бернал ще определи кой ще бъде във водещата роля и след началото. \"Много хора казват, че това ще бъде отворен Тур, но се надявам да грешат. За мен е най-важно нашият отбор да спечели. Не усещам напрежение, защото вече спечелих Тура. Амбициран съм да го направя пак, разбира се\", каза 33-годишният Томас. Голямото предимство на британския отбор е опитният състав, който през тази година има само една промяна. Томас и Бернал ще имат за подкрепа опитните Ваут Пулс, Михал Квятковски и Люк Роу. Останалите са Джани Москон, Джонатан Кастровиехо и холандецът Дилан ван Барле, който влиза на мястото на Крис Фрум. Колоездачите на \"Инеос\" не са единствените фаворити за Тура. Най-важното подгряващо състезание преди него беше спечелено от датчанина Якоб Фулсанг. Колоездачът на \"Астана\" триумфира за втори път в надпреварата след 2017 г., но в своята кариера никога не е бил по-напред от 7-о място в Тура. През този сезон Фулсанг вече взе четири победи и се намира в най-добрата форма в живота си. Силният отбор на \"Мовистар\" също е с две опции за Тура - Найро Кинтана (две втори и едно трето място) и Микел Ланда. Наличието на много етапи с голяма надморска височина дава предимство на колумбиеца, но баскът Ланда се представи отлично в Джирото (завърши четвърти) и сега е амбициран за подиум. В тима е и световният шампион Алехандро Валверде, който обаче ще кара като помощник на двамата. Според експертите присъствието на 39-годишния ветеран е и, за да потушава напрежението между Кинтана и Ланда. Френските надежди в Тура се крепят на Ромен Барде (втори през 2016 и трети през 2017 г.) и Тибо Пино (трети през 2014 г.). Колоездачите на AG2R и FDJ имат на разположение силни отбори, но над тях тегнат и много големите очаквания на местната публика. \"Да си французин в Тура винаги е по-различно, но аз съм свикнал. Не мисля, че това е последният ми шанс, за да говорим за сега или никога\", каза 29-годишният Пино. С не по-малки амбиции в Тура стартират Адам Йейтс (\"Мичълтън Скот\"), Стивън Краусвайк (\"Йъмбо Висма\"), Дан Мартин (UAE Emirates), Ригоберто Уран (EF Drapac), Ричи Порт (\"Трек\") и Емануел Бухман (\"Бора\"), всички те с класирания в Топ 10 на надпреварата. Шампионът от 2014 г. Винченцо Нибали завърши втори в Джирото, а в Тура ще бъде със свободна роля. \"След шестия етап, който е първият финал на изкачване ще знам каква ще бъде формата ми\", каза предпазливо италианецът. Дебютант в Тура е испанецът Енрик Мас, но колоездачът на \"Декьонинк Куикстеп\" вече показа своите качества с второ място в миналогодишната Вуелта. Петер Саган и историята Във втората по престиж категория - тази за зелената фланелка, отново има един неоспорим фаворит. Петер Саган се завръща в Тура, за да преследва за седми път победата в тази класация, с което ще излезе начело пред Ерик Цабел, с когото имат по шест. \"Винаги е приятно да си в Тур дьо Франс. Целта ми е седма фланелка, но не знам какво ще се случи. Надявам се всичко да мине добре, макар конкуренцията винаги да е много голяма\", каза Саган преди началото на състезанието. Трикратният световен шампион е доказал, че може да печели спринтове и по-трудни етапи, което му дава предимство срещу останалите му съперници. Голяма част от тях дори обявиха, че не гледат към фланелката. Австралиецът Майкъл Матюс, който единствен наруши серията на словака от 2012 г. насам и спечели през 2017 г., се изключи от битката. \"Не съм тренирал толкова много, защото от тима искаха да бъда в друга роля. За да биеш Саган трябва да си на 100%, но в момента аз не съм\", каза Матюс. Останалите спринтьори Елиа Вивиани и Калеб Юън участваха и в Джирото, като може да предпочетат да си спестят тежката трета седмица и да не карат докрай в Тура. Холандецът Дилан Хроневехен е сред най-бързите спринтьори, но не се справя с изкачванията. В битката за зелената фланелка ще бъде и норвежецът Александър Кристоф. Големите отсъстващи През 2019 г. Тур дьо Франс ще бъде белязан и от отсъствия на знакови фигури за състезанието. Четирикратният шампион Крис Фрум, който се целеше в пета титла, която да го изравни с легендите Еди Меркс, Жак Анкетил, Бернар Ино и Мигел Индураин,  счупи бедрена кост  и претърпя куп други травми по-малко от месец преди старта. Отсъствието на Фрум дава увереност на много други колоездачи, че имат шанс за успех. Това е първият път от 2012 г., в който Фрум няма да участва в Тура. В този период британецът записа четири победи, а по веднъж беше втори и трети. Само през 2014 г. Фрум не завърши. На старта в Брюксел няма да застане и вторият от миналата година  Том Дюмулен . След падане в Обиколката на Италия и контузия в коляното холандецът се насочи към Тура. Впоследствие обаче възпаление не му позволи да се възстанови. Като още по-голям шок най-вече за публиката дойде и новината, че Марк Кавендиш не попадна в състава на своя тим Dimension Data за Тура. Британският спринтьор, който има 30 етапни победи и е втори в тази класация зад Меркс (34), участваше неизменно всяка година от 2007-а насам. В последните сезони Торпедото от остров Ман се бори с имунни заболявания, които не му позволяват да върне формата си. Къде ще се реши състезанието С едва 54.8 километра бягане по часовник в Тур дьо Франс, състезанието ще бъде за силните катерачи. Планинските етапи обаче няма да са единствените с тежест за генералното класиране. Още във втория ден могат да се получат първите разлики заради отборното бягане по часовник от 27.6 км в Брюксел. Другият много важен етап в първата седмица е шестият - тогава е първият финал на изкачване Ла Планш де Бей Фий. Изкачването е дълго 7 километра със среден наклон 8.7% и ще бъде преодоляно за четвърти път в историята на тура. Новото в него е последен километър, който е много стръмен (наклон до 24%), при това на настилка без асфалт. Втората седмица ще затрудни групата с поредица от три много важни етапа – 13-и, 14-и и 15-и. Първият от тях е индивидуално бягане по часовник с дължина 27 километра, а след това има два финала на изкачвания. 14-ият етап е само 117 километра, но завършва на митичната Кол дю Турмале в Пиренеите. Най-често включваното изкачване в тура е с дължина 19 километра и среден наклон 7.4%, като е от висша категория. Финалът е на 2115 метра надморска височина. Следващият етап е на височината Прат д'Албис – 11.8 километра с наклон 6.9%. В третата седмица важните етапи са 18-и, 19-и и 20-и. Първият от тях е дълъг 207 километра между Ембрун и Валоар, а трите височини в него са над 2000 метра. Финалът е на 18-километрово спускане след митичната височина Кол дю Галибие (2642 м 23 км с наклон 5.1%). Вторият от трите алпийски етапа завършва на 2113 метра на височината Монте де Тин. Преди това колоната ще преодолее две сериозни изкачвания, сред които и Кол де л'Изеран (2770 метра), включено в тура седем пъти, за последно през 2007 г. Последният планински етап е дълъг само 131 километра, но с три изкачвания. Започва се с Корме де Рослен, след това Кот де Лонжфоа и накрая Вал Торенс. Групата ще финишира на 2365 метра, като това е най-високо разположеният ски курорт в Европа.", "date": "2019.07.06", "title": "\"Тур дьо Франс 2019\": Доминацията на \"Инеос\" срещу всички останали"}
{"url": "https://www.dnevnik.bg/evropa/2019/07/06/3933975_moiata_cel_sa_suedineni_evropeiski_shtati_ili/", "text": "Макар малко след  номинацията си за председател на Европейската комисия  Урсула фон дер Лайен като цяло да запази мълчание, най-дългогодишният член на кабинета на Ангела Меркел е давала доста интервюта през годините. Тя ръководеше министерствата по семейните и по социалните въпроси,  преди да стане министър на отбраната  през 2013 г. \"Политико\" обобщава нейни изказвания по въпроси от външната политика до равенството между половете. Европейска интеграция Един цитат се повтаряше особено много, откакто името й започна да се върти като вариант на Европейския съвет по-рано тази седмица: \"Моята цел е Съединени европейски щати по модела на федерални държави като Швейцария, Германия и САЩ\", заяви Фон дер Лайен пред сп. \"Шпигел\" през 2011 г. Тя повтори призива си за федерален ЕС в интервю за \"Ди Цайт\" през 2016 г., като добави: \"Представям си Европа на моите деца и внуци не като хлабав съюз на държави в капана на национални интереси\". Като министър на отбраната тя настояваше за повече сътрудничество в сигурността на ЕС, призовавайки за \"отбранителен съюз\" и за създаването на \"армия на европейци\". Отбрана и външна политика Фон дер Лайен работи с Франция за по-тясно военно сътрудничество. Нейната идея за общи европейски въоръжени сили е малко по-различна от тази на френския президент Еманюел Макрон – \"армия на европейци\", а не \"армия на ЕС\". През ноември миналата година тя каза, че отговорността за европейските войски не трябва да бъде \"централизирана\", а да остане в съответните правителства. Подчерта, че европейското военно сътрудничество не е в конкуренция с НАТО, като каза, че по въпросите на отбраната \"ние искаме да останем трансатлантически, но искаме да станем и по-европейски\". Призова за край на изискването за единодушие в ЕС по външнополитически въпроси и каза, че блокът трябва да е способен на единна военна намеса, когато е необходимо. \"Европа трябва да може да действа независимо точно в тези области, в които Европа трябва да действа независимо\", допълни тя. Русия, Китай и САЩ Макар да предупреди за риска от военна ескалация срещу Русия (отхвърли през 2014 г. доставки за Украйна на оръжия, за което смяташе, че може да изостри конфликта), Фон дер Лайен настоя за твърда позиция към Москва. \"Президентът Путин не цени слабостта. Подмазването или задоволяването не го правят по-приятелски настроен\", заяви тя миналата година, като добави, че макар да иска по-добри връзки с Русия и да е отворена за диалог, \"вижда фактите: Русия анексира Крим, тя задушава Източна Украйна. Алепо бе погребан под килим от бомби от руски самолети\". През януари предупреди, че Европа не обръща достатъчно внимание на Китай, като каза: \"Там, където Русия атакува военно в киберпространството, Китай атакува с икономически средства. Китай ни ухажва с приятелско лице. И затова ние често не забелязваме колко целенасочено преследва целите си. И колко умно\". Фон дер Лайен освен това отправи критики към китайския авторитаризъм и контрол върху гражданите. Като министър на отбраната тя отвърна на президента на САЩ Доналд Тръмп и на обвиненията му, че Германия не изпълнява задълженията си към НАТО. Миналата година Фон дер Лайен, която е живяла в САЩ, каза пред \"Ди Цайт\": \"Една част от обществото в САЩ е забравило какво направи Америка някога велика... оптимизъм, инициативен дух, представа за себе си като за средище на многообразие\". Добави, че \"Америка е нещо повече от президентите си\". Брекзит Фон дер Лайен гледа подобно на много европейски политици на решението на Великобритания да напусне ЕС като на трагедия. В интервю за вестник \"Берлинер Моргенпост\" миналата година тя каза: \"Факт е, че с Брекзит всички губим\". Отправи критики към \"кухите обещания, напомпани от популисти, преди референдума\". Все пак подчерта, че макар да иска британците да останат в ЕС, \"те гласуваха да напуснат\". Като министър на отбраната заяви, че Великобритания и ЕС ще си сътрудничат по въпроси за сигурността в бъдеще. Няма обаче да позволи специално отношение към Обединеното кралство след Брекзит. В интервю за \"Билд\" в деня след референдума заяви: \"Искаме добро партньорство с Великобритания в бъдеще. Но ако определим специален път за Великобритания, други партньори като Норвегия ще поискат същото. Правилата трябва да са еднакви за всички\". Върховенство на закона, миграция В разгара на кризата с мигрантите през 2015 г. Фон дер Лайен критикува Унгария за използването на сълзотворен газ срещу търсещи убежище, като каза: \"Това е неприемливо и е против европейските правила, които имаме.. Бежанците имат право на достойно отношение\". През 2017 г. разгневи Полша, като каза, че \"здравословната демократична съпротива на младото поколение в Полша заслужава да бъде подкрепена\". В дълго интервю за възхода на популизма за \"Шпигел\" през 2016 г. отбеляза: \"Може би ние като демократи вярвахме твърде дълго време, че демокрацията е толкова силна, толкова убедителна, толкова брилянтна, че нейният победен марш не може да бъде спрян. Сега осъзнаваме, че демокрацията може да се влоши, ако не се грижим за нея\". Добави: \"Не демокрацията се промени, а демократите\". През 2014 г. временно прие сирийски бежанец в дома си и му помогна да си намери стаж. \"Той обогати живота ни\", каза Фон дер Лайен. През 2016 г. обяви планове за обучение на бежанци в армията в области като медицина и технологии. \"Идеята е, че един ден те ще се върнат в Сирия и ще помогнат с възстановяването\", обясни тогава. Равенство на половете, семейства, ЛГБТ Пресата преди време обичаше да я нарича \"супермама\" (тя има седем деца). Дълго време настояваше за необходимостта от равенство между половете и равно заплащане. Подкрепи прилагането на квоти за жени в ръководството на компании и във въоръжените сили на фона на яростна съпротива от нейната консервативна партия, включително и от Меркел. Настояваше за по-справедлива семейна политика. Веднъж каза: \"За мен равенството е постигнато, когато мъжете не биват обиждани, че са слабаци, ако се грижат за бебето си или за немощния си баща\". Защитаваше правото на хомосексуалните двойки да сключват бракове (което Германия легализира през 2017 г.). Навлече си гнева на партийните си колеги, като призова ЛГБТ двойките да имат право да осиновяват: \"Не знам да има изследване, според което децата, отгледани от (родители от един пол), се развиват различно от децата, израснали в хетеросексуални бракове\".", "date": "2019.07.06", "title": "\"Моята цел са Съединени европейски щати\", или възгледите на Урсула фон дер Лайен"}
{"url": "https://www.dnevnik.bg/sviat/2019/07/06/3934880_edogan_uvolni_upravitelia_na_centralnata_banka/", "text": "Президентът на Турция уволни управителя на централната банка Мурат Четинкая и го замени с подуправителя Мурат Уйсал след като напоследък в бизнес средите усилено се говореше за растящо недоволство на Реджеп Тейи Ердоган, че централният банкер не понижава лихвите, съобщи \"Ройтерс\". Указът е публикуван тази нощ в турския Държавен вестник Resmi Gazete без да се посочва официална причина за промяната. Четинкая бе на поста от април 2016 г. и президентът непрекъснато го призоваваше да понижава лихвите, за да стимулира чрез евтино кредитиране икономическия растеж. Но два източника на \"Ройтерс\" от правителствените среди казват, че през последните месеци са се засилили разногласията му за монетарната политика с министрите, отговарящи за икономиката. \"Президентът и финансовият министър (Берат Албайрак е зет на Ердоган - бел.ерд.) поискаха оставката му, но Четинкая им напомни за независимостта на банката и отказа да напусне\", казва един от източниците. В съобщението на централната банка от събота се казва, че тя ще продължи да действа независимо и че новият управител ще следва като основна цел поддържането на стабилността на цените. Данни от тази седмица показаха, че инфлацията се е забавила през юни до най-ниското равнище от година насам. Основната причина е високата база от миналата година и поевтиняването на храните, което потенциално създава възможност за първото понижаване на лихвите от валутната криза през 2018 г. насам. Анализатори очакват на заседанието на 25 юли централната банка да поведе малко по-свободна валутна политика, но при условие, че САЩ не наложат санкции на Анкара заради купуването на руските зенитни ракети С-400. Срокът Ердоган да намери решение на проблема, засягащ елитно американско оръжие като самолетите F-35, е 30 юли. През март турската икономика навлезе в рецесия за пръв път от 2009 г. През септември централната банка се опита да забави инфлацията и въпреки настояванията на Ердоган вдигна лихвите рязко с 6.25 пункта - от 17.75 на 24 процента. От началото на миналата година турската лира е изгубила 40% от обменната си стойност спрямо долара. \"Отстраняването на управителя на централната банка поражда съмнения за това колко сигурен може да се чувства човек на този пост и доколко банката е независима. В следващите месеци внимателно ще следи какво прави банката\", казва пред \"Ройтерс\" банкер от Истанбул, пожелал анонимност заради деликатността на ситуацията. \"Тези, които махнаха посред нощ управителя на централната банка, изгубиха правото да искат доверие към турската икономика. Централната банка на Турция е пленник, който държат в президентския дворец\", коментира Фаик Йозтарк, говорител на главната опозиционна Републиканска народна партия.", "date": "2019.07.06", "title": "Едоган уволни управителя на централната банка"}
{"url": "https://www.dnevnik.bg/sviat/2019/07/06/3934882_gruziia_zaprilicha_na_rusiia_-_edna_partiia_s_oligarh/", "text": "От няколко седмици в центъра на грузинската столица Тбилиси хиляди грузинци протестират срещу руското влияние в бившата съветска република. Пред парламента те издигат плакати, на които са изобразени бодлива тел, карта на Грузия и надпис на английски език, гласящ \"Грузия е окупирана от Русия\". Протестите бяха провокирани от една снимка, показваща как руският депутат и комунист Сергей Гаврилов е седнал на председателското място в грузинския парламент. Гаврилов беше част от руска парламентарна делегация, която посети Грузия във връзка със заседание на т.нар. Интерпарламентарна асамблея на православието, което се проведе в пленарната зала на парламента в Тбилиси. Форумът, в който участват предимно депутати от източноправославни страни, в момента се председателства именно от този руски депутат. Той е упрекван за това, че многократно е посещавал грузинските сепаратистки области Абхазия и Южна Осетия, признати единствено от Русия. След като недоволството прерасна в улични протести, комунистът Сергей Гаврилов и неговите руски другари напуснаха незабавно Грузия. На 20 юни полицията смаза със сила протеста пред сградата на парламента. Оттогава насам демонстрантите настояват за оставката на вътрешния министър. \"Грузия не трябва да става руска колония\" 28-годишната учителка по английски Мари Канчавели също участва в протестите. Всяка вечер тя се присъединява към демонстрантите, носейки плакат със следния надпис: \"Майка ми също би излязла да протестира, но би загубила работата си\". Това послание изразява страховете на много от опозиционно настроените грузинци. Канчавели говори свободно руски език, но предпочита да отговаря на английски. \"Зачеркнах руския след събитията от 2008 година\", казва тя, имайки предвид руско-грузинската война. Темата за Русия доминира разговорите и речите на събиращите се пред парламента хора. \"От 30 години настояваме, че Грузия трябва да остане свободна държава, а не да се превръща в колония на един наш богат съсед\", казва Канчавели. Именно снимката на руския депутат Гаврилов, настанил се в креслото на шефа на грузинския парламент, е била капката, преляла чашата на търпението, допълва учителката по английски. Тя подчертава, че руските туристи не разбират протеста им. Така например една 20-годишна рускиня я била попитала дали протестът е законен. \"В нашата страна имаме свобода на мнението, затова всеки протест автоматично е разрешен\", отвърнала ѝ тя. Конфликтът с Москва За повечето грузинци Русия е окупатор, казва Петер-Андреас Бохман от бюрото на германската фондация \"Фридрих Науман\" в Тбилиси. И днес все още има напрежение по този въпрос, въпреки че след идването на власт на партията \"Грузинска мечта\" през 2012 година тонът към Москва стана по-мек, обяснява той. По демаркационната линия с Абхазия и Южна Осетия редовно се стига до инциденти. Тбилиси твърди, че контролираните от Русия въоръжени отряди се опитват да местят \"границата\" все по-навътре в грузинска територия. Освен това има и много случаи на отвличания на грузински граждани с цел получаване на откуп. Стабилното икономическо развитие от последните години, което се забелязва особено силно в столицата Тбилиси, не е в състояние да потуши политическото недоволство на хората. Подобно на съседните Русия и Турция, и в Грузия властта е концентрирана в ръцете на управляващата партия, зад която обикновено стои една могъща фигура. В случая с Грузия това е милиардерът Бидзина Иванишвили, който, според мнозина наблюдатели, вече \"притежава цялата страна\". Политическите процедури, каквито ги познаваме в Европа, в Грузия са почти невъзможни. А опозицията изобщо не е смятана за част от политическата система. Дори обратното - правят се опити тя да бъде унищожена. \"Въпреки уверенията, че страната се стремяла към членство в ЕС и НАТО, в Грузия фактически се изгражда един държавен модел по руски образец\", казва Петер-Андреас Бохман. Основните признаци за това, според него, са еднопартийната система, централизацията, корупцията, както и отсъствието на всякакво политическо съревнование в европейския смисъл на това понятие. Силно проруско лоби Демонстрантите пред парламента обвиняват грузинското правителство, че тайно разпродава страната им на руски олигарси. \"Това не е протест само срещу руската окупация - това е протест и срещу всички проруски настроени грузински политици, това е протест срещу руското лоби в страната\", казва Мариам Гегучадзе, друга участничка в протестите. Тя също предпочита да говори с нас на английски. Грузия не трябва да изпада в икономическа зависимост от Русия, убедена е тя и допълва, че \"на Русия изобщо не може да се разчита\". Прекратяването на полетите до Грузия тя тълкува като опит на Москва за поставяне на Тбилиси под натиск. Що се отнася до туристите в Грузия - добре дошли са всички, които не поставят под съмнение суверенитета и териториалната цялост на Грузия, казва младата грузинка. \"Не сме ксенофоби\", уверява тя и допълва, че в страната обаче се радвали само на онези туристи, които биха признали, че една пета от територията на Грузия е окупирана от Русия.", "date": "2019.07.06", "title": "Грузия заприлича на Русия - една партия с олигарх без политическа конкуренция"}
{"url": "https://www.dnevnik.bg/detski_dnevnik/2019/07/06/3933551_klasicheska_muzika_shte_zvuchi_otnovo_v_dvoreca_vrana/", "text": "Певци ще запознаят децата с приказната история за човешкия глас в концерт от музикално-образователната програма \"Фортисимо Фамилия\", която цели да насърчи интереса на децата към класическата музика. Концертът ще бъде в двореца \"Врана\" на 9 юли от 18 ч. и в него ще участват джаз певицата Кръстина Кокорска - Криста, тенорът Георги Султанов и певци от Националния филхармоничен хор. Диригент ще бъде Славил Димитров. Какви са разликите между соловото и хоровото пеене и какви видове гласове има - това децата ще могат да научат като посетят ателието \"Как се прави песента\". Началният час е 16 ч. До двореца \"Врана\" ще има организиран транспорт, а графика му ще бъде публикуван на Фейсбук страницата на \"Фортисимо фамилия\". Билетите са вече в продажба и могат да бъдат купени онлайн  тук .", "date": "2019.07.06", "title": "Класическа музика ще звучи отново в двореца \"Врана\""}
{"url": "https://www.dnevnik.bg/bulgaria/2019/07/06/3934593_sudut_cacarov_da_ne_krie_danni_za_komandirovki_v/", "text": "Прокуратурата не може да крие информация за това кога и на чии разноски български прокурори са посещавали Русия. Това става известно от решение на Административния съд София, с което се отменя мълчалив отказ на държавното обвинение по заявление за достъп до обществена информация на \"Дневник\". В него се иска данни за посещенията на български обвинители в Русия в периода 2012 -2019 година - дати, участници, тема и на чии разноски е била командировката. Заявлението беше изпратено на 12 март. В законоустановения 14 дневен срок не беше получен отговор от държавното обвинение, което е мълчалив отказ. При запитване, от информационния център на прокуратурата уточняваха, че заявлението е в правната дирекция, но оттам няма движение. Заявление с подобно питане  беше отправено и от \"Капитал\"  в началото на годината, но и на него прокуратурата не отговори. На сайта на държавното обвинение няма информация за това кога български прокурори са били на посещение в Русия. Подобни данни няма и на сайта на Висшия съдебен съвет (ВСС). Интернет страницата на руската прокуратура обаче показва, че през  май тази година заместник-главният прокурор Иван Гешев  е бил в Русия и е водил делегация с български обвинители. Темата на визитата според съобщението на Москва е била противодействие на финансирането на тероризма. В края на 2014 година руския генерален прокурор Юрий Чайка и Сотир Цацаров подписаха програма за сътрудничество. От нея става известно, че само за 2015 и 2016 г. е имало поне четири посещения - две на български прокурори в Москва и две - на руски прокурори в София. Юрий Чайка беше на посещение в България през септември 2017 г., а Цацаров му гостува през пролетта на същата година. Решението на Административния съд София, с което се отменя мълчаливият отказ, е окончателно. Съдия Антоанета Аргирова отбелязва, че \"информацията относно професионалната дейност на прокурорите в България, включително данните във връзка с техни служебни посещения в чужбина, представляват обществена информация. Касае се за данни, свързани с работата на прокурорите, а дейността на съдебната власт като цяло е обект на повишено обществено внимание\". \"При анализа на законовите разпоредби относно реализацията на обществените отношения, свързани с правото на достъп до обществена информация се налага изводът, че задълженият субект по чл. 3 от ЗДОИ дължи мотивирано писмено произнасяне\", отбелязва още съдия Аргирова. Единствената реакция от страна на прокуратурата във връзка с поисканата информация е едва след образуването на делото. В писмен отговор на жалбата на \"Дневник\" от прокуратурата твърдят, че исканата информация не е предоставена, защото такава не се съхранява. По този повод съдът отбелязва, че \"писменият отговор по жалбата не представлява изпълнение на задължението му за произнасяне с изричен писмен акт по заявлението за достъп до обществена информация. Дължимият писмен акт не може да бъде заместен с писменото становище на ответника по жалбата до съда. Това становище е специално създадено за нуждите на процеса, не е нито официален документ, нито е част от административната преписка по заявлението за достъп до обществена информация , изпратена от ответника на съда\".  Освен това, според съда \"ако писменият отговор по жалбата представляваше допустима форма на произнасяне по заявление за достъп до обществена информация... то предложените в него мотиви са общи и бланкетни\". Посочено е само \"не е налична справка и не се води нарочен регистър, който да съдържа информация по посочените от заявителя критерии\". \"Липсва посочване на реда за извършване на посещения от български прокурори в чужбина / без значение коя е страната на посещение / Русия, в случая или друга държава/, актовете, с които това се разрешава и компетентният да ги издаде орган; начина и срока на съхраняване на тези актове. Едва ли органът твърди, че служебните пътувания на прокурори в чужбина са ставали без да са издавани изискуемите от нормативните актове документи\", пише съдия Аргирова. ", "date": "2019.07.06", "title": "Съдът: Цацаров да не крие данни за командировки в Русия"}
{"url": "https://www.dnevnik.bg/sviat/2019/07/06/3934608_toi_e_nashiiat_chovek_-_zashto_motoristite_obichat/", "text": "Trump 2020 – because f*ck your feelings\" - това е надписът на най-продаваната тениска на мотоциклетната седмица в Лакония, Ню Хемпшър. Събитието в източния щат се провежда ежегодно и есъбира десетки хиляди  любители на моторите . А аудиторията там масово обича и Тръмп, разказва репортаж на в. \"Гардиън\". \"Харесват недодялаността му, грубостта му\", казва Бил Томпсън – рокер и преподавател по социология в Texas A&M University Commerce. \"Мога почти със сигурност да кажа, че Тръмп никога даже не е сядал на мотор. Но по сбирките всички тези страшни мотористи носят негови тениски, имат лепенки, шапки, нашивки. Той е техният човек.\" \"Лично аз си мисля, че е защото  закриля обикновения човек , иска всички да получават поравно\", казва 53-годишният Винс Кенън, който носи кожен елек с надпис Bikers for Trump. \"Като видят, че някой прави нещо добро, рокерите се обединяват и го подкрепят.\" \"Не смятам, че е един от рокерите\", казва 59-годишната Гейл. Тя не иска да разкрива фамилията си, защото я е страх, че в родния ѝ Масачузетс одобрението ѝ за Тръмп ще навреди на бизнеса ѝ. \"Той просто държи връзка със \"сините якички.\" През 2017 г. Тръмп отказа на \"Харли Дейвидсън\" да се качи на техни мотори, предложени на Белия дом. За разлика от него покойният сенатор  Джон Маккейн  посети рокерско събитие през 2008 г., когато се бе кандидатирал за президент; вицепрезидентът  Майк Пенс  често участва в техни събития, дори кучето му се казва Харли. Но никой не е толкова обожествяван, колкото Тръмп. \"Всичко е в поведението\", коментира историкът от Texas Tech University и автор на Born to Be Wild: The Rise of the American Motorcyclist, Ранди Макбий. \"Той има излъчване, което казва, че не търпи простотии, и това се вписва в образа на рокера, който движи извън закона.\" Макбий сочи, че десните идеи са популярни сред мотористите отдавна, но Тръмп е човекът, който ги е персонифицирал. Любовта върви и в двете посоки: Тръмп многократно е хвалил организацията Bikers for Trump, която вече е комитет за политическо действие. \"Подкрепя ме полицията, подкрепя ме армията, подкрепят ме Bikers for Trump\", каза той пред крайнодесния сайт \"Брайтбарт\" през март. \"Имам здравеняци, но те не играят грубо, освен ако не се стигне до определена точка – и тогава ще е много, много лошо.\"", "date": "2019.07.06", "title": "\"Той е нашият човек\" - защо мотористите обичат Тръмп"}
{"url": "https://www.dnevnik.bg/analizi/2019/07/06/3933556_ako_ne_iskame_vtora_ktb_triabva_da_zakriem_bbr/", "text": "Ако следите медиите, сигурно вече сте разбрали за поредния скандален заем, отпуснат от Българската банка за развитие (ББР). Този път не става въпрос за някой от крупните бизнеси, свързани с Делян Пеевски, а за друг бизнесмен – Румен Гайтански по прякор \"Вълка\", известен с близостта си до Ахмед Доган. От ББР са отпуснали 150 млн. лв. заем на фирма, свързана с Гайтански, която няма нито имоти, нито разписана дейност. Този заем е за придобиването на друга свързана фирма с оборот от едва 13.6 млн. лв. Чрез какви ментални гимнастики може да се оправдае толкова крупен заем за придобиването на фирма с толкова малък оборот е мистерия. Но това не е всичко. което е много високо ниво на рискова експозиция към само един единствен бизнес и допълнително изостря съмненията в източване на държавната банка от политически свързани лица. Самият господин Гайтански е стар играч в бизнеса със сметосъбирането (припомнете си фирма \"Волф\" в София), обаче невинаги се е радвал на благоразположението на властта. По време на първия си мандат като кмет на София Бойко Борисов публично се хвали с това, че е успял да премахне Гайтански от бизнеса с боклука в София. Дали днес настоящият премиер продължава да се гордее с това си постижение? Детайлите около това как бизнесът на Гайтански се превръща в най-сериозната инвестиция на ББР са особено интересни и можете да прочетете повече за тях в  \"Капитал\" . В рамките на тази статия обаче бих искал да се фокусирам върху слона в стаята – самата ББР и начинът, по който тя се използва. А именно – за отпускане на скрепени с държавна гаранция кредити, не към малки и средни бизнеси (какъвто уж е замисълът), а към много крупни бизнесмени със съмнителна репутация и дълбоки политически връзки. ББР е създадена преди 20 години през 1999 г. като \"насърчителна\" банка. Идеята е чрез държавно финансиране през банката (чийто собственик е Република България) да се подпомага малкият и средния бизнес в България. По замисъл, за да се минимизират пазарните изкривявания, които могат да се породят от подобно държавно финансиране, банката трябва да отпуска кредит само в сектори, които са \"недофинансирани\", защото частните банки виждат твърде голям риск. Проблемът е, че дори с такива добри намерения подобна банка винаги е обречена да се превърне в инструмент за източване на публичен ресурс, т.е. на парите на данъкоплатците. Ако частните банки не желаят да кредитират даден бизнес за това обикновено си има добра причина. Дори да не се използва за източване по политическа линия, ако държавната банка финансира прекомерно рискови бизнеси, които са нерентабилни в дългосрочен план (и затова никой не ги кредитира), това винаги ще резултира в загуби за българския данъкоплатец. Нещо повече – това възпрепятства функционирането на пазарната конкуренция, която елиминира неустойчивите бизнеси, за да могат на тяхно място да се появят устойчиви. Ако държавата финансира прекомерно рискови и губещи бизнеси, тя забавя тяхното изчистване от пазара и смяната им с по-конкурентоспособни и рентабилни фирми. Така оскъден икономически ресурс се налива в предприятия, които не могат да го усвоят ефективно и съответно на потребителите ще се предлага по-некачествен продукт. Това ли е целта на държавното финансиране? Държавата няма как да прецени кой бизнес заслужава да продължи да съществува и кой не. Това може да се реши само от потребителите на съответните бизнеси чрез пазарния процес. Ако за даден бизнес има достатъчно потребители, които смятат, че той носи добавена стойност, и съответно е печеливш, тогава и банките ще го кредитират. Защото има печалба. Намесата на държавата в този пазарен процес е напълно излишна. Но недостатъците на държавното финансиране на частни проекти, описани горе, дори не са най-големият проблем в случая на институции като ББР. Най-големият проблем на подобни държавни банки е, че има огромен финансов стимул да се злоупотреби с тях и да бъдат превърнати в инструменти за източване на публичен ресурс в полза на политически свързани бизнеси. Точно това се случва в България. В  \"Капитал\"  подробно са описани най-крупните кредитни експозиции на ББР. Забележете, че всички са към бизнеси, които са свързани с бизнесмени със солидни политически връзки и съмнителна публична репутация. Няма как и да е иначе. Стимулът за злоупотреба е твърде голям. В политиката, ако има наличен финансов ресурс, който може да бъде източен по някакъв начин, това винаги ще се случи. Но лошото е, че колкото по-дълго време позволяваме да се случва, толкова по-голям става рискът за нас, данъкоплатците. Финансирането на политически свързани бизнеси неизбежно води до концентрация. Заемът към фирмата, свързана с Гайтански, е ярък пример – 10% от портфейла на една банка е много голяма експозиция. Ако банка в частния сектор направи подобен заем и той в един момент престане да се обслужва, печалбите на банката ще се сринат, ликвидността ще се изпари и тя ще се окаже в изключително рисково финансово състояние. Пред риск от фалит. Спомнете си какво се случи с КТБ. Тя беше изключително зависима от парите на много малък брой бизнеси. Когато отношенията ѝ с тези бизнеси бяха разтрогнати, КТБ много бързо се оказа без ликвидност и способност да изплаща задълженията си и в крайна сметка фалира. Ако с ББР се случи нещо подобно, познайте кой ще плати сметката? Това няма да са загуби за политическата класа и ръководството на банката, които позволяват банката да се източва, нито пък за \"бизнесмените\", които я източват. Това ще са загуби за българския данъкоплатец.", "date": "2019.07.06", "title": "Ако не искаме втора КТБ, трябва да закрием ББР"}
{"url": "https://www.dnevnik.bg/analizi/2019/07/06/3934843_izlishukut_suzdava_apetit_za_populizum/", "text": "Парадоксално или не, но продължаващият ръст на бюджетния излишък може да се превърне в проблем за управляващите. Трупането на излишъци в условия на сравнително висок икономически растеж е чудесна политика, тъй като могат да осигурят необходимия \"буфер\" по време на период с нисък икономически растеж или рецесия, каквато е ситуацията в периода 2009-2010 г. Те обаче лесно могат да се превърнат в проблем, когато правителството планира да приключи 2019 г. с дефицит от 600 млн. лв., а към средата на годината се очаква излишък от 3,2 млрд. лв. Проблемът е още по-голям, ако това се е превърнало в постоянна практика през последните три години. Превишението на приходите над разходи за първите пет месеца на годината е над 3 млрд. лв., а очакванията са към края на юни да се увеличи с още близо 200 млн. лв. Причините не са изненадващи и вече няколко пъти сме писали за тях (например  тук  и  тук ), но се задълбочават, а заедно с това се задълбочава и проблемът. Той се изразява в това, че наличието на бюджетен излишък в средата на годината създава грешното впечатление, че излишъкът или ще се запази, или ще продължи да расте до края на годината. След това много бързо започват да се появяват идеи както за допълнителни разходи, като попълването на зърнените запаси, допълнителни разходи за болници и др., така и за намаляване на данъци, като диференциране на ДДС или промяна в подоходното облагане. Дори и на експертно ниво подобни предложения да могат сравнително лесно да се оборят, политическият дебат и натиск са нещо съвсем различно. Така например през последните години Фискалният резултат, който се наблюдава в момента, много бързо ще се стопи до края на годината, както това се случи и през 2018 г., тъй като се наблюдава традиционното изоставане при разходите. Те се отлагат за втората половина на годината, когато има и местни избори. Натрупаният излишък по консолидираната фискална програма за първите пет месеца на годината се дължи почти изцяло на излишъка по националния бюджет, за разлика от предходни години, например 2015 г., когато причината са европейските средства. Същата ситуация се наблюдава и през 2018 г., но тази година превишението е по-голямо, което се дължи на по-висок излишък по държавния бюджет и по бюджетите на Българската академия на науките, държавните висши училища, Българската телеграфна агенция, Българската национална телевизия и Българското национално радио и бюджети по чл.13, ал 4 от Закона за публичните финанси. Излишъкът по държавния бюджет може да се обясни основно с изоставащите в сравнение с предходната година разходи и трансфери. Така например за първите пет месеца изпълнението на приходите, като дял от годишния план, е около нивата си от 2018 г. – около 43%, докато изпълнението на разходите е около 31% в сравнение с 33% през предходната година. при планирани за годината около 2,7 млрд. лв. по държавния бюджет за първите пет месеца за изхарчени едва 88 млн. лв. Изоставяне се наблюдава още при издръжката, както и при трансферите за социално- и здравноосигурителните фондове. Това \"забавяне\" е повече от умишлено, съдейки по бюджетното изпълнение от предходните години, и бързо ще бъде наваксано в края на годината. Големият въпрос остава дали правителството ще успее да удържи на натиска за допълнителни разходи дотогава. Другият \"виновник\" е Фонд \"Сигурност на електроенергийната система\" (ФСЕС), в който се събират приходите от т.нар. цена за задължения към обществото, която е част от сметките за ток и който е част от бюджети по чл.13, ал 4 от Закона за публичните финанси. Досега те се превеждаха към Националната електрическа компания (НЕК) и не бяха част от консолидираната фискална рамка. Заедно с това се прехвърлят и задълженията за плащания от НЕК към ФСЕС, т.е. приходите и разходите в бюджета на годишна основа би трябвало да се увеличават с един и същи размер. Да, обаче за първите пет месеца на годината фондът отчита излишък от близо 633 млн. лв. в сравнение с около 53 млн. лв. за същия период на предходната година. И докато приходите му се увеличават с около 700 млн. лв. (включително 135 млн. лв. по-високи приходи от продажба на квоти CO2), ръстът на разходите е едва 119 млн. лв. Това е \"излишък\", който дори и да не изчезне до края на годината, е с точно предназначение, но в същото време понеже на консолидирано ниво това не застрашава фискалната цел. Всичко това може сравнително лесно да бъде решено, като се въведе планиране и отчитане на консолидираната фискална рамка на начислена основа (Касовото осчетоводяване признава приходите и разходите само когато има обмяна на пари, докато счетоводното отчитане на начислена основа отчита приходите, когато са спечелени, а разходите – при издаване на фактура, дори и да не е настъпило плащане.). Това автоматично ще намали политическия натиск за допълнителни, непрозрачни и необосновани разходи, тъй като предполагаемият бюджетен излишък ще е значително по-малък. Следващата важна стъпка е да се подобри бюджетното планиране, така че да не се планира дефицит, а да се постига голям излишък. Следващото е да се подобри бюджетното изпълнение, така че да не се струпват разходите в края на годината. Така например през 2018 г. месечните разходи за периода януари-ноември средно са около 2,9 млрд. лв., докато през декември те са 6,5 млрд. лв. След като се намали политическият натиск, може реално да се пристъпи към дебат за ефективността и ефикасността на публичните разходи, за да се подобри ефектът от тях.", "date": "2019.07.06", "title": "Излишъкът създава апетит за популизъм"}
{"url": "https://www.dnevnik.bg/analizi/2019/07/06/3934521_matematika_za_koncesioneri_i_za_krokodilskite_sulzi_na/", "text": "Уважаеми читатели, малко късно се намесвам в дебата за чадъри и шезлонги. Причината е, че последната седмица почивах на БГ черноморието. Така че съм свеж и актуален като метеоролог на смяна. Или като фотограф на плажа на Слънчака. И така – къмпинг \"Делфин\" между Варвара и Ахтопол. Цена на голяма палатка 10 лева, на човек 4 лева, 2 лева за ток и 1 лев за колата – общо 21 лева на ден за мен и Дулцинея. В боровата гора е прохладно и е близо до плажа. Бирата в капанчето е 2.70, а 2 литра бира в пластмасова бутилка в магазинчето е 3.60 лева. Пак курортна цена, ама е ледена. Сега да минем към математиката за концесионерите с чадърите и пластмасовите нарове с виниловите постелки, или т.нар. шезлонги. Цената на всяко едно от тия неща в Ахтопол е 5 лева. Значи ако аз и Дулцинея искаме сянка, на ден ще плащаме по 15 лева. За една седмица това са 105 лева. Тези пари са за удоволствието ми да ходя до плажа само с едно пешкирче или чаршафче, за да не лежа на винила. Много ли е или малко? Както е казал рошавият гений с мустаците, всичко е относително. Важно е да си отговорим на въпроса за какво плащаме. А ние плащаме за комфорта на сянката и за удобството да не се търкаляме в пясъка. Лично аз с удоволствие си лежа на пясъка на едно лично чаршафче, дето си го нося. Сега да се пренесем на неохраняемата зона пред къмпинга. На пясъка има инсталирани всевъзможни фабрични изделия, които да ви направят сянка. Като се почне от китайски чадърчета за по 10 – 12 лева, до фабрични тенти с по 6 – 8 кв. метра сянка. Завръща се и старата тента с 4 колчета и домашен бял чаршаф, под която се криехме като деца преди 55 години. Има и всякакви плажни мебели – платнени столчета, цели плажни кресла с облегалка за главата, сгъваеми и надуваеми легла и каквото още се сетите. И всичко това сгъваемо, леко и удобно за носене. Един татко може спокойно да осигури сянка и комфортно седене на семейството, без да е шампион по щанги. Ако има разбрана съпруга, може да занесе на плажа и хладилна чанта с 2–3 студени бирички и 2-3 сокчета за децата плюс надуваем крокодил например или розово фламинго. Сега да се запитаме дали искаме да оставим 105 лева за една седмица за услугите на концесионера в Ахтопол, или да си купим няколко плажни артикула, които ще ползваме още 4 – 5 – 6 години. Търговските вериги предлагат от пиле мляко в този сегмент. Моят избор е за второто и 105 лева са ми напълно достатъчни. Ако цената не е 15 лева, а 40, 50 лева или повече, каквито касови бележки се търкалят из медиите.  Гледам по телевизора един особено трогателен млад човек. Сложил е шезлонги от тиково дърво (4 броя), огромен чадър над тях със специален италиански плат, който не пускал UV лъчите, и там можело да се съберат по 10 човека. Наистина съм впечатлен! Има обаче малък проблем. На този плаж туристите, които различават тиково дърво от байцвани чамови летви, са колкото пръстите на ръката на разсеян дърводелец. Това с плата с UV защита е ОК, за който разбира. Само че, ако аз като плащам 70 лева за услугата, не искам 10 души на шезлонга си? Аз не съм дошъл на пионерски лагер. А клиентите за тези суперчадъри и шезлонги (за малко да кажа миндерчета), са в друг ценови сегмент. Щели да намалят цените само ако държавата им свали концесионните такси. Така ли? А може ли държавата да вдигне концесионните такси и ако няма концесионери, да даде плажовете за управление на местните общини без право на концесиониране. Или и това вече е непосилно за кметовете? Ясно е, че концесионерите имат разходи – спасителите искат заплати, искат вода и кафета, тракторът, който чисти плажа, иска нафта, ако има доктор, и той иска заплата. Но както казват самите концесионери, нали е пазарна икономика. Е, да, пазарна икономика е, само че политическите чадъри и лобисткото законодателство осигуряват ресурса, който вие, уважаеми, ползвате. И точно по пазарните закони аз си купувам плажния комфорт от спортния магазин и напускам услугите ви. Отивам на неохраняем плаж, на свободна зона или както там се казва. Време е и да се разсее митът, че там е мръсно, не се чисти и т.н. Да, сигурно има и такива места. Но аз наблюдавам как става все по чисто, защото наоколо щъкат собствените ни деца.  Има ли риск? Да, има. Като няма спасител, има и риск. То има риск и ако има спасител. Само че по света има десетки хиляди километри плажове без спасители. Има ги в Европа, има ги в Азия, Африка и двете Америки. Но това е осъзнат избор на възрастни хора. Не искаме да сме стадото, което е навряно в кьошетата на плажовете. Така че хващайте калкулатора и си оправете математиката. Или отивам в чужбина. При хотелите с ол инклузив всичко е ясно. Те ощетяват местните общности, защото концентрират паричния поток в едни ръце и той обикновено напуска региона. Квартирите са полупразни, ресторантчетата - също, никой не купува домати от бабите и ракия от местния магазин. Но това е цената, която местните хора по крайморските градчета платиха, за да си продадат набързо нивите. Сега вместо туристи имат съседи и конкуренти от апартхотелите и частните новопостроени къщи. Собственикът не е турист. Шестата му братовчедка спи безплатно. Особена тема е бюджетният отдих. Струва да помислим за двете \"К\" – къмпинг или квартира. За къмпингите вече писахме в \" Къмпингите – начин на употреба \". Квартирите в момента се конкурират с бюджетните хотелчета. В Ахтопол квартирите са 15 лева с климатик, самостоятелен санитарен възел и телевизорче. Значи 30 лева за двамата с Дулцинея. Супер!  Само че, скъпи читатели, квартирите не са това, което бяха преди 30 - 40 – 50 години. Тогава бабите даваха по една–две стаички и ги майтапехме, че ни настаняват в кокошарника. Тогава нямаше проблем да си сготвиш вечерята, да хапнете на масата под лозницата в Приморско с още едно семейство. Сега е друго. Бабите са мениджъри на по 5–7 стаи, че и повече. Къщата всъщност е едно малко хотелче и пърженето на цаца, барбекюто с вратни пържолки, яденето на тиквички с чесън и др. не е добре дошло – пушляви се, мирише, едни се мръщят, други протестират. За вечеря ставаш абонат на някое от ресторантчетата в градчето със съпътстващите проблеми – цени, обслужване, проблеми с храната и качеството на алкохола. Имам и личен опит от една мастика в Приморско. И накрая в къмпинг. В къмпинга толерантността е много голяма. Никой не протестира, стига да няма турбо-чалга на макс. Предполагам и Вагнер или Шостакович на макс няма да са ОК. През седмицата около 23:00 става тихо. Бедняшки ли е този отдих? Ами не е. Около палатките и кемпърите има по 2–3 хамака, има газови барбекюта от 200 лева нагоре, по масите се виждат шотландски и ирландски напитки. И тук опираме до по-големия въпрос. От години всяко лято четем и слушаме безкрайни глупави обяснения за кризата с кадрите в туризма. Нямало квалифицирани, хора с езици и т. н., търсят ги от чужбина от Казахстан до Код д‘ Ивоар. Добавиха се и критики към медиите, че тиражирали слухове и снимки, ама те не били верни. Снимките не били верни! Медиите гонели туристите в Гърция и др. щуротии. Нямало проблем с туристите, щото сезонът сега започвал. Сега, сега – колко сега. Значи почва на 15 юли и ще свърши на 25 август. И кога ще се напълнят 500 000 легла от Обзор до Равда, както посочи някакъв фактор в някаква асоциация в туризма? Това са крокодилските сълзи на туристическите меринджеи. А какво се случва на практика с кадрите? Опитайте да си намерите сезонна работа, ако сте на средна възраст. Ей така, пуснете CV на няколко обяви за сезонен персонал. Истински пример: - мъж на 60 години с перфектен руски и много добър английски, и много добър полски, бивш екскурзовод, живял и работил в чужбина, пуска 20-25 сивита за администратор на хотел по морето и на други места. Живее добре, не умира от глад, просто му е писнало да си стои у дома. Обаждат му се само от един хотел в Созопол. Кандидатът пита с мейл за следното: какъв е графикът на смените, каква е заплатата, през какъв период се плаща и как е решен въпросът с настаняването. Пита два пъти. Отговор от меринджеите на хотела няма. Няма нищо, нито отказ, нито благодаря за интереса. Нищо. \"Да ви ... на бизнес културата\", си казва човекът и отива на почивка в Корсика. Вие, уважаеми меринджеи, администраторите и за консумация ли ги предлагате, че не вземате хора на средна възраст? Например учители за сезонна работа. Изглежда, в този бизнес жените над 40-45 стават само за камериерки (да ги ритат пияни задници в главите), а мъжете за водопроводчици. Докато има такова мислене – такива ще са ви и кадрите. И по-лошо – такива ще са ви и туристите. И това е при застаряваща нация, която вдига пенсионната възраст, защото не може да изхрани старите си хора. Един огромен ресурс от хора над 45-55 години, в т. ч. и такива с висше образование, чужди езици и др. квалификации, е оставен извън трудовия пазар. Хора, които освен досегашната квалификация могат да усвоят и нещо ново. Да не говорим, че трудовият морал на по-възрастните работници не е за пренебрегване. Но не би – българските меринджеи в туризма искат млади, ако може леко глуповати служители, които да работят за трохи и да бъдат изхвърлени при първия каприз на меринджея. И такива ще получават, включително и от чужбина. Има, разбира се, и умни и почтени хора, които се хващат да работят за малко пари. От зор. Само че те при първа възможност си бият камшика и се махат от пишман мениджърите в туризма. Много от собствениците на бизнеси в туризма (хотели, ресторанти, дискотеки, концесионери) и мениджърите им искат с 20-30 стаи за месец или с едно-две заведения за месец и половина сезон да карат \"Бентли\" или \"Майбах\". И то, ако може, още на втората година. Искат децата им да учат в частна детска градина, а после в Лондон или в Цюрих. Искат да имат и една интимна приятелка на 22-25 годинки и местенце, където да се срещат. Затова не плащат, а консумират или може би изнасят голяма част от печалбата за имоти в чужбина. Да питам само къде арестуваха наскоро едно–две семейства с инвестиции в туризма? Само питам бе.  Докато е така, никакви чужди работници не трябва да има. Немалка част от българските собственици и мениджърите трябва да сменят бентлитата и мерцедесите си с шкоди, дачии и фолксвагени, може и втора употреба, да пратят децата в кварталната детска градина, в местното квартално училище и после в местния университет. И със спестените пари да правят още инвестиции и да плащат по-високи заплати. Иначе да затварят. Качествените млади хора се изнасят да учат или да работят и после не се връщат до пенсия. Ще видим кога последният ще затвори вратата.", "date": "2019.07.06", "title": "Математика за концесионери и за крокодилските сълзи на меринджеите в туризма"}
{"url": "https://www.dnevnik.bg/gradska_sreda/2019/07/06/3934134_obshtinari_nakazvat_kuchetata_zaradi_nesvurshenata/", "text": "Наказват кучетата заради несвършената работа на общините\", казва общинският съветник Марта Георгиева от София по повод драстичното повишаване на глобите за стопани на кучета без намордник или за свободното им разхождане, ако са над 5 кг. Тези мерки изобщо няма да решат проблема, защото той е съвсем друг, каза тя и допълни, че \"по закон общините трябва да контролират идентификацията и регистрацията на домашните кучета, но не го правят\". Повишаването на глобите ще остане само текст в закона, тъй като общините нямат ресурс за постоянен контрол, смята екологът на столичния район \"Лозенец\" Димитър Асенов. \"В комисиите, които сформираме за проверки, няма полицай и стопаните на агресивни кучета не се притесняват да отказват съдействие - не дават паспорта на кучето и т.н.\", очерта ситуацията той. В сайта на всеки столичен район има карта, в която са означени позволените и забранените маршрути за разхождане на домашни кучета, допълни той. \"Годишната такса за куче е 24 лева. Приходите в бюджета на Столична община от тази такса от години е около 135 хиляди лева. Като се раздели тази сума на 24, се оказва, че в София само за около 5600 домашни кучета се плаща такса. Още толкова вероятно са кастрираните, които са освободени от този местен данък, и общият сбор показва колко са регистрираните кучета\", казва Георгиева. От Столичната община потвърдиха пред \"Дневник\", че общият брой на регистрираните кучета в София в момента е 12 764. От общинския пресцентър обясниха, че са стигнали до тази бройка, след като са сумирали данните от всеки от 24-те столични района, тъй като все още единният електронен регистър за кучета не действа. Например в район \"Лозенец\" са 340 кучета, в \"Средец\" са регистрирани 75 през 2018 г., а през тази още 30... Веселин Асенов, директор на общинското предприятие \"Екоравновесие\", каза, че не знае какъв е реалният брой на кучетата в столицата. \"Нямам отношение към домашните кучета и не знам. Ние се занимаваме с бездомните\", обясни той. Проучване, направено от социологическа агенция \"Маркет линкс\" през август-септември 2009 г. по поръчка на Столичната община, установява, че броят им е 250 хиляди. В това число не са включени бездомните кучета, обясниха сега от агенцията пред \"Дневник\". Ако се приеме, че броят им оттогава не е драстично намалял, а няма индикации за това, то значи, че под 10% от домашните кучета в столицата са регистрирани. В Закона за защита на животните, чл. 59, ал. 3, е посочено, че контролът за регистрацията им се осъществява от органите на местната власт. Сиреч от общините, които трябва \"да извършват периодични проверки\". Това означава кметът на София да е разпоредил на районните кметове, а те от своя страна да са наредили на домоуправителите на етажните собствености да извършват добронамерено проверка на стопаните на домашни кучета, разясни Марта Георгиева. Целта е те да се регистрират, за да има точна информация за всяко куче – каква порода е, обезпаразитено ли е, кастрирано ли е, има ли поведенчески проблеми. Тогава и собственикът му ще се замисли дали с лека ръка да изостави домашния си любимец, допълни тя. \"В момента районните администрации нямат ресурс за осъществяване на контрол. Аз съм сам и отговарям за зелените площи, за дърветата, за всичко, свързано с околната среда, и същевременно да извършвам проверки на кучетата\", обясни Димитър Асенов, еколог на район \"Лозенец\". \"Ако Столична община си вършеше работата, както изисква законът, приходите от такса \"куче\" щяха да са около 5 милиона лева годишно, а не 135 хиляди лева, както е сега\", твърди Георгиева. Но тогава защо не се събират тези пари? Според нея много по-лесно е да се дават общински пари за приюти за бездомни кучета – 2.6 милиона лева годишно, отколкото да се наложи строг ред и отчетност в тази дейност. От 2016 г. Столична община подпомага и развива кампанията за осиновяване на бездомни кучета. За този период граждани доброволно са взели от приютите 2648 кучета, съобщиха от общината. \"Имаме спогодба с фондация \"Щройерхилфе\" за осиновяване на наши кучета в Германия. В град Атристал има лицензиран приют за бездомни кучета, който е съобразен с всички европейски изисквания\", заяви зам.-кметът по околната среда Йоана Христова. През април бяха изпратени още 20 животни в Германия, които преди това бяха ваксинирани, обезпаразитени и кастрирани за сметка на Столична община. \"Осиновяването е благороден акт, но не е решение на проблема с бездомните кучета. То е все едно да си купиш куче от магазин, за да го спасиш. Така ти всъщност стимулираш продажбата на животни в зоомагазините, както и дейността на фермите, където те се отглеждат най-често при ужасни условия\", коментира общинският съветник Марта Георгиева от ДСБ. По същия начин на мястото на осиновеното бездомно куче пристига друго, защото не е спрян притокът на нови животни. \"Не се извършва стриктен контрол на всички безстопанствени кучета в дворове, по строежи и другаде\", каза тя. Затова общинският приют непрекъснато е пълен с около 1600 кучета – колкото се осиновяват от доброжелателни доброволци, толкова нови влизат на тяхно място в приюта. \"Днес са осиновени 30 и прибрахме 50 нови\" - това е схемата, която иначе изглежда милосърдна\", каза тя. И заключи: \"Помнете ми думата, ако не се промени контролът, и след 20 години проблемът с кучетата в София ще е все същият.\" Тя цитира предписанията на Световната здравна организация като решение на проблема: заради човешкото здраве бездомните кучета трябва да се кастрират, ваксинират, обезпаразитят и да се връщат в тяхното местообитание. Така те ще го пазят поне няколко години от пристигането на нови кучета там. Депутатът Десислава Атанасова, ГЕРБ, по време на парламентарните дебати за повишаването на глобите за агресивни кучета без намордник призна: \"Осъзнаваме, че общественият интерес през последните десет години бе насочен основно към проблема с безстопанствените и бездомни кучета и овладяване на популацията. Така на заден план останаха обществените отношения, свързани с отглеждането, безконтролното пускане и разхождане на кучета.\" Според нея изменението в Закона за ветеринарномедицинската дейност цели подобряване на контрола и повишаване безопасността за населението.", "date": "2019.07.06", "title": "Общинари: Наказват кучетата заради несвършената работа на местната власт"}
{"url": "https://www.dnevnik.bg/evropa/obrazovanie/oblasti/izkustva/2019/07/06/3934792_aktyori_ot_angliia_pristigat_za_shekspiroviia_festival/", "text": "В пазарджишкото село Паталеница започва Шекспирово театрално лято - фестивал, който се провежда за 20-ти път. В двора на селското училище под звездите тази вечер от 21 ч е първото представление - \"Ромео и Жулиета\". Режисьор е доц. Пенко Господинов, а актьорите са от неговия клас в III курс \"Актьорско майсторство\" в НАТФИЗ.  Следващият спектакъл, \"Венецианският търговец\", ще се играе следващата събота, 13 юли. В него участват студенти от актьорското училище в Гилфорд към университета Съри, Англия. Главните роли ще изпълнят Константин Икономов от Сатиричния театър, Николай Желев от Младежкия и Ахмед Юмер от Ямболския драматичен театър. Заедно с английските актьори в постановката участват и възпитаници на местната Шекспирова театрална школа \"Петровден\" в село Паталеница. Тя е създадена през 1999 г. от режисьора Христо Церовски, директор на Пловдивския драматичен театър до кончината си през 2002 г. Сега школата се ръководи от неговата съпруга Ина и дъщерите му Павлина-Калина, Самуела-Ивана и Елена. На 26 и 27 юли ще бъде поставена пиесата \"Сън в лятна нощ\". И трите представления на Петровци, както наричат себе си театралите от с. Паталеница, са част от съпътстващата програма на Пловдив - Европейска столица на културата 2019. На датите, в които ще се играят трите постановки, ще има автобус от Пазарджик до с.Паталеница. Той ще тръгва от паркинга на \"Билла\" (старата автогара) в 20.30 ч.  \"Шекспировата театрална школа \"Петровден\"-с. Паталеница е единствена по рода си в България. От 1999 г. досега на сцената \"с най-високия таван\" - небето, са поставени 14 пиеси на Шекспир.  Школата е проект, който се реализира с финансовата подкрепа на община Пазарджик, Театрална къща и приятели, както и с помощта на основното училище \"Константин Величков\", читалището \"Св. Панталеймон-1909\" и екокомплекс \"Флора\" в село Паталеница, обясниха организаторите на фестивала. ", "date": "2019.07.06", "title": "Актьори от Англия пристигат за Шекспировия фестивал в с. Паталеница"}
{"url": "https://www.dnevnik.bg/sport/2019/07/06/3934562_jenskiiat_futbolen_otbor_na_sasht_donese_rekordni/", "text": "Женският футболен отбор на САЩ е донесъл рекордни продажби на \"Найки\", обявиха от компанията. Производителят на спортни стоки отчита най-висок брой онлайн продажби на официални фланелки - независимо женски или мъжки - в рамките на един сезон, каза изпълнителният директор Марк Паркър. От \"Найки\" обясняват успеха със силното представяне на отбора на САЩ на световното първенство. Американките  стигнаха трети пореден финал  и в неделя ще защитават титлата си срещу Холандия. Броят на продажните надхвърля тези на фланелките на \"Барселона\" и ПСЖ, съобщава soccerex.com. Около две трети от отборите на световното за жени играят с екипировка \"Найки\", а половината състезателки са с бутонки на компанията. Американският производител на спортни стоки положи огромни усилия, за да се възползва по най-добрия начин от световното за жени. Паркър посочи, че турнирът е от голямо значение в стратегията на компанията. Благодарение на световното приходите на \"Найки\" от продажби на стоки за жени са скочили с 11% до 7.4 млрд. долара на годишна база към 31 май.", "date": "2019.07.06", "title": "Женският футболен отбор на САЩ донесе рекордни продажби на \"Найки\""}
{"url": "https://www.dnevnik.bg/video/2019/07/05/3934623_video_durjavata_sreshtu_bolnichnite/", "text": "Тази седмица в присъствието на главния прокурор Сотир Цацаров премиерът Бойко Борисов предупреди лекарите  \"да внимават с болничните\" . Причината е, че за първите шест месеца на годината броят на болничните листове е по-голям, отколкото през цялата 2018 г. Премиерът наново вкара в дневния ред тема, която трябваше да намери решение още през 2017 г. И тогава се твърдеше, че работещите масово злоупотребяват с болничните и \"се разболяват\" винаги, около празници, за да слеят почивните дни. Преди две години правителството имаше намерение да намали на от 70% на 50% размера на обезщетението за болест през първите три дни, но след протести се отказа. Сега Борисов заговори за арести на лекари.", "date": "2019.07.06", "title": "Видео: Държавата срещу болничните"}
{"url": "https://www.dnevnik.bg/politika/2019/07/06/3934929_bsp_se_oplaka_na_institucii_v_chujbina_ot_oriazvaneto/", "text": "Председателят на БСП Корнелия Нинова изпрати писмо до Европейската комисия, Организацията за сигурност и сътрудничество в Европа, Парламентарната асамблея на Съвета на Европа, Групата на Прогресивния алианс на социалистите и демократите в Европейския парламент, Партията на европейските социалисти и посланиците на държавите от ЕС и САЩ в България във връзка с приетите промени в Закона за държавния бюджет, свързани с радикална промяна във финансирането на политическите партии, съобщи пресслужбата на партията. В писмото се казва, че приетата промяна предвижда намаляването на държавната субсидия за партиите и коалициите, като един получен действителен глас от тях се приравнява на 1 лев, вместо на досегашните 11 лева. \"Тези промени засягат базови принципи на функционирането на политическите партии, прозрачното им финансиране и необвързването им с корпоративни и лобистки интереси. Измененията се правят внезапно, без подготовка и обсъждане, три месеца преди местните избори, което лишава опозицията от ресурс за равнопоставено участие в изборния процес\", пише Нинова. Лидерът на левицата подчертава, че намаляването на партийните субсидии и допускането на финансиране от юридически лица фундаментално променя условията на функциониране на демократичната политическа система в България. \"Политиката се превръща във функция на частни интереси, за които няма гаранции, че ще представляват обществения интерес. В крайна сметка политическите партии ще бъдат задължени да изпълняват услуги на своите донори\", пише в писмото. БСП отбелязва, че безуспешно е търсила диалог по темата с парламентарно представените партии. Според левицата решението за драстичното намаляването на субсидиите в страна от Европейския съюз противоречи на европейските демократични практики, които гарантират политическия плурализъм. \"Считаме за свой дълг да уведомим европейските институции за тези антидемократични действия с надеждата за отговор и позиция по този въпрос\", се казва в писмото.", "date": "2019.07.06", "title": "БСП се оплака на институции в чужбина от орязването на партийните субсидии"}
{"url": "https://www.dnevnik.bg/sviat/2019/07/06/3934768_trilion_durveta_moje_da_reshat_klimatichnata_kriza/", "text": "Засаждането на трилион дървета си остава най-добрият и евтин начин за справяне с климатичните промени. Това твърдят швейцарски учени, направили първото  изчисление  в каква степен може да се приложи подобно решение, без да се навреди на реколтата или да се навлезе в градски зони и цитирани от \"Ройтерс\" и \"Дойче веле\". Дърветата, поглъщащи въглероден диоксид, могат да се справят с около две трети от всички емисии, навлезли в атмосферата заради човешка дейност. Това може да се случи, ако на 1.7 мрлд. хектара (17 млн. кв. км) земя без дървета се засадят общо 1.2 трлн. от тях. Става въпрос за огромна площ - 11% от цялата земя, сходна по площ с размерите на САЩ и Китай, взети заедно, и малко по-малка от Русия. Изключени от анализа са земеделски и градски райони, но не и пасища, в които животните могат да имат полза, ако се засадят дървета. Най-много място за такива дървета биха имали Русия, Канада, САЩ, Австралия, Бразилия и Китай, а ефектите биха се забелязали бързо, той като в началото на развитието си дърветата поглъщат повече въглероден диоксид, обясняват учените от Швейцарския федерален технологичен институт в Цюрих. Други изследователи са скептични. \"Възстановяването на дърветата може да е сред най-ефективните стратегии, но е много далеч от най-доброто решение срещу промяната на климата, с което разполагаме, и е далеч от идеята за намаляване на емисиите от изкопаемите горива до нула,\" казва професор Майлс Алън от Оксфордския университет, цитиран от \"Франс прес\". По думите му повторното залесяване \"може да помогне, но е време да спрем да предлагаме, че има решение, базирано на природата, срещу употребата на изкопаеми горива.\" \"Няма такова. Съжалявам.\" Според Том Краутър, участвал в проучването, обаче масовото засаждане на дървета е типът решение, което \"не изисква президентът (на САЩ Доналд) Тръмп да започне незабавно да вярва в климатичните промени\", а е възможно сега, евтино е и \"всеки може да участва\". Същевременно усилието не би било пълноценно, ако не е съпътствано от намаляване на самото отделяне на вредни емисии.", "date": "2019.07.06", "title": "Трилион дървета може да решат климатичната криза, твърдят учени"}
{"url": "https://www.dnevnik.bg/bulgaria/2019/07/06/3934928_ima_zasilen_trafik_na_granichnite_punktove_kum_gurciia/", "text": "Има засилен трафик на ГКПП \"Кулата\" и \"Маказа\" днес. В по-ранните часове на деня колоната от коли е достигнала до 1 километър и се е налагало изчакване от около 20-30 минути. В момента ситуацията е спокойна, обяви комисар Стоян Мандаджиев, регионален директор на \"Гранична полиция\" Смолян, цитиран от агенция \"Фокус\". Взети са допълнителни мерки за оптимизиране на преминаването през зоните за контрол. Въпреки това е имало над 20 случая на непълни документи за пътуващи лица под 18 години, допълни той.", "date": "2019.07.06", "title": "Има засилен трафик на граничните пунктове към Гърция"}
{"url": "https://www.dnevnik.bg/sviat/2019/07/06/3934888_sasht_zapochvat_programa_sreshtu_pagubnoto_vliianie_na/", "text": "Американската Агенция за международно развитие (USAID) обяви започването на специална програма \"Противодействие на пагубното влияние на Кремъл\" в помощ на вярващите в демокрацията руснаци и подкрепа на борещите се срещу корупцията, за совобдни медии, стабилност на икономиката и демокрацията и за върховенство на закона в бивши съветски републики и държави от бившия Варшавски договор. Документът Countering Malign Kremlin Influence (CMKI), публикуван на сайта на агенцията, споменава Русия, Украйна, Молдова и страните от Западните Балкани. Програмата е \"в съответствие със стратегията за национална сигурност\" и мисията на USAID \"да помага на правителства, гражданското общество и частни лица\". \"САЩ отдавна смятат, че силна, процъфтяваща и свободна Европа е жизнено важна за американските стратегически интереси. Правителството на Русия и доверениците му се стремят да отслабят влианието на САЩ по света и да откъснат от нас нашите съюзници и партньори\", се казва още в CMKI. \"Те използват подривни мерки за отслабване на доверието към ангажиментите на Америка към Европа, подронване на трансатлантическото единство и отслабване на европейските институции и правителства.\" \"Ще продължим да подкрепяме руснаците в търсенето на истината. Ще направим трудно за олигарсите на Путин да трупат в нашите финансови институции спечеленото с незаконни средства богатство, както и да се наслаждават на свободите и откритостта на Запада, докато отказват същото на обикновения руски гражданин в Русия\", заяви в  отделна публикация  Брок Биърман, за.-директор на Бюрото на USAID за Европа и Евразия. \"Руснаците трябва да знаят, че САЩ и съюзниците ни не са врагове на Русия. Поддържането на открит поток от информация и продължаване изграждането на мостове с нашите руски приятели е толкова важно, колкото преди 30 години. Ще контрираме пагубното влияние на Кремъл като подкрепим демокрацията и свободата в пространството на бившия СССР и Варшавския договор. Ще подкрепяме нашите приятели, когато се изправят срещу брутално поведение. И няма да изоставяме руснаците. Вярвам, че един ден те ще видят една демократична Русия, която помага на хората си.\" В съобщението за програмата не се посочват конкретни проекти или суми. Но се изреждат секторите, в които тя ще работи: Рамката за развитие на CMKI е изградена около идеята да се помогне за засилване на организациите от гражданското общество, провеждане на избори, в които гражданите имат доверие, инстиуционализиране на прозрачността и отговорността на правителствените институции и подкрепа за върховенството на закона. Това ще включва създаване на инструменти в помощ на реформаторски настроени лидери и активни представители на гражданското общество за борба с корупцията, която агенти на Кремъл често използват в полза на стратегическите интереси на Москва. Сред изброените мерки са засилване на контрола върху разделението на властите и съпротивата на гражданското общество срещу опитите на властта да ограничава, затормозява и опетнява независимите неправителствени институции. Ще се работи за намаляване податливостта на политическия и изборния процес към въшна намеса и поляризиране. Свободни и независими от властта медии, както и възможността за репортажи, основани на факти, са ключови за защита на гражданите от руските усилия да се манипулира информацията. Финансирането от USAID ще подпомага програми за медийна грамотност, за да могат гражданите да разпознават движени от Кремъл опити за дезинформация. Мерките тук са засилване капацитета на местни медии да предоставят професионално подкотвени новини и информация, на която може да се има доверие. Увеличаването на медийната грамотност трябва да засили и изискванията на обществото за високо качество и независими репортажи. Ще бъде подобрена и регулаторната и правна среда в полза на свободата на медиите. За намаляване зависимостта на Европа и Евразия от Русия помощта на USAID ще включва работа с конкретни държави за създаване на ефективни и стимулиращи растежа правни и регулаторни рамки и ще им помага да се включат в добре функциониращи местни и регионални енергийни пазари. USAID ще подкрепя ефективни и независими регулаторни власти и ще подсили кибер сигурността на регионалните енергийни обекти. Освен намаляване на зависимостта от руски енергоизточници порграмата предвижда подобряване на вътрешния и външния надзор и управление на енергийния сектор на страните. USAID е готова да помогне на партньорите в Европа и Евразия да премахнат непродуктивните ограничения върху частния сектор и действията на свободния пазар, да се борят с корупцията, да увеличат интегрирането си със западни икономики и да отворят нови пазари за американския бизнес. Ще подпомагаме частния сектор да разнообрази страните, в които изнася, да се конкурира по-успешно на западните пазари и да отговаря на високите стандарти на международните пазари. Една от мерките е засилване способността на финансовите пазари в тези страни да съответстват на международните стандарти и практики.", "date": "2019.07.06", "title": "САЩ започват програма \"срещу пагубното влияние на Кремъл\" в Източна Европа"}
{"url": "https://www.dnevnik.bg/bulgaria/2019/07/06/3934938_kratki_novini_niama_danni_za_postradali_bulgari_pri/", "text": ".  Български деца попаднаха в разследване в Германия Германската полиция разследва група тийнейджъри и две деца с българско гражданство за предполагаемо участие в сексуално посегателство срещу млада жена в Германия, предаде ДПА. Жената е на лечение в болница в град Мюлхайм след като е намерена от съседите си в зелена площ до градината си. Двама мъже избягали от местопрестъплението , а местната полиция обяви, че разследва група от три 14-годишни и две 12-годишни деца с българско гражданство. \"Воля\" върна надплатените субсидии Партия \"Воля\" съобщи, че е върнала субсидията, надплатена от Министерството на финансите. Срокът, поставен от ведомството, е 31 декември 2020 г. В бюджета са преведени неправомерно получени 655 938 лв.  Общо 40 партии имат да връщат пари . Първи ги върнаха управляващите от ГЕРБ. До преизчисляване на субсидиите се стигна, след като \"Шоуто на Слави\" показа, че през 2018 г. партиите са получавали по 13.23 лв. на глас вместо по 11 лв.  Няма данни за пострадали българи при земетресението в Калифорния Няма данни за пострадали български граждани при земетресението с магнитуд 7,1, което беше регистрирано на 5 юли в Калифорния, съобщи пресцентърът на външното министерство. В генералното консулство в Лос Анджелис е сформиран кризисен щаб, който отговаря денонощно на спешната телефонна линия. От МВнР съветват всички български граждани, които живеят в Южна Калифорния, да се съобразяват с разпоредбите на местните власти, свързани с евентуални евакуации и предпазни мерки. В Риджкрест  - града, намиращ се най-близо до епицентъра на силния земен трус, няма жертви и тежко пострадали, има само хора с леки наранявания, съобщи Ройтерс. Във Ветрен е обявено бедствено положение Бедствено положение беше обявено в град Ветрен заради поражения от силен дъжд вчера. Разрушена е главната улица, за която общината от две години настоява да бъде основно ремонтирана от Пътното управление. В късния следобед е паднала градушка в няколко села от община Септември. Тепърва ще се оценяват щетите по селскостопанските култури, съобщи БНР.", "date": "2019.07.06", "title": "Кратки новини: Български деца попаднаха в разследване в Германия"}
{"url": "https://www.dnevnik.bg/photos/2019/07/06/3934934_snimka_na_denia_bebe_beluga_se_rodi_chikagskiia/", "text": "На 3 юли аквариумът \"Шед\" в Чикаго обяви, че техният белуга кит е родил здраво бебе. Според официалното съобщение цялото раждане е продължило 33 минути и съвсем скоро след появата си новороденото се е появило на повърхността на водата, за да поеме първата си глътка въздух.", "date": "2019.07.06", "title": "Снимка на деня: Бебе белуга се роди в чикагския аквариум"}
{"url": "https://www.dnevnik.bg/sviat/2019/07/06/3934751_v_libiia_sasht_izbraha_haftar/", "text": "Решението на Вашингтон да блокира международна декларация, осъждаща смъртоносната бомбардировка на лагер с мигранти в Либия, за която враговете на  Халифа Хафтар  обвиниха неговите сили, показва вече открита подкрепа на правителството на Тръмп за \"силиня човек\" човек в Източна Либия, казват експерти. Подкрепата за маршал Хафтар е за сметка на правителството на националното съгласие (GNA) на съперника му Файез ел Сарадж, признато от ООН за единствената легитимна власт в Либия. \"Това изобщо не е изненада. То е знак за промяна в американската политика към Либия\", казва живеещият в Сингапур специалист по Близкия изток и автор на известен блог, посветен на района, Джеймс Дорси. Тази седмица след продължило над два часа заседание на Съвета за сигурност на ООН, САЩ попречиха да бъде приета единодушно декларация, осъждаща кръвопролитието в лагер за задържане на мигранти близо до Триполи. При бомбардировката бяха убити 40 мигранти, а ранени - около сто. Американската мисия не даде никакво обяснение за основанията за блокирането на декларацията от САЩ, които при все това осъдиха \"възмутителната атака\" срещу мигрантския център. Проектът на текста, предложен от Великобритания, призоваваше, без да обвинява едната или другата страна, за спиране на огъня и връщане към политически процес. Според европейски дипломатически източник Вашингтон не е дал \"зелена светлина\" за публикуването на декларацията. \"Позицията на САЩ е в пълно съзвучие с политиката им в последните години когато те са извършени от техни съюзници\", казва Карим Битар, директор на изследванията в Института за международни и стратегически отношения (IRIS) в Париж. \"Правителството на Тръмп и съюзниците му от Персийския залив приеха с отворени обятия бруталните методи и авторитарната програма на Хафтар\", допълва Битар, специалист по Близкия изток и външната политика на САЩ. Изпаднала в хаос след свалянето през 2011 г. на режима на Муамар Кадафи, Либия се управлява от две съперничещи си институции: от една страна правителството на националното съгласие на Файез ел Сарадж, което контролира западната част на страната, от друга - паралелното правителство в Източна Либия, подкрепяно от Халифа Хафтар. Не за пръв път ООН не успява да приеме \"обща позиция\" след предприетото през април офанзивата на т.нар. Либийска национална армия на маршал Хафтар за превземане на Триполи, където е базирано правителството на националното съгласие. Британска проекторезолюция, настояваща за спиране на огъня, остана само лист хартия на масата на Съвета за сигурност. \"Разбира се, САЩ не са анулирали признаването на легитимността на Правителството на националното съгласие, нито са оттеглили подкрепата си за него, но на практика е имало контакти на най-високо равнище с Хафтар\", припомня Дорси. В средата на април, в разгара на операцията на Либийската национална армия срещу Триполи, Доналд Тръмп се обади по телефона на командира ѝ, а след това говори за \"обща визия\" и приветства и гарантирането на сигурността на петролните ресурси на Либия\". \"В очите на Вашингтон Хафтар отговаря на два критерия: той заема позиция против ислямистите и е подкрепян от два от най-близките съюзници на САЩ в района - Обединените арабски емирства и Саудитска Арабия\", обяснява Джеймс Дорси. \"Силният човек\" на Киренайка се ползва и с (необявената) подкрепа на Египет, Франция и Русия (която така се оказва на страната на САЩ), докато Правителството на националното съгласие получи подкрепата на Турция и Катар. \"По всичко личи, че усиленото лобиране, осъществено заедно от Хафтар и ОАЕ през последните два месеца, е дало плодове, убеждавайки Белия дом, че Либийската национална армия на Хафтар би могла да бъде партньор, с който да се работи, въпреки множащите се доказателства за военни престъпления\", казва Андреас Криг, преподавател в Кралския колеж в Лондон и експерт по международна сигурност. \"Идеята, че единствен Хафтар е способен да донесе решителна победа в Либия, получи положителен отзвук в обкръжението на съветника по националната сигурност Джон Болтън\", един от \"ястребите\" на президента Тръмп, твърди Криг. Всъщност 75-годишният либийски маршал се представя като \"спасителя\" на Либия, докато съперниците му го обвиняват, че иска за установи нова военна диктатура. Американците, които преди време му дадоха политическо убежище, го познават добре. А според Карим Битар, прочутото изказване по адрес на никарагуанския диктатор Анастасио Сомоса, приписвано на президента Франклин Рузвелт - \"Той може да е кучи син, но е наш кучи син\", е подходящо и за Хафтар. /БТА", "date": "2019.07.06", "title": "В Либия САЩ избраха Хафтар"}
{"url": "https://www.dnevnik.bg/politika/2019/07/06/3934940_daritkova_garantira_za_moralnata_ustoichivost_na_gerb/", "text": "Ден след като по инициатива на Министерския съвет Народното събрание прие партийната субсидия да бъде намалена от 11 лв. на 1 лв. на действителен глас, най-голямата партия - ГЕРБ, не изключва темата да продължи да се обсъжда. \"Дебатът може да продължи. В момента субсидията е регламентирана в Закона за бюджета за 2019 г. Трябва да се прегледа сериозно и Законът за политическите партии (...) Дискусиите могат да продължат, каза пред Би Ти Ви председателят на парламентарната група Даниела Дариткова. Все пак тя отбелязва, че \"в рамките на това решение (за 1 лв. .) имахме голямо обществено одобрение\". Запитана дали текстът, допускащ неограничено финансиране от бизнеса, може да постави партиите в тежки зависимости, Дариткова отговори: \"Това зависи от морала и устойчивостта на политическата партия. За устойчивостта на ГЕРБ гарантирам\". На конгреса утре една от обсъжданите теми ще бъде повишаването на членския внос, който сега е 2 лв., съобщи Дариткова.", "date": "2019.07.06", "title": "Дариткова гарантира за моралната устойчивост на ГЕРБ"}
{"url": "https://www.dnevnik.bg/biznes/2019/07/06/3934957_putishtata_v_tol_-_sistemata_namaliaha_s_40/", "text": "Обхватът на тол-системата няма да е 10 хил. км, а по-скоро около 6 хил. км. Третокласните пътища отпадат напълно от облагане с тол, а и някои от второкласните. Общинските автобусни превозвачи няма да плащат тол-такси. Това са някои от евентуалните промени в системата, която би трябвало да заработи през март догодина вместо в средата на август тази, съобщи  \"Капитал\"  след вчерашното първо заседание на Обществения консултативен съвет по тол-системата. Негов председател е регионалният зам.-министър Николай Нанков. Изчисляването на дължимите такси ще става на база тегло на превозното средство, брой оси, екологичен клас и класификация на пътя, по който минава. Нанков цитира цени между 0.39 лв. и 0.26 лв. на километър изминат път за тир над 12 т. с повече от три оси, който пътува по магистрала.  Автобусните превозвачи, които имат общински договори, имали \"социална функция\" и затова няма да плащат тол-такси. Основна причина е, че имат договори за няколко години, като там няма как да има смяна на цените. Автобусите за екскурзии, работници и ученици обаче ще дължат такси.  В момента предложеният от МРРБ обхват на пътната мрежа (виж картата) е намален почти 50% от април - на около 5900 км, като за пътищата от втори клас ще се правят още по-детайлни анализи, каза зам.-министърът. По думите на Йордан Арабаджиев, изпълнителен директор на Съюза на международните превозвачи, те ще настояват да се облага само онази част от второкласната мрежа, по която минава транзитен трафик. ", "date": "2019.07.06", "title": "Пътищата в тол - системата намаляха с 40%"}
{"url": "https://www.dnevnik.bg/sviat/2019/07/06/3934885_mladi_bedni_zavisimi_bulgarskite_prostitutki_v/", "text": "В края на една горичка по главен път B1 в източната германската провинция Бранденбург те изведнъж се появяват сякаш от нищото: жени, които проституират направо на улицата. Много от тях са българки - като 31-годишната Александра. \"Сама дойдох в Германия, не знаех немски, нямах жилище. Нищо добро не ме чакаше. Страхувах се, бях само на 25 години\", разказва тя в репортаж на телевизия ARD, излъчен в политическото предаване \"Контрасти\". \"Разбиха ми сърцето\" Българката проституира от шест години, за да събере пари за сърдечна операция на майка си - типичен случай на проституция поради бедност. Такива жени, продаващи тялото си, живеят в постоянен страх от лошо отношение от страна на клиента, след като се качат в колата му. \"Може и да не искаш нещо, но клиентът те принуждава да го правиш. Много е изнервящо, изложени сме на постоянен стрес\", разказва Александра. На въпрос на репортерите как се чувства, тя отговаря кратко: \"Сърцето ми разбиха\". Подобно на Александра, с улична проституция се занимават и много по-млади жени от нея. Всички те отклоняват въпросите на репортерите относно тяхната възраст. Сред тях със сигурност има и непълнолетни, а някои от тях по всяка вероятност са принуждавани да проституират, се казва в репортажа. Защо Службата за опазване на обществения ред не реагира? Уличната проституция не е забранена \"Положението е отчайващо, нямаме достатъчно служители\", признава ръководителката на въпросната служба в община Меркиш-Одерланд Розвита Тиде. \"Гражданите се оплакват и ни питат защо не се погрижим тази грозна картина да изчезне. Но за съжаление нищо не можем да направим, с вързани ръце сме, защото уличната проституция в Германия е разрешена.\" Германия има най-либералните в цяла Европа закони за проституцията, поради което страната се е превърнала в дестинация за секс-туризма. В интернет се предлагат пътувания до Германия с тази цел. Мнозина се възмущават, че така се насърчават принудителната проституция и търговията с хора. \"Ние сме бардакът на Европа. Нещо повече - в цял свят вече ни се носи славата и скоро ще догоним Тайланд в това отношение\", казва в репортажа депутатката Лени Браймайер от Социалдемократическата партия. \"Те идват в Германия, за да вдигат с поршето си 260 км/ч и да забършат евтино някоя проститутка. Такава е Германия в очите на чужденците, от което аз искрено се срамувам\", добавя тя. Призиви за забрана Браймайер настоява проституцията в Германия да бъде забранена със закон - по примера на Швеция, където проститутките не се преследват от закона, а само сводниците. И в други страни е въведен т.нар. северен модел. Във Франция, например, тези правила важат от 2016 година. В Германия обаче засега очевидно липсва необходимата подкрепа за подобна мярка. Позицията на германското правителство гласи: \"Засега няма доказателства, че забраната в Швеция е довела до намаляване на случаите на търговия с хора. (...) Цел на политиката в Германия е жените да бъдат защитени от насилие\". Противниците на подобна забрана се опасяват освен това, че тя може да поощри нелегалната проституция и да маргинализира проституиращите. Търсенето стимулира  Европейският парламент е за забрана на проституцията и през 2014 г. призова страните от ЕС да приемат закони за забрана на проституцията. Изследване на Европейската комисия сочи, че в страните, в които проституцията е легална, има по-високо търсене на секс-услуги. А голямото търсене води и до засилване на търговията с хора.", "date": "2019.07.06", "title": "Млади, бедни, зависими: българските проститутки в Бранденбург"}
{"url": "https://www.dnevnik.bg/sport/2019/07/06/3934942_fotogaleriia_vulnenie_i_aplodismenti_na_kraka_v_chest/", "text": "Приказката за 15-годишната Кори Гоф продължава. Американката ликува на фона на аплодисменти, след като се класира за четвъртия кръг на \"Уимбълдън\".", "date": "2019.07.06", "title": "Фотогалерия: Вълнение и аплодисменти на крака в чест на 15-годишната звезда в тениса"}
{"url": "https://www.dnevnik.bg/kultura/2019/07/06/3934956_izlojbata_balkanska_gordost_podraznila_vmro_i_bsp_be/", "text": "Изложбата \"Балканска гордост # Balkan Pride\", част от проекта, предизвикал остри реакции от страна на местните формации на ВМРО и БСП в Пловдив през март, бе открита вчера в помещението СКЛАД в града в присъствието на гости, дипломати и представители на местната ЛГБТ общност и активисти, обявиха организаторите от Фондация GLAS Експозицията, която включва над 30 фотографии от прайд шествията на Балканите, артефакти и видеа с лични истроии, ще продължи до 16 юли. Тя ще бъде закрита с дискусия и концерт. След това от 22 юли снимките ще бъдат изложени и в София, до лятното кино на НДК, като проектът в столицата е включен в календара на културните събития на Столична община и е съфинансиран от Програма \"Култура\". Кадрите в изложбата улавят част от историята на движението за равни права на ЛГБТ хората в Югоизточна Европа, като не са пропуснати и придружаващите ги антипрайд демонстрации и контра протести. \"В годината, в която отбелязваме 50 години от бунтовете в Стоунуол Ин в Ню Йорк, довели до раждането на първия Прайд, дискриминацията към днешния проект в Пловдив само доказва колко важно е като общност да продължаваме да се борим за равни права за всички български граждани и да водим диалог за нашата принадлежност към обществото\", каза Симеон Василев от фондация GLAS,. През март местните структури на ВМРО и БСП се  опитаха да променят  програмата на Пловдив - Европейска столица на културата и поискаха оставката на артистичния директор на фондация \"Пловдив 2019\" Светлана Куюмджиева. Създалото се напрежение бе  отразено и от изданието \"Гардиън\" . На откриването на изложбата Куюмджиева прочете част от Хартата на човешките права, с което припомни една от целите на инициативата, а именно да сближава различните общности. Тя сподели, че тази година в Матера, италианският град, който успоредно с Пловдив носи титлата \"Европейска столица на културата 2019\", ще се проведе първия прайд с подкрепата на италианската фондация, организираща събитията там. Закриването на проекта в Пловдив на 16 юли ще бъде отбелязано с публична дискусия от 18.30 ч. в СКЛАД. Тя ще бъде посветена на традиционните балкански ценности и идентичност. В нея ще участват проф. Ивайло Дичев, Филип Вулович от Белград Прайд, Димитър Богданов и Симеон Василев от фондация GLAS и организационния комитет на София Прайд. След нея акустичен концерт ще изнесе Мила Роберт от 21 ч. в ThEATre на ул. \"Княз Александър I-ви\" 38. Това ще е първа изява в Пловдив за младата изпелнителка, която нашумя с кавъра си на \"Квартална кръчма\" и песента, посветена на ремонтните дейности в столицата. И двете събития са с вход свободен. ", "date": "2019.07.06", "title": "Изложбата \"Балканска гордост\", подразнила ВМРО и БСП, бе открита в Пловдив"}
{"url": "https://www.dnevnik.bg/kultura/2019/07/06/3931361_otkus_ot_hashtag_na_remigiush_mruz/", "text": "Всеки ден потребителите на Туитър изпращат около петстотин милиона туита. Дори и няколко от тях да идваха от изчезнали хора, никога не бихме забелязали това. ПЪРВА ЧАСТ Теса Годишно човек произвежда по време на сън около деветдесет и осем литра пот. Това създава подходящите условия за отглеждане на шестнайсет вида гъби върху самата възглавница. Тази нощ на моята със сигурност имаше условия за още повече, защото през последните няколко часа водех неравна борба със себе си, потейки се обилно. Всъщност това не беше голямо отклонение от нормата. Наскоро теглото ми надхвърли сто и седемнайсет килограма, а аз съм висока метър седемдесет и един, което означаваше BMI1 в долната скала на трета степен на затлъстяване. И това беше един от поводите да обмислям самоубийство тази нощ. Не беше за пръв, нито за последен път. Имаше периоди, когато подобни мисли ме навестяваха два-три пъти седмично. Бях свикнала с тях, бяха обичайни за мен, станаха нещо естествено, норма. Може би именно благодарение на това никога не бях предприемала стъпката, след която не би имало връщане назад. Веднъж се нагълтах с медикаменти, но скоро след това повръщах като котка. Друг път се опитах да прережа вените си, но ефектът беше нищожен – само се издрасках и се наложи да нося блузи с дълги ръкави през лятото. Няколко пъти се опитвах да свърша със себе си на гари, но едва пресичах линията на перона и се отказвах. Дори хлапетата, отправящи си взаимни предизвикателства, стигаха по-далеч. Накрая трябваше да призная очевидното – не можех дори да се самоубия. Това беше една от многото натрапливи мисли, които не ми даваха спокойствие години наред. От известно време обаче успявах да се справя с тях по някакъв начин. Главно благодарение на съпруга ми. Игор умееше да ме убеждава както никой друг, въпреки че обикновено дори не се налагаше да говори. Достатъчно беше, че го има. Тази нощ отсъстваше и аз бях оставена единствено на себе си. Резултатът? Завивки и пижама за пране, стая за проветряване и психика за смяна. По последния пункт не можех да направя много, но с първите два се заех още сутринта. Тъкмо бях извадила калъфката на юргана, когато се разнесе металическо пиукане от мобилния ми телефон. Посегнах към него убедена, че Игор ми е изпратил есемес. Той трябваше да се върне от тиймбилдинг командировката си едва вечерта, но може би шефовете му бяха решили, че няма смисъл да продължават фарса, наречен за залъгване \"обучение\". Или му се е удало да се измъкне от някоя конференция, за да се прибере по-рано вкъщи. Не обичаше да напуска дома ни почти толкова, колкото и аз. Подателят на съобщението обаче беше автоматът на една от куриерските фирми. \"Пратката ти вече те очаква!\" – гласеше краткото съобщение. Веднага след него беше дадено местоположението на автомата, от който трябваше да взема уж поръчаната от мен пратка. Повдигнах вежди, вперила поглед в екрана. Напоследък не бях пазарувала онлайн, нито пък Игор. Не очаквахме никаква пратка, а дори да бях направила някаква поръчка, със сигурност бих избрала опцията за доставка вкъщи. Защо трябва да излизам, ако куриерът може да ми достави покупката до вратата? Наистина, това също не беше идеалното решение – изискваше да застана лице в лице с друг човек и да разменим с него няколко думи. Обаче в пиковите часове на делничните дни куриерите обикновено бързаха и дори не ме поглеждаха. Подписвах, затварях вратата и можех да си отдъхна. Пътуването до автомата за пратки би било много по-неприятно. Игор знаеше за моите трудности в междуличностните отношения, така че и той не би избрал този вариант. Нямаше друг, който би искал да ми направи изненада. На Коледа – може би. Майка ми или баща ми, ако не са заминали на някоя от традиционните си ски екскурзии. Присъдата можеше да бъде само една: грешка. Чувах това доста често, не само относно пратки, който някой ми е изпратил по случайност. Само че \"по случайност\" беше просто безнадежден опит за обяснение на неизвестната още причина за това събитие. На тази мисъл ме наведе фактът, че автоматът за пратки се намираше на няколкостотин метра от моето жилище в Левандув. Едва ли беше съвпадение. Облякох нова блуза, вързах косата си, а след известно време – и връзките на обувките си. За хората с нормално тегло това е обичайна дейност, така че малко хора осъзнават, че на такива като мен им се налага да задържат дъха си. Отидох в гаража, защото въпреки че се намирах на десет минути ходене от карикатурно малкия търговски център на улица \"Беренсона\", дори за момент не обмислих възможността да отида пеша. Малко по-късно паркирах колата си на празния в този момент площад и отидох при жълтия автомат. На омазнения и потъмнял екран имаше снимка на някакво момиче и кратко съобщение: \"Здравей, усмихни се!\". Явно това не беше достатъчно, защото беше добавен и мигащ емотикон. С носле. Намръщих се и бързо се заех да въвеждам кода, след което се отвори една от кутиите. Извадих пакет, съдържащ две или най-много три книги. И то при условие, че никоя от тях не е гигантска като \"Малък живот\" на Янагихара, \"Сблъсък\" на Кинг или \"Пътят на кралете\" на Сандерсън. На пакета нямаше етикет с данни за получателя, което отначало ми се стори невъзможно. Бях убедена, че за да можеш изобщо да изпратиш пратка, трябва да предоставиш данни не само за себе си, но и за адресата. Отне ми известно време, за да се досетя, че това може да се направи с апарат за пратки. Достатъчно е човек да въведе мобилния си номер и адреса на получателя, след което да избере подходящия автомат, на който да бъде изпратена пратката. Хвърлих поглед към пазара \"Нето\" от другата страна на улицата и се поколебах. Тъй като така и така бях излязла, планирах първо да напазарувам и едва след това да проверя пратката. Любопитството ми обаче нарастваше. Кой ми е изпратил този пакет? Защо го е направил? И какво има в него? В края на краищата след малко се върнах с пакета в колата. Скъсах опаковката и видях сравнително малка картонена кутия. Въпреки неголемите си размери, тя беше доста тежка. Отне ми известно време да се справя с лепенката и да стигна до съдържанието. Вътре намерих лист с големина А4, на който някой беше написал с дебел черен флумастер ТЕСА. Не можеше да става въпрос за грешка. Само хората, които ме познаваха, знаеха, че се наричам така. Това беше нещо повече от прякор. Родителите ми са ми дали името Тереза, към което, изглежда, от самото начало съм проявила недоволство, защото съм го сменила веднага, щом съм се научила да говоря. И до днес те настояваха, че \"Теса\" е първата дума, която съм казала. В известен смисъл тя ме е дефинирала още оттогава – дотолкова, че исках да е и на надгробния ми камък. Погледнах листа, на който някой я беше изписал. Под думата ТЕСА имаше втора, по-малка, която всъщност не ми говореше нищо. Само характерният знак пред нея подсказваше какво би могла да означава. Този символ днес еднозначно се асоциира с хаштаг, а някога се е използвал за означаване на номер, на каналите на IRC2 или на мощност на множество в математиката. Погледнах към етикета \"#апсида\" и се намръщих. Думата звучеше чуждо, но в същото време бях сигурна, че вече съм я чувала. Първата асоциация в главата ми беше свързана с архитектурата. Сложих листа настрана и надникнах вътре. Някой беше увил във фолио предмет с големината на длан – в кутията нямаше нищо друго. Бързо започнах да разгръщам опаковката, а сърцето ми ускори туптенето си. Пластовете бяха толкова много, че не знаех какво всъщност разопаковам. След малко пред очите ми се появи предмет и усетих, че съм намерила скрито съкровище. Пратката беше тъмна декоративна фигурка от лъскав камък. Тежка, може би от аметист. Представляваше череп, подобен на онези, които някога са слагали на носовете на пиратските кораби. Естетическата ѝ стойност беше незначителна и нямах представа защо някой ми изпраща такова нещо. Сложих черепа в кутията и извадих телефона. Реших, че ако проверя какво означава хаштагът, може да открия някакъв отговор. Първата архитектурна асоциация беше вярна. Бързо прегледах резултатите в Гугъл и открих, че апсидите са вид разширение на църкви, обикновено многоъгълни или полукръгли. Значи череп и църкви. Не особено весела комбинация, и което беше по-лошо, неозначаваща нищо. Абсолютно нищо не ми говореше и дори не ми подсказваше кой би ми изпратил такъв подарък и защо. Напазарувах бързо в \"Нето\" и се прибрах вкъщи. Както винаги, се изкачих по стъпалата, затаила дъх, страхувайки се да не се натъкна на някой съсед. По това време обаче повечето бяха на работа и успях да стигна до апартамента, без да ми се налага да разменям нито дума с никого. Затворих вратата след себе си и едва тогава издишах. Мразех да излизам. Всеки път, когато се връщах, се чувствах така, сякаш съм изпълнила изключително трудна, но напълно излишна мисия. Заключих вратата с облекчение и седнах пред компютъра. Реших, че няма време за губене – моето частно разследване беше неотложен въпрос. Въведох хаштага във Фейсбук, надявайки се, че след като някой си е направил труда да ми изпрати мистериозна анонимна пратка, трябва да ми е оставил някаква следа в интернет. Намерих обаче само снимки на църкви. Малко съвременни, няколко стари, изобразяващи унищожени храмове. Стигнах до заключението, че Фейсбук е погрешното място за преглед на тагове и се прехвърлих в Инстаграм. Три резултата. Първата снимка беше, естествено, на църква. Втората – на вътрешния двор на Томарския манастир в Португалия. Третата – на часове по рисуване в някакво краковско училище. Проверих първата, защото ми изглеждаше най-конкретна. Храмът се оказа базиликата \"Свети Георги\" в Прага. Чувала бях много хубави неща за този град, но никога не бях ходила там. Нито пък в Португалия, а в Краков – преди много години, и то само за да видя Вавел. Почесах се по главата и се насочих към последното място. Бях си направила профил в Туитър преди почти десет години, но оттогава насам бях публикувала само няколко туита. Избягвах отдалеч тази медия, изхождайки от предположението, че концентрацията на политическа кал там е твърде висока. И все пак тъкмо Туитър беше родината на хаштаговете. И той ми даде сянка на надежда, че ще разбера какво означава \"#апсида\". Търсенето имаше само един резултат. Тагът беше използван от момиче с прякор деКриста, което бе публикувало своя снимка на фона на огромна поляна. Изглежда той нямаше нищо общо нито с нея, нито с околността – нямаше смисъл да се търсят църкви тук. На заден план видях няколко ниски дървета, може би храсти, а зад тях – широко речно корито. Качеството на снимката не беше най-доброто. Предположих, че е направена с камерата на телефон, и то някой по-стар модел. Нищо повече не можех да кажа. Момичето носеше широка риза, а под нея – обикновена тениска, подобна на тези, които се продават масово в Reserved и в други вериги магазини. Снимката можеше да е направена през последните няколко месеца, температурите бяха подходящи за такова облекло. Но беше качена едва тази сутрин – по времето, когато се бях събудила, обляна в пот. Сега този момент ми изглеждаше толкова далечен, колкото и неясните спомени от детството ми. А мислите само отпреди около час сякаш не принадлежаха на мен. Тръснах глава, а после погледнах деКриста. Започнах машинално да беля кожичката около ноктите си – навик, с който не можех да се преборя от години. Никнеймът на момичето можеше да има нещо общо с църквата в Португалия, но нямах достатъчно информация, за да направя сигурно заключение. Други туитове на деКриста със сигурност биха били полезни, но на профила ѝ имаше единствено тази снимка и хаштага. Това ме накара да се зачудя, защото профилът беше създаден горе-долу по същото време, както и моят. Влизане веднъж на десет години? Изглеждаше просто неправдоподобно. Но нямах други следи, така че най-накрая затворих лаптопа си и се заех с работата, която трябваше да свърша днес. Почистване, пране, готвене. Игор би трябвало да се върне около шест следобед и дотогава трябваше да свърша всичко. Не успях. Когато влезе в апартамента, все още не се бях захванала дори с бешамела, а планирах да направя гигантска лазаня за вечеря. И всичко това, защото апсидата не ме оставяше на мира и трябваше да отделям за всяко нещо двойно повече време или да го върша отново. Игор още не беше успял да си събуе обувките, а аз вече бях започнала да му разказвам всичко, което се е случило. Той слушаше с внимание от самото начало и колкото повече говорех, толкова по-интересно му ставаше. – И там имаше само един туит? – недоверчиво попита той. – Един-единствен. Самотен като мен на абитуриентската вечер. Той ме погледна скептично. – Това не е единственото сравнение, което ми идва на ум – добавих. – Но второто е свързано с луната на нощното небе и би прозвучало патетично. Той се усмихна, вдигна черепа и го прехвърли от едната в другата си ръка. – Вероятно момичето е изтрило останалите туитове – отбеляза. – Може би да. Но защо да го прави? Това беше само един от многото въпроси, на които бих искал да знам отговорите. Игор присви очи и бързо се приближи към компютъра, сякаш искаше да ми внуши, че ще ми помогне със загадката, макар че самият той вероятно искаше да се заеме с нещо друго. – Провери ли Wayback Machine? – попита той и вдигна капака на лаптопа. Мълчанието ми беше достатъчно красноречиво. – Интернет архивът – добави той. – Прави копия на страниците от две хиляди и първа година насам. Може би там има скрийншотове от профила на тази деКриста. Имаше право. Отне ни известно време, преди да намерим работещ линк, но няколко минути по-късно имахме две допълнителни снимки. На едната от тях се виждаше момиче на фона на същата река, а на другата – част от ограда и градина. Гризейки кожичките, се опитах да разпозная околността. Безрезултатно. – Това няма смисъл – казах. – Трябва ни нещо повече. Разчитах на това, че Игор ще потърси в други кътчета на интернет, за които нямах никаква представа, но той беше застинал, сякаш го е ударил гръм. Стоях зад него, без да откъсвам поглед от екрана. Когато сложих длани на раменете му, той внезапно потрепери. – Какво става? – попитах. Игор обърна глава към мен и видях, че е пребледнял. – Това – задави се той. – Теса, та това е... Вдигнах вежди нетърпеливо и той поклати глава. – \"Вибжеже Пуцке\"3 – добави той. – А това момиче... Господи, наистина ли не го разпознаваш? – Не – отвърнах. – А трябва ли ?", "date": "2019.07.06", "title": "Откъс от \"Хаштаг\" на Ремигиуш Мруз"}
{"url": "https://www.dnevnik.bg/sviat/2019/07/06/3934771_v_uigurskiia_raion_na_kitai_etnicheskoto_naprejenie_ne/", "text": "Намушкани, пребити и дори изгорени живи жители: междуетническите бунтове, които взеха близо 200 жертви преди 10 години в Синцзян-Уйгурския автономен район, днес са нещо невъобразимо в този китайски регион, превърнал се в истинска полицейска държава. На 5 юли 2009 г. регионалната столица Урумчи стана сцена на нечувано насилие, когато членове на тюркското и мюсюлманско уйгурско малцинство нападнаха членове на етноса хан, най-многобройният в Китай, съставляващ 92 на сто от населението. Но през последните години, след нова серия от довели до жертви атентати, властите въведоха драстични мерки: камери навсякъде, биометрични данни, полицейски блокади, портали за откриване на метални предмети. Китай е заподозрян също, че е интернирал до 1 милион души, предимно уйгури, в лагери за превъзпитание. Пекин отхвърля тази цифра и говори за \"центрове за професионално обучение\", целящи да се борят срещу ислямистката радикализация. Мерки, които позволиха подобряването на сигурността. Вицепредседателят на Синцзян-уйгурския автономен район Еркен Туниязи, уйгур, заяви миналата седмица пред Съвета по правата на човека на ООН, че от три години насам в региона не е извършвано терористично нападение. Но асимилацията на местните етнически малцинства, съставени предимно от мюсюлмани и запазващото се неравенство между китайците от уйгурския етнос и от етноса хан продължават да подклаждат недоволство, отбелязват експерти. \"Съществува взаимно недоверие\", заявява пред АФП Реза Хасмат, преподавател в университета на Алберта, Канада, специалист по междуетническите отношения в Синцзян-уйгурския автономен район. Със свръхзасилените мерки за сигурност \"можете да спрете всяко потенциално насилие, но това ще породи в цяло поколение уйгури известно недоверие към китайците от етноса хан\", смята той. Синцзян-Уйгурският автономен район от няколко десетилетия е засегнат от водещи до жертви нападения, приписвани на уйгурските сепаратисти. Но бунтовете през 2009 г. отбелязаха повратен момент. През последвалите години разделението между двете групи \"само нарастваха\", подчертава Джоан Смит Финли, специалистка по уйгурска култура в Университета на Нюкасъл. \"Винаги е доста напрегнато\", обяснява тя, базирайки се на посещение в Синцзян-Уйгурския автономен район миналата година. \"И всичко е само преструвка с цел да се прикрие истинското положение\". Центровете за интерниране задълбочиха още повече пропастта между уйгури и китайци от етноса хан. Миналата седмица пред ООН Еркен Туниязи ги представи като \"успех\", който е позволил на жителите \"да се отдалечат от влиянието на тероризма и екстремизма\". Бивши интернирани обаче заявиха, че са били изпратени в тези лагери само заради носенето на дълга брада или було. Бизнесмен от съседен Казахстан разказа, че е видял други задържани мюсюлмани, които са били задължавани да пеят патриотични песни всяка сутрин, или да ядат свинско. От 2017 г. насам джамиите и религиозните обекти в Синцзян-Уйгурския автономен район бяха разрушени или куполът им беше свален, показват сателитни снимки. Що се отнася до базираните на етническа принадлежност проверки, те са нещо обичайно и засягат предимно уйгурите. \"Китайците от етноса хан се ползват с известно благосклонно отношение. Не им се налага да понасят същото наблюдение\", заявява пред АФП Тимъти Гроуз, преподавател по китайски изследвания в американския Технологичен институт Роуз-Хълман. \"Това със сигурност засилва дискомфорта между двете общности\". Етническите малцинства в Китай се асимилират постепенно. Официален документ на централното правителство от 2018 г. призовава за увеличаване на използването на китайския в Синцзян-Уйгурския автономен район, за да се гарантира владеенето му от уйгурските ученици. Държавата пропагандира впрочем и браковете между етносите. Засега обаче без особен успех. Асимилацията се засилва и с пристигането на китайци от етноса хан, дошли в Синцзян-Уйгурския автономен район от други части на страната: техният дял нарасна силно в периода от 1949 г. (шест на сто) до 2015 г. (37 на сто), според последните официални статистически данни. Приток на население, който може да засили междуетническото напрежение ако най-добре платените работни места останат привилегия на новопристигналите, подчертава Хасмат. \"Това се превръща в порочен кръг\", в който китайците от етноса хан, благодарение на връзките си, заемат най-доходоносните постове и след това наемат хора от своята общност, смята изследователят. \"Така малцинствата се оказват изключени от най-добрите работни места с най-високи заплати\". /БТА", "date": "2019.07.06", "title": "В уйгурския район на Китай етническото напрежение не намалява"}
{"url": "https://www.dnevnik.bg/bulgaria/2019/07/06/3934963_prozrachnost_bez_granici_otvoreno_finansirane_shte/", "text": "Асоциация \"Прозрачност без граници\" не одобрява промените в Закона за държавния бюджет, регламентиращи финансирането на политическите партии. В позицията си те коментират, че приетите в парламента фундаментални промени в законодателството относно финансирането на политическите партии и предизборните кампании \"са в противоречие със стандартите на Венецианската комисия към Съвета на Европа и ОССЕ и в отстъпление от националното законодателство, което до 2009 година създаваше определени препятствия пред безконтролното финансиране от юридически лица\". ", "date": "2019.07.06", "title": "\"Прозрачност без граници\": \"Отворено финансиране\" ще превърне държавата в разграден двор"}
{"url": "https://www.dnevnik.bg/kultura/2019/07/06/3934970_izkustvoto_ne_izliza_v_otpusk/", "text": "Държавна опера - Стара Загора отдавна вече не изненадва с подема си, по-скоро поддържа непрекъснатото възхищение от професионалния ентусиазъм, с който не само са заредени, но и сами те разпръскват. Последната им инициатива е  . И ето как го дешифрират. В рамките на три месеца (от 1 юни до края на август) – над 50 спектакъла, в различни жанрове и обеми. С пет премиери, включително световна, оперни – \"Трубадур\" (7 юли) и \"Траян в Тракия\" (25 юли); балет – едноактните \"Лотос\", \"Танц при изгрев слънце\", \"Следващият\" (10 юли) и \"Антигона\" (27 юли); детски мюзикъл – от деца-за деца – \"Отмъщението на Зайчето Питър\" на ДЮСОБ \"Маргаритки\" при Операта (26, 27 юни). С усвояване на нови пространства с подходящите сценични реализации. Както в града: в Етнографския комплекс \"Дамасцена\", в градината на Старозагорската митрополия, в двора на Къщата на архитекта Димов (гостите вече видяха едноактни опери, концерта на вокална студия \"Кара\" при Операта, на 9 юли пък ще е друг успешен техен проект – интерактивният концерт \"Джазоспекция\"), освен многоочакваната, не само от меломаните, за четвърти път с успех \"Опера на стадиона\".  Така и извън Стара Загора: ще строят сцена на античната и средновековна крепост \"Туида\" в Сливен (\"Аида\", 14 юли. На 16 юли е концертът \"КУИН-Шоуто продължава\" и оригиналната версия на Бохемска рапсодия със солисти Теодор Койчинов, Елена Петрова, симфоничния оркестър, хор и солисти на Операта, под палката на диригента-пианист и виенски възпитаник Димитър Косев.). Пред крепостта Баба Вида, която за първи път ще бъде използвана като естествен фон – към декора на \"Набуко\", в третото издание на \"Летни вечери на операта и балета \"Баба Вида\", където Държавна опера-Стара Загора е основен участник със суперпродукция, камерна опера, балет, оперета и детско представление (2, 3, 4 август). За част от всичко това \"Дневник\" разговаря с главният диригент на оркестъра на Старозагорската опера, маестро Ивайло Кринчев:    - За Старозагорска опера този сезон още не е отминал. Ще приключи условно на 7 август със спектакъла на ,,Бохеми\" в Летния театър, Бургас. Казвам условно, защото само няколко дни след това ще започнат техническите репетиции за сценографското оформление на ,,Африканката\" от Майербер (за първи път на Балканите), с която ще открием ФОБИ на 22 ноември, и веднага следва началото на международния майсторски клас на Веселина Кацарова (20 август-4 септември), артистичен директор на Операта.  Продължаването с премиерите и в този период е част от базисната ни концепция за постоянен сезон, който малко оперни театри имат. Важно за театъра, тъй като създаването на една премиера, е свързана с различни елементи – от сценографското, костюмографското обезпечаване до репетиционния цикъл. Процесите са доста различни, но трябва да бъдат постоянни. Защото, един театър спирайки да продуцира нови заглавия, се обрича на летаргична \"продуктивност\" – само и единствено на репертоара си в момента. А това нарушава идеята ни за ритмичен целогодишен сезон. Затова и в концепцията е, лятото не да се играят заглавия, които единствено вече са направени, а паралелно да се раждат и нови. Като тези продукции се подбират, да не отделят спектакловата дейност, та да има спиране и създаване на дълъг репетиционен цикъл, докато се роди една премиера. А се прави паралелно. Често сме свидетели, как някои театри се ,,активират\" през определен период, а през другото време от афиша им лъха спокойствие. Една нездрава активност, на изненадващо отдалечени сцени в страната, с набързо сготвени или претоплени ястия. - Търсили сме разнообразие, което да задоволи разностранните интереси на нашата публика. Местата са благодарение на доверието, което митрополит Киприан, общинските ръководства и кметовете на Сливен, Видин, Стара Загора имат към качеството на нашите продукции. Не правим компромиси със солистичните състави и визията.  Интерактивността може да бъде разглеждана като всяка форма на двустранна комуникация. Пространствата в къщата на архитект Димов (от малкото останали архитектурни паметници на града в стил Сецесион) предполагат такъв вид комуникация и стопяват бариерата артисти-публика. Получава се друг обмен на въздействия и от двете страни. Нашето изкуство може да се експонира на всяко заредено с определена енергия място.  - Избираме заглавия, които са в т.нар. \"златна осмица или десятка\" в оперната литература. Няма как да не отречем, че има определен брой заглавия, които привличат публиката заради факта че се казват: \"Трубадур\", \"Кармен\", \"Аида\", \"Набуко\". Процесът е сгъстен, присъствието на стадиона е в много ограничено време. За тези 4 години имаме изградена рефлексия за ситуацията, която ни очаква там – много специфична. И нещо важно, наясно съм със звуковата картина, която трябва да бъде постигната. Доста е проблематична. Позицията ми е такава, че трудно мога да виждам и да имам директно контакт с артистите на сцената. Разстоянията са големи, звукът който човек трябва да чуе, съответно да отреагира или инспирира като диригент, носи вече по-различни физически закони – с определени закъснения, с точни предвиждания на конкретни места, така че е въпрос на ясна диригентска рефлексия, която в рамките на тези години съм успял да си изработя. Парадоксът там е, че има козирка и относително слаба естествена акустика, няма как да се лишим от озвучаването. - То е въпрос на лично убеждение. Тя е изключително голям артист, преценката, която лично даде за качеството на звука ни прави много горди – реагира естествено, професионално. Разбра, че няма как да се лишим от микрофон, но той няма да промени качествата на тембъра и на гласа ѝ, напротив, само ще помогне. Е, винаги има риск. Случвало се е, за съвсем кратко време в спектакъл, балансът да бъде нарушен, но наистина хората зад пулта са важни и трябва да имат тази сетивност да отреагират веднага на ситуацията. И аз разчитам много на този професионализъм.  - Има една тайна Пред артистите поставяме също и два монитора. Имат и визуален контрол, но той не винаги им е достатъчен. Важно е да чуе, да има добра звукова среда и от оркестъра. Така че е комбинация между монитори, отделно звукови монитори и визуални. Те съумяват, разбира се, да ме виждат частично, но и моята задача е да усетя техните дъхове. Да знам в какво темпо ще тръгнат.  Репетициите на открито са две, ако изобщо могат да се нарекат пълни. Едната минава само с пиано, като се прави базисен чертеж на мизансцена и определени позиции. За всеки от артистите, който участва за първи път, е голямо предизвикателство да може да се вплете в такава нова акустична среда. Но обикновено те са професионалисти и този елемент пада бързо. Буквално в първия половин час рефлексията и реакцията по отношение на звука се уеднаквява. А в \"Трубадур\" ще вземат участие имена от световните сцени Зоран Тодорович, Кирил Манолов, Даниела Дякова, Елена Баръмова. - Не, тази година няма да имаме, защото вече е във вида и с възможностите да покрие такова заглавие. Попълнение и на оркестъра, и на хора правехме, за да създадем визуална и звукова представа за операта, съизмерима с мястото. В моето съзнание симфоничните оркестри са някакъв умален вид на държава. Това е подредена структура, ансамблово звено, затова понякога правенето на оркестър бързо е направо невъзможна задача. Откакто съм главен диригент, тенденцията е да търсим и да го попълваме. В момента в оркестъра свирят музиканти с най-различни националности, започвайки от Италия, Англия, през Канада, завършвайки с Япония. Имаше хора не вярваха че чужденците ще предпочетат Стара Загора. Успяхме с този риск. Ще има и участие на определено количество статисти, които са от сдружение \"Свят без граници\". Ще има достатъчно визуално пиршество. Решението в което ще се движим ще бъде провокативно, без обаче да наруши елементите на музикалната и текстовата драматургия която носи \"Трубадур\".", "date": "2019.07.06", "title": "Изкуството не излиза в отпуск"}
{"url": "https://www.dnevnik.bg/politika/2019/07/06/3934977_mareshki_imal_namerenie_da_pravi_predavane_vuv_vremeto/", "text": "Зам.-председателят на Народното събрание и лидер на \"Воля\" Веселин Марешки съобщи в интервю за БНТ, че обмисля да направи телевизионно шоу като се колебае дали да го кръсти \"Шоуто на Веско\" или \"Шоуто на Марешки\". Марешки, който влезе в политиката след като разви вериги аптеки и бензиностанции, каза, че може би ще тръгне по нов път. Той уточни, че проявява интерес към времето между 22.30 и 23.30 ч., в което до 31 юли по Би Ти Ви върви \"Шоуто на Слави\". Водещият Слави Трифонов  вече обяви , че спира предаването си, което с известни прекъсвания върви 19 г. в частната телевизия. Някои ще влизат в политиката, други пък ще влезем в шоу бизнеса, коментира Марешки и изрази убеденост, че може да бъде доста интересен. Лидерът на \"Воля\" поздрави БНТ с новия директор Емил Кошлуков и му отправи препоръка да върне в ефир предаването \"Открито с Валя Ахчиева\". То беше спряно през януари с идеята да се обяви конкурс за предаване за разследваща журналистика. \"Да ви пожелая нови творчески успехи, повече редакционна свобода на предаванията, ако няма такава - по-високи заплати\", обърна се Марешки към работещите в БНТ. Лидерът на Воля каза, че няма намерение да се кандидатира за кмет на София, след като  в края на миналия месец допусна обратното.  \"Човек трябва да има и едно самоуважение, все пак аз съм бил кандидат за президент, в момента съм заместник-председател на Народното събрание - четвърти по важност пост в държавата. За мен пътят е само нагоре\", заяви той.", "date": "2019.07.06", "title": "Марешки имал намерение да прави предаване във времето на \"Шоуто на Слави\""}
{"url": "https://www.dnevnik.bg/sport/2019/07/06/3934975_voleibolistut_todor_aleksiev_se_zavurna_v_bulgarskoto/", "text": "Волейболистът Тодор Алексиев ще продължи кариерата си в българското първенство. Бившият състезател и капитан на  националния отбор  ще играе в \"Хебър\" (Пазарджик) през следващия сезон, съобщи клубът във \"Фейсбук\" страницата си. \"Той е сред най-утвърдените български волейболисти с множество успехи в националния ни отбор и дългогодишна клубна кариера у нас и в чужбина. Пожелаваме му много победи и титли с \"Хебър\"! Смело напред\", пише в изявлението на \"Хебър\". Алексиев идва от \"Олимпиакос\" (Пирея), с който стана шампион в гръцкото първенство. Преди това българинът имаше неуспешен период в португалския \"Спортинг\", но напусна след половин година в тима. Алексиев, който започна кариерата си в \"Локомотив\" (Пловдив), спечели златно отличие за четвърта поредна година. През 2016 и 2017 г. българинът триумфира в аржентинското първенство съответно с \"Персонал\" (Боливар) и УПСН (Сан Хуан), а през 2018 г. стана шампион с \"Олимпиакос\" и беше избран за най-полезен играч в Гърция. Привличането на Алексиев показва амбициите на \"Хебър\" да гони шампионската титла в българското първенство. Миналия сезон тимът от Пазарджик спечели купата на страната и записа най-много победи в редовния сезон, но загуби финалния плейоф от \"Нефтохимик\".", "date": "2019.07.06", "title": "Волейболистът Тодор Алексиев се завърна в българското първенство"}
{"url": "https://www.dnevnik.bg/citat_na_deniia/2019/07/06/3934979_citat_na_denia_istinskite_patrioti_ne_investirat_v/", "text": "Това каза пред БНТ лидерът на \"Воля\" и бизнесмен Веселин Марешки. \"Истинските патриоти не изнасят капитали и не инвестират в чужди държави, за да работят за техните икономики. Всеки мой лев съм инвестирал в България с изключение на тези, които са ми за удоволствие\", каза той. В коментар на  промените на правилата,  по които се финансират партиите и възможността да получават дарения от търговски дружества, Марешки потвърди, че фирмите от аптечния му бизнес и от търговията с горива \"ще дават, както и досега\". \"Сега това, което се случва, е осветяване на това финансиране. Никой в България не си мисли, че бизнесът не дава пари на партиите, просто досега това е ставало в пликчета, в куфарчета, в торбички, по всякакъв друг начин, неофициално. Сега тези дарения ще се изсветляват и ще може да се види тайният лобизъм. Марешки увери, че неговите фирми нямат задължения към бюджета, нито има компании, регистрирани в офшорни зони, на които законът забранява да финансират партии. ", "date": "2019.07.06", "title": "Цитат на деня: Истинските патриоти не инвестират в чужбина"}
{"url": "https://www.dnevnik.bg/sviat/2019/07/06/3934985_srubskiiat_vunshen_ministur_korigira_borisov/", "text": "Сръбският външен министър Ивица Дачич заяви днес, че позицията на Европейския съюз не е, че Косово е независимо, и българският премиер Бойко Борисов, който твърди, че е, трябва да се съобразява с това, предаде Танюг., цитирана от БТА. Дачич направи остри коментари по националната телевизия РТС по повод изявление на Борисов, цитирано от агенцията, че бъдещият шеф на дипломацията на ЕС Жозеп Борел би трябвало да изразява позициите на целия ЕС, независимо че неговата страна Испания не признава Косово. Пет от страните-членки на ЕС не признават Косово за независима държава - Гърция, Кипър, Румъния, Испания и Словакия. Останалите 23 членки на ЕС, включително България, са признали косовската независимост. Вчера в полския град Познан завърши Срещата на върха на инициативата \"Берлински процес\", посветена на евроинтеграцията на Западните Балкани, в която участва и премиерът Бойко Борисов.  Участници в процеса са страните от Западните Балкани - Сърбия, Северна Македония, Босна и Херцеговина, Черна гора, Косово и Албания, и държави членки на ЕС – Полша, Великобритания, Германия, Франция, Австрия, Италия, България, Хърватия и Словения. За реакцията на българското министерство на външните работи четете  тук.  ", "date": "2019.07.06", "title": "Сръбският външен министър \"коригира\" Борисов"}
{"url": "https://www.dnevnik.bg/sport/2019/07/06/3934981_demireva_sled_kvotata_za_tokio_2020_iskam_da_sum/", "text": "Българската състезателка в скока на височина Мирела Демирева заяви, че целта й е да бъде най-добрата в дисциплината.  Сребърната медалистка от Рио 2016  се надява да надгради представянето си и да спечели олимпийската титла на летните игри в Токио догодина. \"Виждам потенциала в скоковете ми и започва да ми се получава. Трябват ми състезания, по-високи летви, малко повече място и нещата ще се получат. Искам да съм най-добрата в сектора и да летя над два метра. Знам, че ще дам най-доброто от себе си\", каза Демирева след състезанието от Диамантената лига в Лозана. 29-годишната състезателка завърши трета и с успешен опит на височина 197 см покри с един сантиметър норматива за участие на олимпийските игри в Токио. Със скока Демирева записа най-доброто си постижение за годината. Българката се справи последователно със 184, 191 и 197 см, беше близо да преодолее 202 см, но направи три фаула. С 202 см световната шампионка Мария Ласицкене победи в състезанието. Демирева остана зад Ласицкене и на европейското преди година, когато българката остана втора. Впоследствие тя беше избрана за  най-добър атлет в страната  за 2018 г.", "date": "2019.07.06", "title": "Демирева след квотата за Токио 2020: Искам да съм най-добрата"}
{"url": "https://www.dnevnik.bg/bulgaria/2019/07/06/3934988_zaharieva_vika_srubskiia_poslanik_zaradi_komentarite/", "text": "По разпореждане на вицепремиера и министър на външните работи Екатерина Захариева посланикът на Република Сърбия в София ще бъде извикан в понеделник в Министерството на външните работи. Повод за срещата е изказване на сръбския първи вицепремиер и външен министър Ивица Дачич по адрес на думи на премиера Бойко Борисов в Познан. Външното министерство съобщава, че по време на пресконференцията на правителствените ръководители на Германия, Полша, България и Северна Македония Бойко Борисов бе попитан от журналист как ще се отрази на евроинтеграцията на Западните Балкани номинирането на испанския външен министър Жозеп Борел за Върховен представител на ЕС по външната политика и политиката за сигурност, след като неговата страна не признава Косово. Българският премиер отговори: \"По отношение на Върховния представител – когато се заеме такъв важен пост, последното, което трябва да правиш, е да защитаваш националния си интерес, а трябва да защитаваш интереса на целия Съюз. Ако Борел бъде избран, това не значи, че мнението на Испания ще бъде меродавно за другите държави, които сме признали Косово.\" По време на разговора със сръбския посланик ще бъде припомнена подкрепата до момента от страна на България за европейската интеграция на Сърбия. От българска страна ще бъде повдигнат въпросът как такива изказвания от партньорите ни в Белград се отразяват на добрите българо-сръбски отношения. Сръбски медии по-рано днес цитираха Дачич  да казва, че позицията на Европейския съюз не е, че Косово е независимо, и българският премиер Бойко Борисов, който твърди, че е, трябва да се съобразява с това. Във  видео , качено в сайта на сръбската телевизия РТС, се чува как сръбският външен министър казва: \"Бойко, нека ти кажа нещо: позицията на Европейския съюз не е, че Косово е независима държава! Ти, Бойко, трябва да зачиташ позицията на Европейския съюз, а не да държиш лекции на Борел! Какво значи това безобразие? На какво прилича това!? До тук ми дойде вече!! Да не говорим, че преди няколко месеца получи и медал от нас!\" През февруари тази година президентът на Сърбия Александър Вучич награди премиера Бойко Борисов с най-високото държавно отличие на страната си - \"Орденът на Република Сърбия\" - за приноса му за затвърждаване на двустранното сътрудничество.", "date": "2019.07.06", "title": "Захариева вика сръбския посланик заради коментарите на Дачич"}
{"url": "https://www.dnevnik.bg/na_put/2019/07/06/3934987_vavilon_oglavi_novite_populneniia_v_spisuka_na_junesko/", "text": "Древният град Вавилон, който се намира на днешната територия на Ирак, и Исландският национален парк, пълен с ледници, ледени пещери и вулкани, са сред новите обекти, добавени в Списъка на световното културно и природно наследство на ЮНЕСКО. Над 1000 обекта от целия свят - някои културни, някои природни, а други и от двата вида - ще бъдат защитени, бидейки част от списъка. Забележителностите или районите са избрани заради значението си за човечеството. В петък Комитетът по световното културно наследство обяви първата част от новите попълнения за тази година. Днес и утре предстои да бъдат обявени още. Един от най-извесните обекти, които ще бъдат добавени, е древният град Вавилон, намиращ се на територията на днешен Ирак. За първи път той се споменава през XXIII в. пр. Хр. и е известен като дома на едно от Седемте чудеса на Древния свят - Висящите градини. Докато Вавилон обаче има впечатляваща история за дворци и храмове, не е останало особено много, което да се види от най-старите му години, а онова, което е оцеляло пък е значително повредено. Садам Хюсеин инициира строежа на дворец реплика на мястото, а военните сили на САЩ в района по време на войната в Ирак са унищожили древния паваж с техниката си и са пълнили чували с пясък заедно с материал, който е включвал и археологически фрагменти. Сред другите нови обекти в списъка са и хирканските гори в Иран, древен металургичен обект в Буркина Фасо, Френските южни и антарктически територии и районът на Охрид в Албания, избран заради своето природно и културно наследство. Град Парати и островът Илха Гранде в Бразилия, които са известни дестинации сред туристите, посещаващи Рио де Жанейро, също са включени заради своето природно и културно значение. Селекцията обхваща страни в целия свят. От Исландия е включен Националният парк Вахтнайокутъл. Основан през 2008 г., той обхваща 14% от територията на страната. Простира се в югоизточната част на острова и обхваща ледника Вахтнайокутъл. Със своите вулкани, земетресения, топящи се ледници, избухващи кратери и геотермична активност, обектът е, ако не друго, доста драматичен. В документа за неговото номиниране за списъка мястото е описано като \"зона на тревожен природен конфликт, но и на очарователна хармония\". Китай също попада в списъка с резерватите за мигриращи птици по крайбрежието на Жълто море и залива Бохай. Рай за прелетните птици и дом на безброй видове риби и ракообразни, крайбрежната линия представлява богата екосистема и се смята за най-голямата приливна кална система в света. Хабитатът е зависим от утаечните слоеве. Според доклад, Жълтата река, която се влива в Жълто море, носи средно около 24,7 кг наноси на кубичен метър вода в устието си. Районът и видовете, на които е дом, от известно време бяха заплашени от рекултивация на земята.", "date": "2019.07.06", "title": "Вавилон оглави новите попълнения в списъка на ЮНЕСКО"}
{"url": "https://www.dnevnik.bg/photos/2019/07/06/3934999_snimka_na_denia_melanie_trump_ot_durvo/", "text": "Дървена скулптура в човешки размери, изобразяваща първата дама на САЩ Мелания Тръмп, бе представена днес близо до нейния роден град Севница в югоичточната част на Словения. Тя е поръчана от базирания в Берлин американски творец Брад Дауни и създадена с помощта на резачка от местния фолклорен артист Алес Зупевч. Статуята съпровожда изложбата на Дауни в столицата Любляна, с която той изследва корените на Мелания в малката алпийска страна.", "date": "2019.07.06", "title": "Снимка на деня: Мелания Тръмп от дърво"}
{"url": "https://www.dnevnik.bg/sport/2019/07/06/3934962_klipurs_raztursi_nba_s_privlichaneto_na_lenurd_i_djordj/", "text": "Лос Анджелис клипърс\" се подсили с две от големите звезди в Националната баскетболна асоциация (НБА). ESPN съобщи, че тимът ще привлече свободния агент  Кауай Ленърд  и Пол Джордж, който е част от сделка с \"Оклахома сити тъндър\". Според журналиста Адриан Войнаровски Ленърд е получил максимален договор за четири години на стойност 142 милиона долара. 28-годишният състезател беше в основата на  първата титла на \"Торонто раптърс\" , като беше избран за най-полезен играч в плейофите. Джордж идва в \"Клипърс\", като в замяна \"Оклахома\" ще получи гарда Шай-Гилджъс Аликзандър, крилото Данило Галинари и пет избора в драфта в следващите години. Ленърд възроди кариерата си в \"Торонто\", след като преди година беше част от нежелана сделка и напусна \"Сан антонио спърс\". Роденият в Лос Анджелис състезател отбеляза средно по 26.6 точки и направи 7.3 борби на мач в редовния сезон, като подобри показателите си в плейофите с 30.5 точки и 9.1 борби средно на двубой. Джордж си тръгва от \"Оклахома\" след две години в тима. 28-годишното леко крило беше лидера на \"гръмотевиците\" през миналия сезон със средно по 28 точки на мач, като остана трети за наградата за  най-полезен играч в редовния сезон .", "date": "2019.07.06", "title": "\"Клипърс\" разтърси НБА с привличането на Ленърд и Джордж"}
{"url": "https://www.dnevnik.bg/razvlechenie/2019/07/06/3935011_sinut_na_princ_hari_i_hercoginiata_na_suseks_megan_be/", "text": "Синът на херцога и херцогинята на Съсекс бе кръстен от архиепископа на Кентърбъри Джъстин Уелби на частна церемония. Кръщенето на Арчи Харисън Маунтбатън-Уиндзор се проведе в присъствието на близки членове на семейството и приятели в частния параклис на замъка Уиндзор в събота. Имената на кръстниците не се споменават в съобщението, публикувано в официалната страница на двойката в \"Инстаграм\". Там бяха представени и официалните снимки от събитието. На семейния портрет присъстват и лелите на принц Хари и прнц Уилям - двете по-големи сестри на покойна принцеса Даяна - лейди Джейн Фелоуес и лейди Сара Маккоркюдейл. В текста към фотографиите се казва, че херцогът и херцогинята на Съсекс се радват да споделят радостта си с хората, които ги подкрепят от раждането на сина им насам.  На кръщенето Арчи е носил изработена на ръка реплика на кралската роба, която се използва на кръщенетата на кралските бебета през последните 11 години. Оригиналната кралска кръщелна роба е създадена от фина дантела по поръчка на кралица Виктория през 1841 г. и за първи път е носена от най-голямата й дъщеря. След това е използвана на кралските кръщенета на няколко поколения, сред които е и кралица Елизабет, нейните деца и внуци до 2004 г.. Тогава тя поръчва и тази реплика, за да може фината историческа дреха да бъде съхранена, а традицията да бъде продължена.", "date": "2019.07.06", "title": "Синът на принц Хари и херцогинята на Съсекс Меган бе кръстен днес"}
{"url": "https://www.dnevnik.bg/sport/2019/07/06/3935012_tur_dyo_frans_zapochna_s_pobeda_na_holandec_i_padaniia/", "text": "Майк Тьонисен от състава на \"Йъмбо Висма\" спечели първия етап в  Обиколката на Франция  - 194 километра около Брюксел. Холандецът надви във финалния спринт трикратния световен шампион Петер Саган и Калеб Юън (\"Лото Судал\"). Победата шеста в професионалната кариера на 26-годишния Тьонисен, като пет от тях дойдоха от началото на този сезон. Етапната победа му позволява да облече и жълтата фланелка. Тьонисен е първият холандец, който е лидер в Тур дьо Франс от 1989 година насам. Първият етап беше белязан от честването на 50-ата годишнина от първата победа на  Еди Меркс  в Тура. Легендарният белгиец беше почетен гост и даде церемониалния старт точно в 12.05 часа местно време. В етапа колоната премина и през селцето Волуве Сен Пиер, където преминава детството на Меркс. Първоначално група от четири колоездачи се откъсна. В нея най-голямото име беше Грег ван Авермет (ССС). Олимпийският шампион премина пръв през двете изкачвания за деня Мур ван Херардсберген и Босберг, за да стане първият носител на фланелката на червени точки. Раздвижване имаше в участък от 1.9 километра с павета, в който групата се разкъса, но той беше на 73 км от финала и не доведе до драматична развръзка. В този момент бегълците бяха прихванати, но около 60 км преди финала пред групата остана само Стефан Росето (\"Кофидис\"). Той беше прихванат 10 км преди финала. Малко преди това дойде първият драматичен момент в етапа. Лидерът на \"Астана\" Якоб Фулсанг падна и удари лошо дясното си коляно. Датчанинът имаше и поражения по лицето, откъдето течеше кръв. Неговият отбор все пак го върна в групата и той не загуби време. След края на етапа Фулсанг беше откаран до щаба на надпреварата, за да му бъде направен и преглед. Датчанинът напусна с превръзка на дясното коляно и трудно стъпваше на крака си. Преди финалния спринт в групата имаше ново падане, предизвикано от спринтьора на \"Йъмбо Висма\" Дилан Хроневехен. Холандецът се озова на асфалта и повлече със себе си Беноа Коснефроа (AG2R), а забавен от падането беше и шампионът Герант Томас. Все пак лидерът на \"Инеос\" се качи обратно на велосипеда и не загуби време. Във финала беше много хаотично, като единствено \"Декьонинк Куикстеп\" имаше организирано извеждане. Елиа Вивиани обаче изгуби своите съотборници и нямаше как да спори за победата, оставайки девети. Тьонинсен се възползва от шанса си след падането на Хроневехен и в последния момент с изхвърляне на велосипеда изпревари Саган. \"Не мога да повярвам какво се случи. От месеци работим, за да успеем в този етап да спечелим и да може Дилан да бъде в жълто, но всичко се провали 1.5 км преди финала. Радвам се, че успях да спася деня за нашия отбор\", каза след финала Тьонинсен. Вторият етап в Тура е отборно бягане по часовник в Брюксел с дължина 27.6 км.", "date": "2019.07.06", "title": "Тур дьо Франс започна с победа на холандец и падания на фаворитите"}
