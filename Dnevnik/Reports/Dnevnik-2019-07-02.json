{"url": "https://www.dnevnik.bg/bulgaria/2019/07/02/3932832_bulgarska_biznes_mediia_e_noviiat_izdatel_na_forbes/", "text": "Списание \"Forbes България\" ще се завърне на пазара в България като издание на \"Българска бизнес медия\", основана от неговия бивш главен редактор Йордан Матеев. Това бе обявено днес съвместно от американското издание и новите му български издатели. Списанието ще е в продажба отново през септември 2019 г. с тираж от 14 хил. броя. През първата половина на 2020 г. ще се появи и негова онлайн версия. В съобщението се казва още, че изданието ще е политически независимо, над 70% от съдържанието ще е местно и ще е фокусирано \"там, където е силата на Forbes - към класациите на най-богатите и на най-влиятелните хора, \"30 под 30\" и други, както и към провокативни коментари и вдъхновяващи бизнес истории за успешни, влиятелни, подривни и иновативни предприемачи, инвеститори и водещи мениджъри\". Изпълнителният директор на новото издателство на списанието Йордан Матеев е негов главен редактор в периода 2010 - 2018 г., когато списанието се издава от Attica Media, преименувана след това на Attica Eva. Матеев е основател на компанията \"Българска бизнес медия\", собственост на Фондацията за насърчаване на предприемачеството, която се подкрепя от успешни български предприемачи, гласи още прессъобщението. Пред \"Дневник\" той допълни, че предприемачите, подкрепили изданието още преди получаването на лиценза, са много. Сред тях попадат Фондация \"Карол Знание\" на финансиста Станимир Каролев, Жечко Кюркчиев, изпълнителен директор на \"Фикосота\", Ивайло Пенчев, основател и собственик на \"Уолтопия\", Огнян Донев, издател на списание \"Клуб Z\" и изпълнителен директор на \"Софарма\", както и Сашо Дончев, издател на вестник \"Сега\" и основател и изпълнителен директор на \"Овергаз\". Матеев заяви, че проектът е отворен и очаква след официалното обявяване на лиценза да получи още подкрепа от предприемачите, които подкрепят ценностите на изданието. \"Aмбицията ми е да направя \"Forbes България\" една от най-влиятелните медии в нашата страна – да го превърна не само в луксозно списание с висококачествено бизнес съдържание, но и в институция за предприемачите. Искаме да участваме в процеса на трансформиране на България в следващото икономическо чудо и да помогнем българската икономика да стане част от развития свят\", гласи официалният коментар на Матеев. Във \"Фейсбук\" профила си той сподели новината с думите: \"Очаквайте бърза експанзия – списанието със 102-годишна история и нов дизайн, бизнес събития, онлайн издание, подкасти, видеосъдържание и телевизионни формати. Успешни български предприемачи, които споделят ценностите на Forbes, ще имат възможност да се присъединят. Някои вече го направиха, за което им благодаря.\" Пилотният брой на Forbes на българския пазар излезе през 2010 г. В началото на март 2011 продължи да излиза като месечно списание. В България партньор на Forbes бе издателство Attica Media, дъщерно дружество на големия гръцки издател Attica Publications Group с клонове в почти всички балкански държави. През 2015 година към \"Attica - България\" се присъедини женското списание Eva и така името на компанията бе сменено с Attica Eva. Attica Eva обяви на 2 януари, че прекратява издаването на \"Forbes България\" заради решението на лицензодателя да отдаде лиценза на друг местен издател. В съобщението си компанията определи решението за изненадващо, защото \"е базирано на твърдения, свързани с предишен период в живота на списанието - с друго ръководство на редакционния екип на \"Forbes България\" и на цялото издателство Attica Eva\". Тогава от Attica Eva коментираха пред \"Дневник\", че нямат информация кой ще е новият издател, и допълниха, че сп. \"Forbes България\" е част от техния каталог от 2011 г. насам, както и че от 2018 г. списанието е било с напълно обновен редакторски екип, подобно и на ръководството на Attica Eva, a към списанието е бил създаден и успешен новинарски сайт. През януари проверка на в. \"Капитал\" показа, че компанията \"Българска бизнес медия\" ЕООД е регистрирана в Търговския регистър в края на октомври 2018 г. Капиталът на дружеството е 100 хил. лв., а предметът му на дейност е издаване и разпространение на печатни издания. Едноличен собственик на капитала на новоучредената компания е Фондацията за насърчаване на предприемачеството. В настоятелството й влизат бизнесмените Огнян Донев, Сашо Дончев и Ивайло Пенчев.", "date": "2019.07.02", "title": "\"Българска бизнес медия\" е новият издател на \"Forbes България\""}
{"url": "https://www.dnevnik.bg/sport/2019/07/02/3932903_prandi_vkljuchi_iznenadvasht_diagonal_v_sustava_za/", "text": "Селекционерът на националния отбор по волейбол Силвано Пранди направи големи промени в групата за най-важния турнир за годината - квалификацията за олимпийските игри. Италианецът включи в разширения състав Венелин Кадънков, който ще играе във второто ниво на италианския клубен волейбол. Според непотвърдена информация на \"Дневник\" диагоналът ще е избраникът на Пранди за резерва на Цветан Соколов. Другият повикан играч на поста е Радослав Парапунов. От групата отпада Николай Учиков, който беше част от състава за Лигата на нациите. Пранди прави кардинални промени, като изключи от групата опитни играчи. Българският отбор ще е без Валентин и Георги Братоеви, Николай Николов, Учиков и либерото Владислав Иванов. \"Изборът на състава, с който ще започнем подготовка за олимпийската квалификация, е продиктуван изцяло от спортно-технически причини. Моята цел е да изградя един хомогенен отбор с добри взаимодействия и ефективност в различните технически аспекти\", каза Пранди.  Основната част от групата ще започне подготовка на 9 юли в София, като няколко състезатели ще получат пет дни повече почивка. От 15 юли отборът отива на лагер в Самоков, а на 24 и 25 юли ще се изиграят две приятелски срещи със Сърбия в Белград. От 30 юли отборът се мести във Варна, а на 2 и 3 август в зала \"Конгресна\" ще има контроли с Иран. Квалификацията е от 9 до 11 август, като съперници на България ще са Бразилия, Пуерто Рико и Египет.", "date": "2019.07.02", "title": "Пранди включи изненадващ диагонал в състава за олимпийската квалификация"}
{"url": "https://www.dnevnik.bg/photos/snimka_na_denia/2019/07/02/3932909_snimka_na_denia_borisov_s_liderite_ot_enp/", "text": "Като най-силно представена партия и в новия Европейски парламент – ние, семейството на ЕНП, винаги сме вярвали, че силата е в обединението и толерантността. Убеден съм, че заедно ще достигнем до най-правилните решения и ще продължим да водим развитието на Европа. С канцлера Ангела Меркел и останалите колеги от ЕНП обсъждаме възможните кандидатури за лидери на европейските институции\", се казва в текст към снимка във \"Фейсбук\" профила на Бойко Борисов. На снимката от ляво на дясно: Председателят на Европейския съвет Доналд Туск, латвийският премиер Кришянис Каринш, Ангела Меркел, ирландският премиер Лео Варадкар, Жан-Клод Юнкер, Бойко Борисов. Лицата на двама от лидерите не се виждат.", "date": "2019.07.02", "title": "Снимка на деня: Борисов с лидерите от ЕНП"}
{"url": "https://www.dnevnik.bg/bulgaria/2019/07/02/3932954_kmetut_na_kostinbrod_e_obviniaem_za_smurtta_na_motorist/", "text": "Окръжна прокуратура – София е връчила постановление за привличане в качеството на обвиняем на кмета на Костинброд Трайко Младенов. Около 18:50 ч. на 30 юни докато карал лек автомобил \"Тойота\" обвиняемият Младенов нарушил правилата за движение и по непредпазливост причинил смъртта на моториста И.С., се казва в съобщението на прокуратурата. Спрямо обвиняемия Младенов е взета мярка за неотклонение \"гаранция в пари\" в размер на 5000 лева, която трябва да бъде внесена в срок от 10 дни и забрана да напуска пределите на България. Временно му е отнето и свидетелство за управление на моторно превозно средство.", "date": "2019.07.02", "title": "Кметът на Костинброд е обвиняем за смъртта на моторист"}
{"url": "https://www.dnevnik.bg/sviat/2019/07/02/3932953_pojar_v_ruska_podvodnica_ubi_14_moriaci/", "text": "Инцидент в руски дълбоководен изследователски апарат е отнел живота на 14 моряци, предаде агенция \"Интерфакс\", като се позова на министерството на отбраната. Не се посочва къде и с какъв апарат е станала трагедията, но според източник на РБК от силовите структури на Русия това се е случило снощи около 20:30 на борда на ядрената подводница АС-12, известна като \"Лошарик\" (натовско наименование NORSUB-5). Ако се потвърди официално, това ще е инцидент на един от най-новите и загадъчни подводни апарати на военните. Според американски публикации от 2015 г., позоваващи се на анализи на Пентагона, това е невъоръжена атомна станция (затова е и съкращението АС), способна да се спуска до 3000 м. Тя е наричана диверсионен апарат, предполага се, че може да се използва за включване (с цел подслушване) или прекъсване на подводни кабели от световната комуникационна и интернет мрежа, както и за спецоперации с различен характер като се приближава незабелязано до особено силно охранявани обекти. Идеята за Проект 10831 \"Калитка\" е от 80-те години на ХХ век, но реализацията набира скорост в началото на ХХI век. От него произлизат проектите за дълбоководни станции с ядрено захранване Проект 1910 \"Кашалот\" и 1851 \"Палтус\". Това са апарати, които поне от 60-те години на миналия век заемат категория между подводници и спускаеми дълбоководни апарати. Руски издания, специализирани в отбранителната тема, твърдят, че АС-12 се води към Северния флот, но в действителност е на Главното управление за дълбоководни изследвания на министерството на отбраната, наричано още \"Подводно разузнаване\", което е пряко подчинено на министъра. Характерното за конструкцията е, че отделните отсеци са сфери от подсилени титанови сплави, подобно на няколко скачени батискафа. Затова и подводницата е наричана \"Лошарик\" по името на анимационен герой - конче, съставено от топчета. Жертвите на инцидента от 1 юли са починали след вдишване на отровните вещества, отделени при горенето, обяснява институцията. Пожарът е станал вчера, докато научноизследователски дълбоководен апарат е \"изучавал дъното\" на Световния океан за интересите на Военноморския флот на Русия, продължава съобщението. Според него апаратът се е намирал в руски териториални води. Причините за инцидента са неизвестни, но пожарът е бил овладян, а апаратът се намира във военноморската база \"Североморск\" в северозападната част на страната (в Мурманска област, на около 200-250 км от границата Норвегия и Финландия). Последният тежък инцидент в подводния флот стана на 8 ноември 2008г., когато при изпитания в Японско море на ядрената подводница \"Нерпа\" избухна пожар. След включването на защитната система част от помещенията се изпълниха с фреон. От общо 208 души на борда загинаха 20 от екипажа и цивилните инженери за тестовете, 21 бяха настанени в болница, а общо 38 души получиха различни степени на наранявания.", "date": "2019.07.02", "title": "Пожар в руска подводница уби 14 моряци"}
{"url": "https://www.dnevnik.bg/bulgaria/2019/07/02/3932926_spored_antikorupcionnata_komisiia_mariia_gabriel_ne/", "text": "Комисията за противодействие на корупцията и отнемане на незаконно придобито имущество /КПКОНПИ/ е прекратила проверката срещу еврокомисаря по цифровата икономика Мария Габриел, защото членовете на Европейския парламент не попадали в обхвата на закона, който е действал в периода 2010 - 2012 г., за който се отнася сигналът срещу нея. За да съобщи че прекратява проверката, КПКОНПИ разпространи огромно съобщение, изброявайки всички събрани документи и извършени действия от 29 ноември 2018 г. когато е постъпил сигналът, досега, за които на края на съобщението се разбира, че са били непотребни, тъй като липсвало законовото основание Габриел да бъде въобще проверявана. Производството е било образувано по сигнал на гражданско сдружение \"БОЕЦ\" за това, че Мария Габриел е ползвала общинско жилище над 100 кв. м. в кв. Лозенец срещу наем от 400 лв., докато наемите в новопостроени сгради в същия район достигали до 1000 лв., а Столичната община вече се управляваше от ГЕРБ. Сайтът \"Биволъ\" и списание \"А-specto\" писаха за казуса, а Мария Габриел коментира пред изданията, че е наела апартамента недовършен само \"за да стокира\" там част от нещата си, тоест да го ползва като склад. След близо 7 месеца събиране на документи КПКОНПИ излиза с решение, че по времето, когато Мария Неделчева е била наела апартамента, е действал закона за предотвратяване и установяване на конфликт на интереси /ЗПУКИ/, в който членовете на Европейския парламент не били посочени като публични длъжности, които подлежат на проверка. На това основание КПКОНПИ е прекратила производството срещу евродепутата Неделчева, по-късно еврокомисар Мария Габриел. .......", "date": "2019.07.02", "title": "Според Антикорупционната комисия Мария Габриел не подлежи на проверка, защото е евродепутат"}
{"url": "https://www.dnevnik.bg/sviat/2019/07/02/3932999_ungarskiiat_parlament_zategna_kontrola_na_kabineta/", "text": "Унгарският парламент гласува днес спорен закон за реформиране на Унгарската академия на науките (УАН), срещу който учените се борят повече от година, опасявайки се, че правителството на Виктор Орбан ще сложи ръка върху научноизследователската дейност, предаде \"Франс прес\". Законът, одобрен със значително мнозинство от 199 парламентаристи, ще позволи на правителството да контролира много научни институти, подчинени на академията - най-старата научна институция в Унгария, основана през 1825 г. Откакто бе съобщено за реформата, планирана в рамките на третия последователен мандат на преизбрания през 2018 г. Орбан, учените протестират срещу нея, убедени, че тя ще застраши научната им свобода. Със закона се създава съвет, чиито членове ще се назначават от властите и чиято задача ще е да управлява както финансите на УАН, така и нейните недвижими активи и част от администрацията ѝ. Тази реформа \"противоречи на европейските принципи за финансиране на научната дейност и заплашва академичните свободи\", каза неотдавна със съжаление ръководителят на академията Ласло Ловас. Той се опасява, че новият закон може да даде \"обезпокоителен пример, който да бъде последван от други правителства в ЕС, желаещи да влияят на учените\". За днес следобед е планиран нов протест на противници на реформата. В Унгарската академия на науките работят 5000 души, в това число 3000 учени и изследователи. Създавайки миналата година министерство на иновациите и технологиите, което да контролира УАН, правителството на Орбан обясни, че иска да осъвремени академията, смятана за остатък от комунистическата епоха, и да я преориентира към \"иновативни проекти\". Новата научна рамка ще доведе до появата на \"повече учени с ефективен принос за унгарската икономика\", увери министерството по време на дебатите в парламента. /БТА", "date": "2019.07.02", "title": "Унгарският парламент затегна контрола на кабинета върху научните изследвания"}
{"url": "https://www.dnevnik.bg/biznes/2019/07/02/3933009_radev_pokani_kitaiski_investitori_v_infrastrukturnite/", "text": "Президентът Румен Радев смята, че с участието на китайски инвеститори инфраструктурните проекти, които трябва да се изградят в България, ще се осъществят по-бързо. Той участва в сесия на Световния икономически форум, който се провежда в китайския град Далиен, съобщи пресслужбата му Трябва да се борим стратегическото място на България като врата на Азия към Европа да се оползотвори възможно най-бързо и най-добре, посочил Радев. Според него доверието между България и Китай може да се материализира в интерес на гражданите и бизнеса чрез проектите на инициативата \"Един пояс, един път\" и многостранното партньорство в рамките на инициативата \"17+1\". Държавният глава отново открои добрите примери в българско-китайските икономически отношения и взаимния интерес от тяхното последващо развитие. Най-големият туристически оператор в Китай използва софтуер, произведен от българска компания, посочил той. В сесията \"Диалог между китайските държавни предприятия и българската власт\" са участвали ръководителите на водещи китайски корпорации в областта на инвестициите и иновациите, информационните технологии и комуникациите, енергетиката, корабоплаването, машиностроенето, химическата промишленост, науката и други, които проявили интерес към осъществяването на съвместни проекти с представители на българския бизнес. По-рано през деня българският президент се срещна със Сю Цин, губернатор на провинция Хъбей. Провинцията е с население от 75 млн. души и с БВП от 500 млрд. долара за 2018 г., като е сред водещите фармацевтични производители в Китай, на машини, стомана, както и на енергия от възобновяеми енергийни източници. По думите на държавния глава със стратегическото си разположение България има потенциал да се утвърди като един от най-перспективните маршрути в рамките на инициативата \"Един пояс, един път\". Това създава много възможности за инвеститори в областта на енергетиката и транспортната инфраструктура, а достъпът до българските пристанища на Черно море и река Дунав, както и до всякакъв транспорт, превръща страната ни в естествен логистичен център за пренос на стоки към общия европейски пазар.", "date": "2019.07.02", "title": "Радев покани китайски инвеститори в инфраструктурните проекти в България"}
{"url": "https://www.dnevnik.bg/sviat/2019/07/02/3932851_rusiia_i_sauditcite_uduljiha_petrolnata_sdelka_i/", "text": "Страните от картела на производителите на петрол ОПЕК и съюзниците им, водени от Русия, ще удължат действието на споразумението за съкращаване на добива с още девет месеца, до март 2020 г., предадоха \"Ройтерс\" и \"Асошиейтед прес\". Според документ, подписан от участниците в среща във Виена и видян от руски медии, 14-членният картел и десетте държави извън него също така формализират сътрудничеството си с първата харта, която подписват, откакто се събраха за пръв път преди над две години. Мярката, договорена от формата ОПЕК+, цели да подпомогне цените на петрола в момент, когато глобалната икономика не расте динамично, а Съединените щати са най-голям производител в света (изпреварвайки Русия и Саудитска Арабия) и увеличават добивания обем. Потвърждението дойде ден след като държавите от ОПЕК потвърдиха решението във Виена. Днес, след разговори с представители на останалите в ОПЕК+, саудитският енергиен министър Халид ал Фалих, попитан дали е постигнато споразумение, каза: \"Да\", предаде \"Ройтерс\". \"Глобалната икономика във втората половина на годината изглежда много по-добре, отколкото преди седмица, заради споразумението на президента (Доналд) Тръмп и китайския президент Си (Цзинпин) и примириео (в търговската война), което постигнаха,\" обясни той. Цената на \"Брент\" се увеличи с 32 цента до 64.5 долара за барел след съобщението. Лоша новина за Тръмп  ОПЕК+ включва 14-те държави от ОПЕК и 10 други, включително Русия. Общо те отговарят за около 44% от производството на петрол в света. Първата подобна сделка бе през 2017 г. В края на миналата година производилите от ОПЕК (сред които е централна ролята на Саудитска Арабия) и други държави извън картела (с неформален лидер Русия) договориха свиване с 1.2 млн. барела дневно -  по-голямо съкращение от очакваното . На ОПЕК се полагаше по-голямата част от намаляването - 0.8 млн. барела дневно - на фона на спорове колко голямо ограничаване на добива трябва да приеме Москва. Решението бе в сила за половин година, а седмици преди него Москва и Рияд отново  водиха задочен спор  каква е желаната от тях цел на петрола. Причината, каза руският президент Владимир Путин миналия месец, е, че страната му приема за добра цена от 60 или 65 долара за барел, която обаче би била по-малка от нужната на уахабитското кралство (80-85 долара). В събота обаче Тръмп каза, че е постигнал съгласие със Саудитска Арабия да бъде удължен пактът, ограничаващ дневната продукция на суперкартела с брой барели, равен на 1.2% от глобалнот отърсене. Според \"Ройтерс\" удължаването на пакта вероятно ще ядоса американския президент Доналд Тръмп, който многократно е призовавал (включително с публикации в \"Туитър\") Саудитска Арабия да увеличи производството и така да стимулира предлагането, намалявайки цената на горивата. За Белия дом такава стъпка би била условие, ако Рияд иска военна подкрепа срещу Техеран. \"На кого е нужна среща на ОПЕК?\" Сделката отваря възможности за бюджетни приходи, но и за засилено сътрудничество между двете страни, които на практика водят ОПЕК и групата извън ОПЕК - Саудитска Арабия и Русия. Според Кирил Дмитриев - главен изпълнителен директор на Руския хонд за преки инвестиции, помогнал за оформяне на сделката - от 2017 г. насетне пактът е увеличил постъпленията в руския бюджет с над 7 трлн. рубли (110 млрд. долара). Само от началото на годината пък цената на барел \"Брент\" се е увеличила с над 25%. Саудитска Арабия, чийто бюджет спешно се нуждае от подобни приходи, също подчерта, че заедно с Русия ще уважава всички ангажименти, поети от страните в ОПЕК+ и ще работи за по-тясно сътрудничество. В нова харта, приета на днешната среща, се говори за увеличаване на срещите във формата чрез редовни министерски разговори поне веднъж годишно. Това, според \"Ведомости\" и \"Интерфакс\", се казва в руската версия на документа. Първата харта, официализирала сътрудничеството на ОПЕК и останалите производители, откакто те се събраха през 2017 г., включва засилена координация и обмен на информация. Ще има и доброволна вноска на страните участници, която ще поддържа дейността им,  казват  източници на \"Ведомости\". Освен това страните участнички признават, че намаляването на търсенето на петрол е дългосрочна и напълно реална опасност. Старши директор във \"Фич\" казва за изданието, че според него това е и крачка към намаляването на ролята на ОПЕК като самостоятелна организация. \"На кого е нужна среща на ОПЕК?\" казва делегат на разговора, цитиран от \"Гардиън\", чието име не се споменава. Анализатори месеци наред изразяват притеснение, че срещите на ОПЕК+ все повече се превръщат в разговори на Русия и Саудитска Арабия, - най-големите производители в свръхкартела - чиито решения министрите от страните произвозителки подпечатват. Санкциите срещу Венецуела и Иран Свръхпредлагането на пазара вече бе ограничено от решенията на Съединените щати да наложат санкции на Иран и Венецуела. И двете държави са ограничили дневното си производство със стотици хиляди барели дневно в последните месеци. На този фон енергийният анализатор в \"Реймънд Джеймс\" Павел Молчанов казва, че решението на ОПЕК+ компенсира \"всякакви притеснения за търсенето, които инвеститорите преживяваха в последните месеци\". Според Молчанов, цитиран от \"Асошиейтед прес\", действията им вероятно ще доведат до повишени цени на петрола, но има и много други променливи освен ОПЕК, които може да повлияят - слабият глобален растеж (прогнозиран ии от Международната агенция за атомна енергия). Не само санкциите влияят. Атаките срещу танкери край Омрузкия проток (през който минава една пета от световната търговия) увеличават несигурността на пазара, а експерти се опасяват, че предлагането на петрол може да спадне допълнително при конфликт между САЩ и Иран, отбелязва АП. Търсенето обаче също може да отслабне - забавянето на световната икономика отчасти се държи на търговското напрежение между САЩ и Китай, създало слаби очаквания за ръст. Вероятността шистовото производство на САЩ да се увеличи също тревожи пазара.", "date": "2019.07.02", "title": "Русия и саудитците удължиха петролната сделка и направиха нова крачка към суперкартел"}
{"url": "https://www.dnevnik.bg/sport/2019/07/02/3932632_brjuksel_prognoni_bezdomnicite_za_da_izchisti_imidja/", "text": "Тур дьо Франс е най-гледаното състезание в света, което се провежда ежегодно и е едно от събитията, които са най-голяма реклама на страните, в които се провежда. През тази година  Обиколката на Франция  започва от Брюксел, а белгийската столица вече се готви за първите три етапа, които ще приеме. Част от подготовката е справяне с проблема с бездомниците, които вече са отстранявани от паркове и градини. Правителството дори е отпуснало допълнителни средства за агенции, за да могат бездомните да бъдат настанени. Медиите в Белгия съобщават за 90 души, които са помолени да напуснат \"Максимилиан парк\" в Брюксел още от петък. Полицията им е съобщила, че причината е преминаването на Тур дьо Франс. Брюксел не иска да се покаже в негативна светлина в първите два етапа на тура, които започват и свършват в града. Неправителствени организации съобщават за акция на полицията и в гара Север, където е имало голямо струпване на емигранти. \"Наши доброволци ни съобщиха за паника сред хората в парка, тъй като полицията е прогонила помещаващите се там в 10.30 часа вечерта, при това с кучета. Не сме съгласни с начина, по който се прави всичко това, но е хубаво, че се отпуснати допълнителни средства за настаняването на тези хора\", казват от гражданската организация Civic Platform. Обиколката на Франция започва от Брюксел на 6 юли", "date": "2019.07.02", "title": "Брюксел прогони бездомниците, за да изчисти имиджа си преди Тур дьо Франс"}
{"url": "https://www.dnevnik.bg/politika/2019/07/02/3933030_hristo_ivanov_opitite_za_svaliane_na_monitoringa_s/", "text": "Опитите за сваляне на европейския мониторинг върху България с \"шменти капели\", както се изразява премиерът Бойко Борисов, са по-унизителни за българските граждани, отколкото самият мониторинг. Това мнение изрази пред Би Ти Ви лидерът на \"Да България\" и съпредседател на \"Демократична България\" Христо Иванов. Той коментира  излъченото видео  от разговора между Борисов и кандидата на социалистите за шеф на еврокомисията Франс Тимерманс, в което Борисов обвързва евентуална подкрепа за него с настояването, че темата за мониторинга и за Шенген \"му е важна\". Иванов призова Борисов \"да престане с опитите да изтъргува по втория начин разхлабване на наблюдението на правосъдието\", което, по думите му, се е прокраднало във видеото с Тимепрманс, защото не помага на никого. Запитан дали продължаващото от влизането на България в ЕС наблюдение не е унизително, отговори: \"Разбира се, че е унизително, а изходът е прост и се нарича реформи\". По думите му това, което се прокрадва в репликите на Борисов, а именно опитът да излезем по втория начин, е още по-унизително. \"Пазарлъкът е част от взимането на решение в политиката, но по тази тема нашият проблем е, че нямаме работещо правосъдие, което да се ползва с доверие сред гражданите и от нашите партньори в чужбина и това унижава България още повече\", каза Иванов. Трябва да приключим това, но не с хитринки, добави той. Иванов добави, че решението за премахване на мониторинга не зависи от председателя на Европейската комисия и припомни, че сегашният председател Жан Клод Юнкер две години призоваваше за това, но не го направи \"въпреки тежкия си ишиас\". \"Това зависи от няколко столици и без да видят реален резултат на фона на апартаментгейт, цумгейт, продажби на паспорти и поредните шменти капели вместо реформи те няма да го подкрепят, защото това е проблем и на общата сигурност на ЕС\", продължи той.", "date": "2019.07.02", "title": "Христо Иванов: Опитите за сваляне на мониторинга с \"шменти капели\" са унизителни"}
{"url": "https://www.dnevnik.bg/bulgaria/2019/07/02/3932850_sudiia_galina_zaharova_kum_chlen_na_vss_kritika_da_no/", "text": "Бзпрецедентната за член на Висшия съдебен съвет обидна реплика към съда на кадровика от парламентарната квота Боян Новански отпреди една седмица най-сетне получи реакция, но не от друг член на кадровия орган, както се очакваше. Реагира зам.-председателят на Върховния касационен съд и ръководител на Наказателната колегия Галина Захарова. С писмо до члена на Съдийската колегия Боян Новански с копие до представляващия ВСС Боян Магдалинчев съдия Захарова поиска Новански да се извини за обидната реплика към съда, отнасяща се според контекста до съдебен състав от ВКС по конкретно наказателно наказателно дело. Πoвoд зa писмото е реплика нa Hoвaнcĸи oт предишно заседание на Съдийската колегия, на което се обсъждаше зaявлeниeтo нa Любa Πeтpoвa oт Pайонния съд в Раднево зa възcтaнoвявaнeтo й в длъжнocт, cлeд oĸoнчaтeлнo peшeниe нa BKC дa бъдe нaĸaзaнa c пpoбaция. Toгaвa Новански изрази отношението си към решението на върховния съдебен състав с думите: \"B нopмaлнитe дъpжaви пpи тaĸaвa пpиcъдa нa BKC ce изcипвa eдин пpax за пpaнe пред съда, зa дa ce изпepaт нeчии cъвecти!\" Репликата е стъписала колегията с грубостта си - според присъстващи на заседанието, и никой не е реагирал с възражение, коментар или по друг публичен начин. B ĸaчecтвoтo cи нa cъдия във BKC и pъĸoвoдитeл нa Haĸaзaтeлнaтa ĸoлeгия нa BKС съдия Захарова възразява срещу пyбличнo зaявeнoтo нeyвaжeниe ĸъм въpxoвнaтa cъдeбнa инcтaнция и oбиднитe внyшeния пo oтнoшeниe нa cъдии oт HK нa BKC пo пoвoд peшeниeтo им пo ĸoнĸpeтнo дeлo. Съдът проявява търпимост към критика, но не и към обиди, се заявява в писмото, в което метафората на Новански зa нeoбxoдимocттa oт \"изпиpaнe\" нa cъвecттa нa cъдиитe е посочена не само като оcĸъpбитeлнa зa peпyтaциятa на съдебния състав, но и като личнa нaпaдĸa. \"Bъpxoвният ĸacaциoнeн cъд e пocтижeниe нa дъpжaвнocттa c нaд 140-гoдишнa тpaдиция и тази инcтитyция зacлyжaвa pecпeĸт\", напомня съдия Захарова на члена на ВСС, който по Конституция е задължен да брани независимостта на съдебната власт и да се грижи за нейния престиж. C тези cъoбpaжeния съдия Захарова приканва члена на ВСС Hoвaнcĸи или дa ce извини нa cъдeбния cъcтaв зa peплиĸaтa cи, или - ако paзпoлaгa c дaнни зa несъвместимо със законовите изисквания поведение на конкретните съдии, да ги огласи. През 2010 г. Галина Захарова като член на ВСС изрази с личен акт несъгласието си с непрозрачната кадрова политика, като напусна съвета заедно Капка Костова в знак на несъгласие с немотивирания избор на Владимира Янева за председател на Софийския градски съд. -", "date": "2019.07.02", "title": "Съдия Галина Захарова към член на ВСС: Критика да, но не и обиди"}
{"url": "https://www.dnevnik.bg/bulgaria/2019/07/02/3933071_sudut_bivshiiat_ministur_nenchev_e_nevinen_izbral_e/", "text": "Бившият министър на отбраната Николай Ненчев е невинен по обвинението за престъпление по служба - че не е изпълнил договор с руската фирма РСК-МиГ за ремонт на двигатели за военните самолети МиГ-29, а е сключил идентичен с Полша. Решението по делото е на първа инстанция - Софийския градски съд (СГС). Процесът бе гледан при закрити врати заради класифицирана информация, но присъдата бе прочетена публично, а съдът обясни подробно с какви мотиви е взел решението. Прокуратурата поиска 8 г. затвор Според прокуратурата Ненчев не е имал право да сключва договор с Полша за ремонтни дейности, след като преди това вече е имало два сключени договора с руския производител. От държавното обвинение твърдят, че с неизпълнението на договора с РСК-МиГ Ненчев е ощетил дружеството. Прокуратурата посочва, че Ненчев казал на заместничката си Десислава Йосифова да пази договорите в служебната си каса, а от неизпълнението им са настъпили вреди за 48,5 млн. лева. Договорите са за ремонт на два двигателя и КСА-2 (кутия за самолетни агрегати). Освен това според обвинението с действията си Ненчев е допринесъл за недостатъчната подготовка на българските летци, които са имали под 30 летателни часа годишно, което е под минималния брой летателни часове на МиГ-29 (180 летателни часа годишно по изискване на НАТО и 80 за българските Военно въздушни сили), намаляване на броя на младите летци и невъзможност за добра подготовка, което е довело до завишени рискове от инциденти. Обвиненията са за периода ноември 2014 до март 2016 г. Заради това от държавното обвинение вчера поискаха съдът да му наложи 8 г. затвор. Според съда бившият министър е \"избрал по-малкото зло\" Според съдебния състав с председател Петър Стоицев бившият министър Николай Ненечев е невинен. Нещо повече – той е сключил значително по-изгоден договор с Полша и е \"избрал по-малкото зло\". СГС е направил сравнение между условията в двата договора и този с Полша е бил значително по-изгоден. Той е предвиждал ремонт на 6 двигателя за малко над 1 млн. евро и с 2-годишна гаранция, като освен това България трябвало да получи два оборотни двигателя, които да ползва, докато траят ремонтите и така \"да закърпи положението\", посочи съдът. За сравнение, руският производител е предлагал да ремонтира 2 двигателя за над 4 млн. евро и с 1 година гаранция. По делото срещу Ненчев дадоха показания и двама президенти - Румен Радев и Росен Плевнелиев (2012-2017 г.). \"Фактологията по делото и от разпитите на свидетели и документи показаха, че през този период от 2014 до 2016 г. състоянието във ВВС е било изключително тежко заради десетилетия недофинансиране, скъпо оборудване и поддръжка. Заради системната липса на средства, резервни части и добра поддръжка драстично спада броят на годните самолети, което води до слабости в отбраната\", подчерта съдия Стоицев. Той каза, че по-голямата част от информацията по делото е била класифицирана с мотива да не стане достояние на потенциален противник. Според съда обаче би трябвало тази информация да е разсекретена и публична, тъй като показва проблеми, а освен това се отнася за отминал период от време. Съдът обаче няма правомощия да декласифицира информацията. Магистратите посочиха, че технически годните изтребители, с които са разполагали ВВС към онзи период, са били единици. \"Това действително води до намаляване на броя на изправните самолети, а е нужно пилотите да бъдат изключително добре тренирани и в много добра кондиция. Не са били осигурени възможности за млади летци и изобщо за летци\", мотивира се съдът. Изборът между двата договора има характер на политическо решение, отбеляза Стоицев. \"Неминуемо се създава степен на зависимост към производителя и ние сме принудени да търсим решение. Въпрос на политическо решение е да се търси най-малкото зло и от кого да бъде тази зависимост\", коментира съдия Стоицев. Той се позова на Конституцията и посочи, че Министерският съвет осъществява външната политика на страната и е решение на изпълнителната власт с кои държави какви отношения ще поддържа. Правителствено решение е и дали да намали военното сътрудничество с Русия и да го засили със съюзниците от НАТО. \"Политическата целесъобразност не подлежи на съдебен контрол. Това би означавало съдебната власт да се меси в решенията на изпълнителната\", допълни председателят на състава. По делото има много доказателства и свидетелски показания за този период за значителна конфронтация между Русия и НАТО заради анексирането на Крим и ситуацията в Украйна. Съдът припомни, че на среща на върха на НАТО е взето решение на най-високо ниво всяка държава член на съюза по всякакъв начин да се опита да избегне зависимост от Русия. \"Но проблемът е, че голяма част от въоръжението на всички държави от бившия Източен блок е руско. Тази техника е несъвместима с техниката на НАТО и другите държави членки. Заради това български пилоти не могат да участват ефективно в учения, а радарите на съюзниците от НАТО разпознават пилотите ни като вражески\", обясни Стоицев. Според държавното обвинение в случая е причинена вреда на руската компания, но съдът обясни, че тя е съставомерна, когато е реално настъпила, а в случая става дума за пропуснати ползи. Ненчев: \"Защитил съм българския интерес, не ме интересува, че съм нарушил този на чужда компания\" \"Защитил съм българския интерес, а това, че съм нарушил интересите на която и да е чужда компания, не ме интересува\", каза Ненчев, след като чу присъдата. Според него този процес не е бил насочен срещу него, а по-скоро е бил предупреждение към всеки следващ министър на отбраната – че много строго трябва да се придържа към конкретни правила, а ако не го направи – ще се стигне до съд. По думите му, България като член на НАТО трябва да спазва ангажиментите към съюзиците си. \"Страхувам се, че начинът, по който процедира и се действа чрез прокуратурата, е много опасен за българската демокрация, за българската атлантическа перспектива\", посочи бившият военен министър. Ненчев подчерта, че и днес би постъпил по същия начин, а, ако присъдата срещу него е била осъдителна, нямало да я обжалва. Бившият военен министър поиска от медиите да питат настоящия министър на отбраната Красимир Каракачанов защо руските изтребители навлизат в границите на българското военно въздушно пространство, без предварително оповестен летателен план. \"Защо навлизат в тази зона с изключени транспондери? Аз окачествявам това като тероризъм\", коментира Ненчев. Според него е имало огромен натиск върху прокуратурата по това дело и е очевидно от къде е този натиск. От държавното обвинение вече обявиха, че ще протестират присъдата и ще искат осъдителна.", "date": "2019.07.02", "title": "Съдът: Бившият министър Ненчев е невинен, избрал е по-малкото зло пред Русия"}
{"url": "https://www.dnevnik.bg/analizi/2019/07/02/3932380_istoriiata_za_edin_svatba_za_drug_bradva/", "text": "Студен, сив зимен ден в края на декември 1984 г. Хората ходеха със забити в тротоара погледи, свити в кафявите си кожуси (такава беше зимната мода), вдигнеха ли глави, вечният варненски вятър ги брулеше през лицата. Но на мен сърцето ми пееше, а душата беше готова да литне тя си знаеше накъде. Моят сватбен ден! Булчинската рокля не беше съвсем рокля, а костюмче от две части, екрю, но пък донесено от Румъния (чужбина!), обувките ми, също екрю, бяха абитуриентските и това беше второто им носене, което ще рече – чистак нови. На главата ми се мъдреше малко бяло венче. Никакво було, моля ви се, аз съм модерно момиче! Букетът се състоеше от една единствена бяла кала, до която се бяхме добрали с връзки – познати на познати на познатите, които в крайна сметка работеха в Евксиноград, партийната и държавна резиденция, където имаше всичко. Дори и цветя през зимата. Възможността да остана без цвете не ме беше натъжила кой знае колко много, защото то си беше така: зиме рядко имаше живи цветя. При заявка за сватбата някъде през лятото това се беше оказала единствената свободна неделя до края на годината. Тържественият обяд, естествено, беше в \"Морско казино\", където се провеждаха повечето сватби на града. Менюто: шопска салата и скара с дежурната топка ориз с грах вътре. Предястието обаче беше мозък пане (деликатес). За събитието едната ми баба се беше оборудвала с ново чене, което в седмицата преди това упорито беше пробвала с крехки и по-жилави пържоли. То, зер, баба ми цял живот беше яла моцарела с босилеково песто или филе върху канапе от броколи. Ми не беше! Баба остана доволна от сватбата! Празникът приключи с боулинг в Шведския хотел. и продължаваше живота при наличните условия. Че някъде по света имаше други условия, не подозирах, задоволявах се с даденостите. Същия този ден вратите на Варненския затвор се затворили зад едно момче, български турчин, като мен само на 22 години: Халил И. Пуснали момчето на свобода. В ръцете си държало международен паспорт, давали му 48 часа да се махне България. С Халил И. се запознах през 2009 г. в Бурса, където днес живее със семейството си. Отначало отказваше да сподели историята си. Минало време, не искал да се връща назад, да рови отново в раната. И все пак ми я разказа: Халил И. бил от селата край Момчилград, където първо почнала насилствената смяна на имената, известна като \"възродителен процес\". Халил И., луда глава, млад и буен, пък бил от първите, които се възпротивили. Арестували го. Следващите седмици минали като \"на кино\", Халил И. не можеше с точност да ги възстанови, защото още тогава не разбрал къде го влачат, какво го питат и защо го бият. Предполага, че е минал през милициите в Момчилград, Кърджали, София, за да стигне до Варненския затвор. Не, съд и присъда е нямало, всичко е станало съвсем бързо. В крайна сметка, предполагаше 25 години по-късно Халил И., вероятно са решили, че не е толкова опасен, че не е участвал в организация, но евентуално, за да не се стигне до такава, било е по-добре да го отстранят. И така, в деня, в който за мен звучеше Менделсон, Халил И. е чувал само свиренето на ледения вятър, който свирепо го е щипел под тънкото яке. Момчето стояло на улицата пред затвора и не знаело накъде да тръгне. За първи път във Варна, за първи път изобщо в по-голям град, до този момент бил ходил само до Момчилград. Халил И. треперел не само от студа, но и от страх. Синините по тялото го наболявали. пълна с чудовищата на неизвестното. Случаен добър човек му помогнал да се оправи из Варна, да стигне до гарата, да хване влака за Пловдив Днес Халил И. би искал да го намери и да му благодари, но знае, че е невъзможно. При Халил И. ме заведе негов съименник, Халил Караман, който е един от организаторите на митинг срещу смяната на имената, проведен на следващата, 85-а година, в Момчилград. Халил К. е осъден на 11 години затвор, от които излежава 6. Съпругата му Хафизе дълго време няма никакво сведение къде е, издирва го, чак през май 1986 г. разбира, че е в Старозагорския затвор. Разрешават й едно свиждане на 6 месеца. И докато аз разхождах първородния си син из Морската градина, докато му показвах чайките, морето, докато на себе си взимах тулумби и сок мента и шоколад (защото на кърмачките всичко е позволено), Хафизе, която в това време е била уволнена от работа, защото мъжът й е в затвора, се е питала откъде да намери пари, за да приготви колети за Халил К. Докато аз, всеки път, пътувайки Варна – София, се отбивах до Правец за луканка, Хафизе, тъй като в Момчилград нямало месо в магазините, е трябвало да си извади открит лист до Кърджали, за да пазарува там. Веднъж и тя се добрала до една луканка, скрила я от дъщерите си, за да я занесе при свиждането на Халил. Но я забравила в скривалището под леглото, където луканката гранясала. И нито за мъжа й, нито за децата. Разбира се, че през 1989 г. разбрах за т.нар. голяма екскурзия, даваха я директно по телевизията. Напускащите български турци бяха представени като предатели. По-късно репортерите се извиниха. Но за случилото се през 1984-86 г. в кърджалийския край, всичките тези подробности разбрах много по-късно. Дори и някои от пряко засегнатите български турци от Северна България разбират за събитията в Южна с известно закъснение. Халил К. излиза от затвора в началото на 1990 г. Жена му и дъщерите му вече са в Измир, понесени от потока на \"емигрантите\". Много мъчители е имал Халил К. до този момент, но споменът за първия е най-парещ – служителят на милицията в Момчилград, помак, който го влачил за косата по стълбите четири етажа надолу. Седмица след това Халил К. не можел да се мръдне от болки. Вече на свобода, Халил К. решава, че не бива да се поддава на порива за мъст и че е по-добре да остави всичко на забравата. 20 години по-късно бившият милиционер сам дошъл при него, казал му, че не може да спи, съвестта му го мъчела, поискал прошка. Единственото, което поискал Халил К. от него, било палачът му да постави цветя на Паметника на жертвите от тоталитаризма, издигнат в центъра на града. Всичките тези паралелни събития са от късния соц на 80-те години в България. За кое от тях да разказваме днес? Кой факт трябва да остане в историята, която ще учат учениците? Кой е характерният белег за системата: моят сватбарски \"мозък пане\", парчето Have you ever seen the rain на Creedence Clearwater Revival, на което свободно танцувахме и не дойде милиционер да ни арестува, \"съдебната система\", която е тикнала в затвора единия и е прокудила другия, само защото са искали да запазят имената си? Знаем, животът е за едни сватба, за други брадва, следователно трябва да ги има и двете, нали. Тогава моят разказ към децата ми е следният: докато аз съм имала сравнително спокойно детство и младост, в същото това време на определени места в България мои сънародници са били подложени на физически и психически терор. Ние, добре живеещите, не сме подозирали, а дори и да сме дочували нещо, не сме вярвали напълно, защото пропагандните медии не са ни давали необходимата информация. А тези, които са знаели, или са следвали линията на партията за терор към българските турци, или, ако вътрешно са били против, от страх не са смеели да се обадят. Че аз всеки ден съм си купувала паста \"Бузлуджа\" и съм пиела сок мента-шоколад, не може да бъде оправдание за това, че друга жена се е чудела как да раздели един шоколад \"Крава\" между децата и мъжа си в затвора. Хората не живеят в математическо уравнение, в което минусът и плюсът да се уравновесяват. В едновремешното ни съществуване моето \"добре\" не премахва ничие чуждо \"зле\". Макар и късно, аз научих истината за 80-те години. Тук оставям настрана, че в моя затворен свят като достъп до културни и материални блага съм била на доста по-ниско ниво от връстниците си на Запад, но това е друга тема. Проблемът е, че по-нататък. Това е нашата обща история – и на сватбарите, и на понеслите ударите на брадвата. Дори и да се опитаме сега да я прескочим или неглижираме, тя няма да стане друга. В нея има мъчителни страници, които се четат със сълзи в очи, но те трябва да бъдат прочетени. За да не плачат още по-горчиво децата на децата ни. Такъв е образът на късния соц: грозен. И няма никаква \"грижа за благосъстоянието на народа\", колкото грим и пудра да трупаме върху му. Другият вариант е да продължим да живеем като в решена кръстословица, в която всички знаем думите и водоравно, и отвесно, но не смеем да ги напишем, за да не дразним нечия съвест, за да не се дразним взаимно, изобщо в името на някакво измамно разбирателство. Повярвайте, това е по-болезнено, така се влачи вече 30 години", "date": "2019.07.02", "title": "Историята – за един сватба, за друг брадва"}
{"url": "https://www.dnevnik.bg/politika/2019/07/02/3932537_proektite_za_novi_korabi_i_boini_mashini_za_pehotata/", "text": "Проектите за купуване на бойни машини за пехотата и за два нови многофункционални патрулни кораба за военноморските сили (ВМС) остават за догодина, като източници на \"Дневник\" от Министерството на отбраната и ГЕРБ спорят кой носи отговорността за това От Министерството на отбраната твърдят, че за двата проекта няма да са налични предварително изчислените общо около 2.4 млрд. лв. в бюджета за 2019 г. Основната причина е, че правителството обещава да плати наведнъж цялата сума от около $ 1.2 млрд. по очакваната сделка със САЩ за 8 нови изтребителя F-16. Бюджетът за тази година ще бъде актуализиран със сумата, нужна за покупката на изтребителите,  обяви от Брюксел премиерът Бойко Борисов.   Според ГЕРБ вината за отлагането на двата от трите големи проекта е на военното и политическото ръководство на министерството. Проектът за корабите завърши, но пари няма 12 юни беше последната дата, на която трябваше да ще стане ясно коя фирма ще бъде предпочетена да строи двата кораба. Тогава Министерството на отбраната трябваше да внесе в Министерския съвет доклад с оценяване на офертите. След това трябва да бъде взето решение на правителството. Одобрената от парламента проектна цена за двата кораба е 984 млн. лв. (с ДДС). Докладът за корабите е готов, като според министъра на отбраната Красимир Каракачанов той ще бъде внесен до месец-два, но подписването на договора ще бъде забавено до януари. \"Може да се стигне до забавяне на проекта за военноморските сили, ако се окаже, че има пропуски в ценовите оферти. Ако има такъв вариант, ще дадем възможност на фирмите да си коригират офертите\", каза Каракачанов преди почти месец. Според друг източник и трите оферти за корабите надвишават сумата в проекта на военните, който е одобрен от парламента. Затова няма как да поискат повече пари от министъра на финансите Владислав Горанов, при положение че за покупката на F-16  се емитира заем . Офертите за строителството на кораби, които се разглеждат, са на фирмите Fr. Lurssen Werft GmbH & Co.KG (Германия), \"МТГ – Делфин\" (България) и FINCANTIERI (Италия). Бързо придвижване или хаос Според Министерството на отбраната проектът за бойните машини ще бъде предвижен по-бързо за сметка на корабите. Той е на по-ниска фаза на готовност и по него предстои да бъдат изпратени искания за оферти (Request For Proposal). Само се чакало министърът да свика съвета по отбрана. Предпоследният срок за изпращане на RFP беше до края на май. Прогнозната сума на проекта е почти 1.5 млрд. лв. с ДДС. Срещу тях трябва да бъдат доставени 150 машини (90 бронирани и 60 обслужващи и осигуряващи) и специална техника за 3 батальонни групи, комуникационна и информационна система, тренажори и друго оборудване. Според източници на \"Дневник\"  са харесани машините  на концерна със седалище в Германия ARTEC GmbH, финландската компания Patria, държавната френска компания NEXTER Group и мултинационалната General Dynamics Land System – MOWAG, която е със седалище в Швейцария. Почти всички компании декларираха готовност машините да се сглобяват в България. По предпоследна информация за 90-те бойни машини изискването е да бъдат с колесна формула 8x8 и голяма степен на брониранe, а за спомагателните се допуска 6x6 и дори 4x4. В ГЕРБ обаче не са толкова оптимистично настроени за проекта за бойни машини. Според депутат от ресорната комисия \"военната експертиза\" в министерството няма никаква готовност и никаква идея какво точно искат да купят. Според него тезата, че сделката за F-16 забавя проектите за машините за пехотата и корабите, не отговаря на истината, защото те трябва да бъдат купувани на разсрочено плащане и това било повод за извинение за министерството, което не си било свършило добре работата.", "date": "2019.07.02", "title": "Проектите за нови кораби и бойни машини за пехотата остават за догодина"}
{"url": "https://www.dnevnik.bg/evropa/2019/07/02/3932193_sanitaren_kordon_okolo_krainodesnite_evroparlamentut/", "text": "След изборите, създали  най-фрагментирания Европейски парламент  досега, днес новите евродепутати се събират на първата си сесия. Тя ще започне на фона на продължаващата несигурност около номинациите за председатели на Европейската комисия, Европейския съвет, Европейската централна банка и за върховен представител на ЕС за външната политика и сигурността. След като вчера лидерите не успяха да постигнат споразумение въпреки рекордно дълго продължилите разговори, днес те ще се срещнат в нов опит за сделка (повече четете  тук ). В сряда  евродепутатите ще трябва да изберат новия председател на европарламента, както и 14 зам.-председатели. В следващите седмици, комисиите ще проведат първите си срещи, за да изберат своите председатели и зам.-председатели. А това коя група коя комисия ще оглави ще има ключово значение за политиките, които ще се преследват през следващите пет години. Риск от безизходица Ако лидерите не успят да постигнат сделка днес за целия пакет, сцената ще бъде открита за широка надпревара за поста председател на Европейския парламент, като кандидатите няма да бъдат ограничен от никакво друго споразумение, коментира \"Политико\". Ако председателския пост на европарламента бъде разпределен преди останалите, това допълнително ще усложни разговорите. Според договорите на ЕС лидерите трябва да се стремят към баланс при запълването на висшите позиции, взимайки предвид няколко фактора, сред които принадлежност към определена политическа група, география, пол. Ето защо, ако парламентът действа първи, това вероятно ще ограничи опциите на лидерите за запълване на останалите позиции – председатели на Европейската комисия, на Европейския съвет, на Европейската централна банка и върховен представител на ЕС за външната политика и сигурността. Кой ще оглави ЕЦБ е малко по-далечен въпрос заради специалните умения, които се изискват, и независимостта на банката, но националността на кандидата все пак е фактор. Ако сделка няма и Европейският парламент също реши да отложи избора на председателя си (второто е много малко вероятно), до края на юли има още една възможност за взимане на решенията - втората сесия на парламента в седмицата, започваща на 15 юли. Вчера се появи информация, че именно за тази дата лидерите ще отложат решението си. Това обаче създава риск от блокиране на сформирането на групи и комисия и на цялата работа на Европейския парламент и комисията. Политически пазарлъци  Още преди днешната откриваща сесия политическите групи в новия Европейски парламент започнаха да обсъждат висшите позиции в институцията, предаде EurActiv. На вътрешна среща, проведена миналата сряда, всяка политическа група заяви първите си желания за позициите председатели и зам.-председатели на 20-те комисии в парламента. Според вътрешен документ, видян от изданието, Европейската народна партия, която спечели най-много гласове на евроизборите, иска да оглави две от най-важните комисии – по външни работи и по промишленост, изследвания и енергетика, както и тези по култура, развитие, конституционни въпроси, петиции и бюджетен контрол. Това кой ще бъде избран за председател на европарламента обаче може да повлияе на споразумението за разпределение на председателските постове в комисиите. Източник от ЕНП каза, че делегацията на германските християндемократи обикновено взима комисията по външни работи, а промишлената може да остане за досегашния председател на Европейския парламент Антонио Таяни, който бе еврокомисар по промишлеността във втората комисия на Жозе Мануел Барозу. Групата на социалистите и демократите иска да оглави комисията по икономически и парични въпроси, както и тези по международна търговия, граждански свободи и правосъдие, права на жените и подкомисията по човешки права. Либералите от \" Обнови Европа \" искат голямата комисия за околна среда и здраве и по-малката, занимаваща се с рибарство, както и тази по отбрана. Четвъртата по големина група, Зелените, иска да оглави комисията по транспорт и тази по вътрешен пазар. Новосформираната крайнодясна \" Идентичност и демокрация \" настоява за комисиите по земеделие и развитие на селските райони и по правни въпроси. Изглежда обаче, другите групи са готови да приложат \"санитарен кордон\" срещу крайната десница, попречвайки й да заеме ключови позиции в европарламента. Тази тактика е била използвана и в миналото. Ако кандидатите на \"Идентичност и демокрация\"за председателските позиции бъдат отхвърлени от съответните комисии, това би значело, че ще има две свободни високопоставени позиции. Групата Европейски консерватори и реформисти поиска комисията по бюджет, която ще има ключова роля за оформянето на следващата многогодишна финансова рамка на съюза, както и тази по заетост и социални въпроси. Левите от Европейска обединена левица/Северна зелена левица ще предложат свой представител за комисията по регионално развитие. Комисиите изменят законодателни предложения чрез гласуване на доклади, предлагане на изменения в пленарна зала, и чрез назначаването на преговорни екипи за провеждане на разговори за законодателството със Съвета на ЕС, представляващ държавите членки. Те приемат също доклади по собствена инициатива, организират изслушвания с участието на експерти и контролират останалите органи и институции на ЕС. Политическият състав на комисиите отразява състава на парламента като цяло. Как се избира новият председател Кандидатури за председател могат да издигат политическите групи или група от най-малко 1/20 от членове на Европейския парламент, т.е. 38 евродепутати. Гласуването е тайно. Членовете на европарламента гласуват с отбелязване на името на своя предпочитан кандидат на бюлетината и пускането й в урната. Този процес ще се извърши под контрола на осем преброители, избрани чрез жребий сред членовете на институцията. За да бъде избран, кандидатът трябва да е събрал абсолютно мнозинство от валидно подадените гласове, т.е. 50% плюс един. Празните или невалидните бюлетини не се преброяват при изчисляване на необходимото мнозинство. Ако на първия тур не бъде избран кандидат, същите или нови кандидатури могат да бъдат издигнати за втори тур за гласуване при същите условия. Може да се проведе и трети тур, ако е необходимо, отново при същите условия. Ако нито един кандидат не е избран при третото гласуване, двамата кандидати, получили най-много гласове при това гласуване, участват в четвърто гласуване, при което печели кандидатът, получил по-голям брой гласове. Задачите Европейският парламент избира председателя на еврокомисията. Първата възможност за това е втората сесия през юли (15-18 юли). Държавите членки номинират кандидат за поста, като при това се съобразяват с резултатите от европейските избори. След това парламентът трябва да одобри новия председател на Европейската комисия с абсолютно мнозинство (половината от всички членове на ЕП плюс един). Ако кандидатът не получи необходимото мнозинство, държавите членки трябва да предложат друг кандидат в рамките на един месец (Европейският съвет взема решението си с квалифицирано мнозинство). За изборите през 2014 г. парламентът въведе системата на водещи кандидати. Тогава всяка европейска политическа партия предложи кандидат за председател на комисията и партията, спечелила най-много места в парламента и можеща да събере мнозинство в парламента, предложи кандидата на парламента за председател на комисията. Сега обаче именно тази процедура е в основата на споровете за разпределяне на висшите постове (повече четете  тук ). Еврокомисарите Съветът в съгласие с новоизбрания председател на комисията приема списък от кандидати за еврокомисари - по един за всяка държава членка. Номинираните се явяват пред парламентарните комисии в съответните им области на компетентност. Всяка комисия след това се събира за изготвяне на оценка на експертния опит и представянето на кандидата, която се изпраща до председателя на парламента. В миналото отрицателна оценка е карала кандидатите да се оттеглят от процедурата. След това комисията като цяло, включително председателят на комисията и върховният представител по въпросите на външните работи и политиката на сигурност, трябва да бъде одобрена с единно гласуване от парламента. След като председателят и членовете на комисията бъдат одобрени от парламента, те се назначават официално от Европейския съвет, който действа с квалифицирано мнозинство.", "date": "2019.07.02", "title": "Санитарен кордон около крайнодесните: Европарламентът започва разпределяне на силите"}
{"url": "https://www.dnevnik.bg/analizi/2019/07/02/3932470_zashto_borisov_otigra_topkata_na_slavi_trifonov/", "text": "Повече от месец скандалите в парламента се въртят главно около промените в законите, определящи субсидиите за политическите партии. По време на дебатите нито една парламентарна група (без ДПС отчасти) не посмя да възрази на вече популярното мнение срещу финансиране на политическите сили въпреки очевидните щети за всички формации и за политическата система. Дотук печеливши от намаляване на субсидиите са Слави Трифонов и кръгът му, лансирали идеята с референдум, както и ГЕРБ, поне засега. Флиртът с тази тема отчита настроенията срещу политиците на власт, а и срещу цялата политическа класа. Тези настроения могат да се превърнат в почва, необходима за израстване на нова политическа партия. Тя пък от своя страна може да се превърне в необходимата бъдеща патерица за владетеля на ГЕРБ Бойко Борисов. ГЕРБ управлява с \"Обединените патриоти\". Коалицията беше създадена специално за участие в парламентарните избори между \"Атака\", ВМРО и НФСБ. Последните две крепяха и предишния кабинет на Борисов под името \"Патриотичен фронт\". Новата управляваща конфигурация беше лансирана като единствения вариант за създаване на правителство. Двете години в този парламент обаче показаха, че патриотите не са обединени - парламентарната група не се събира, рядко постигат съгласие за единно гласуване в зала. Верноподаническата любов на Волен Сидеров към Москва изключва и етикета \"патриоти\". Коалицията на Борисов с тройния партньор му донесе множество критики от ЕС, където ги наричат \"ултранационалисти\". Както се казва, с такива съюзници опозиция не ти трябва. ГЕРБ си партнира с ДПС и в този парламент, но Борисов не иска единодействието да се официализира (по същите причини като БСП). Сюжетът със субсидиите започна на 21 май, когато Слави Трифонов обяви, че партиите получават от държавата по 13.23 лв. на глас вместо предвидените в закона 11 лв. На държавната субсидия имат право представените в парламента формации и партиите, събрали подкрепата на над 1% от гласувалите на парламентарните избори. На следващия ден министърът на финансите Владислав Горанов, който отговаря за субсидиите, оправда действията си с несъвършенство в Закона за политическите партии.  Тълкуването на Горанов  е, че според закона \"общата сума за гласовете на всички участници в изборите в крайна сметка да се разпредели само между правоимащите партии и коалиции\". В същия ден главният прокурор Сотир Цацаров нареди проверка. Вместо Горанов да понесе наказание, Борисов пое във въздуха подадената от Слави Трифонов топка и седмица по-късно внесе в парламента законопроект, с който всички партии, получили повече субсидии от 2016 г. насам, трябва да ги върнат до 2020 г., а сумата се заковава на 11 лв. Тук в сюжета се включи депутатът от ДПС Делян Пеевски, който се появи за втори път в парламента за две години и каза: \"Мислиме да внесеме проект за свалянето на ДДС-то на хляба, защото това е голям проблем, на 5%, за лекарствата да помислиме и безплатни детски градини... и за книгите\". БСП също предложиха намаляване на ДДС за книги и храни. На 5 юни Слави Трифонов, пак във \"Фейсбук\" профила си, публикува информация, че още през 2012 г. ГЕРБ са получили по-голяма партийна субсидия от полагащата им се. Вместо 12 лв. на глас - 14,25 лв., използвайки тогавашното правило, че субсидията следва депутата, а повечето независими депутати са декларирали принадлежност към ГЕРБ На следващата сутрин премиерът Бойко Борисов се появи изненадващо в парламента, където не стъпва дори за парламентарен контрол. \"Вкарваме в парламента закон, с който партийната субсидия ще стане 1 лев\", обяви той. Спестените пари щели да отидат за строителство на детски градини и ясли, обясни премиерът и анонсира, че обмислял и нулев данък върху книгите в отговор на \"предложенията\" на ДПС. Идеите на БСП и ДПС за намаляване на ДДС върху хляба и лекарствата обаче Борисов определи като популизъм. Предложението за 1 лв. беше одобрено от извънредно събралата се бюджетна комисия на парламента още същия ден. Седмица по-късно ДПС се включи пак: \"Предложението на ГЕРБ няма да подкрепиме, но ще подкрепиме да е 0 лева субсидията\". Това каза Пеевски при четвъртото му появяване в парламента за две години. От Движението предложиха, ако ще се променя моделът, то да има финансиране от бизнеса от ясни и прозрачни донори \"по американски модел\". \"Ако не сменим модела на финансиране, нямаме партии в политиката и всичко ще е собственост на олигарсите. Изборът е на партиите\", каза още Пеевски. В крайна сметка със задна дата субсидията беше фиксирана на 11 лв., а партиите, които нямат необходимите пари в банката, станаха длъжници на държавата. Историята с намаляването на субсидиите до 1 лв. все още не е приключила, въпреки че това можеше да стане още на 21 юни. Предложението на Борисов експресно беше одобрено на първо четене два пъти в комисия и веднъж на първо в пленарната зала. Нищо не пречеше да се гласува на второ четене и в пленарната зала, но с процедурна хватка беше отложено. След това коалиционният съвет на ГЕРБ и \"Обединените патриоти\" реши, че въпросът със субсидиите ще бъде поставен на обсъждане и ще бъде гласуван в пленарната зала до лятната депутатска ваканция, която традиционно е през август. Това не стана миналата седмица с обяснението - заради посещението на председателя на ГЕРБ в парламента Даниела Дариткова в Япония. През следващите седмици ще се види дали ГЕРБ ще продължи да играе защитник на народната воля за 1 лв. субсидия срещу всички останали партии. Досега всички други се опитваха да яздят общественото мнение, без да му се противопоставят, но осъзнават, че няма да е възможно да водят политически живот и да се явяват на избори без държавна субсидия. Засега от ГЕРБ говорят, че държат на 1 лв. субсидия, но не всички депутати от партията са убедени в правилността на такова решение. Другият вариант е ГЕРБ да \"клекне\" в името на \"стабилността\" и да се стигне до консенсусен вариант от субсидия от 5-6 лв. глас. Третият е \"обсъждането\" да отиде при обсъждането на наказания за депутатите, неходещи на работа, тоест да бъде отложено в безкрайността. Според източник от опозицията Слави и Борисов си взаимодействат по сценарий. Трифонов първо ще направи телевизия или уеб медия и ще се яви на парламентарни избори, редовните са след по-малко от две години. Тогава щял да подпре следващ кабинет на Борисов. Договорът на Трифонов с Би Ти Ви изтича този месец. Стартът на новата му медия се очаквал през есента. Според коалиционните партньори Борисов просто отиграва много добре ходовете на Слави в опит да запази първо финансовия министър Владислав Горанов, а после и рейтинга си. Според тях това се вижда и от безпомощността на ДПС, което сменя позицията си според заявките на премиера. Това, че Трифонов продължавал атаките си срещу правителството, също говорело, че няма сценарий. Застъпниците и на двете версии обаче не изглеждат сигурни какво точно ще стане.", "date": "2019.07.02", "title": "Защо Борисов отигра топката на Слави Трифонов"}
{"url": "https://www.dnevnik.bg/bulgaria/2019/07/02/3932520_meteorolozite_preduprejdavat_za_opasno_visoki/", "text": "Предупреждението \"жълт код\" за опасни горещини на територията на цялата страна отправя Националният институт по метеорология и хидрология. Очакванията на метеоролозите са, че максималните температури ще достигнат 34 - 39 градуса. Предупреждението \"жълт код\" означава, че времето е потенциално опасно. Първата препоръка на медиците в такова време е за обилна употреба на вода. Заради обилното потене от горещината човек е по-застрашен от дехидратация, затова и не трябва да забравя да пие големи количества вода. Но не наведнъж, когато ожаднее, а на равномерни интервали през целия ден. Добре е обаче да се избягват алкохолът и кафето, защото и двете могат да имат диуретичен и обезводнителен ефект. Съветите за охлаждане на дома също включват много вода. В помещенията може да се разположат съдове с лед или студена вода, които едновременно ще охлаждат и ще овлажняват въздуха. В случай че в дома няма климатици, вратите и прозорците е добре да останат затворени, защото проветряването всъщност ще има обратен ефект. Още съвети за поведение в дома, офиса и на открито четете  тук.  Главната инспекция по труда вчера предупреди, че осигуряването на колективни средства за защита при работа на открито в жегите е задължение на работодателя. Той трябва да осигури места за почивка, достатъчно вода за пиене и други студени напитки. В закрити помещения работодателите са длъжни да поддържат температура между 18 и 25 градуса, като стойностите варират според типа работа - лека, средна или тежка. Допустимата температура не може да бъде над 28 градуса, но по изключение при много високи температури навън в помещенията може да е и по-топло, но не повече от 33 градуса.", "date": "2019.07.02", "title": "Метеоролозите предупреждават за опасно високи температури в цялата страна"}
{"url": "https://www.dnevnik.bg/sport/2019/07/02/3932369_djon_makenrou_shte_e_shokirashto_ako_niakoi_izvun/", "text": "- От една страна, не съм изненадан. Смятам, че се вдига много шум за нищо, но като цяло мога да разбера Рафа. Той е имал много успехи на този турнир и се представи много силно миналата година, но пък, от друга страна, можем да попитаме защо на \"Ролан Гарос\" например не се вземат предвид резултатите от другите турнири на клей? Винаги ще има някой недоволен, просто в случая това е Надал. - При мъжете ще бъде доста изненадващо, ако някой от \"голямата тройка\" не спечели. Споделям мнението, че Новак е големият фаворит, а след него бих наредил Федерер и Надал. Всеки друг шампион при мъжете би бил изненадващ, дори шокиращ, бих казал. Колкото до Серена - тя е непредсказуема. Винаги има големи шансове, особено на \"Уимбълдън\", където настилката е много подходяща за нейния стил на игра. Но предвид факта, че ще трябва да премине през Кербер и Барти по пътя към финала, Серена ще трябва да играе много по-добре, отколкото на \"Ролан Гарос\". - Да достигнеш върха е по-лесно, отколкото да се задържиш там. Напрежението става огромно, понякога се появяват контузии, а някои играчи достигат до номер едно само защото са играли повече турнири, а не защото са били силни на големите турнири. Разликите в ранглистата са много малки, което също е фактор. Трудно е постоянно да си играчът, когото всички искат да победят. При жените има няколко играчи, които могат да установят известна доминация, но не виждам коя от тях може да го направи за дълъг период. - Ако трябва да съм искрен – не много големи. Тя не е поставена, така че жребият ѝ е много труден – ще трябва да играе срещу Суарес Наваро във втория кръг, а след това срещу Кербер в третия. Мария загуби доста категорично от Кербер на турнира в Майорка, но на \"Уимбълдън\" е различно. Ако Шарапова спечели бързо първия мач, това може да ѝ даде самочувствие и нещата да станат малко по-лесни за нея. Но да играеш последователно срещу Анжелик Кербер и Серeна Уилямс и това още преди четвъртфиналите - ще ѝ бъде много трудно, това е сигурно. - Мисля, че част от мотивацията да бъдеш най-добрият и да достигнеш върха е това, че хората ще се отнасят много по-добре с теб. Феновете ще искат да те гледат, ще играеш на централните кортове много по-често. Това е част от нагласата. Така че тази полемика ми изглежда като баснята за киселото грозде. Ако си сред големите звезди и имаш уважението и интереса на феновете, тогава заслужаваш да си поставен в положение, в което възможно най-много от тях ще могат да те гледат. За мен нещата стоят така. - Мисля, че той беше изгубен и неориентиран в продължение на доста време. Стилът му е много подходящ за трева, но  ще трябва да играе срещу Алиасим във втория кръг . За мен този мач е 50:50. Няма да му е никак лесно, защото дори не е поставен в схемата. Мисля, че е някъде около 50-о място в ранглистата в момента  , което е шокиращо предвид факта, че преди година и половина беше трети. - Искам да виждам Григор да се справя добре, защото е страхотно хлапе, и в тази връзка присъствието на Агаси може да му помогне много. В крайна сметка обаче всичко зависи от самия него. Той сам трябва да разбере как да извлече максимума от играта си и да я оформи така, че да му даде възможност да използва силните си страни в най-голяма степен. Това е нещо, което не мисля, че Димитров прави достатъчно в момента и точно поради тази причина се срина толкова сериозно в ранглистата. Ако искаш да си топ тенисист, трябва да мислиш стратегически. Андре умееше това до съвършенство. Той винаги беше много прецизен и добре знаеше какво и как иска да постигне. Според мен обаче това ще отнеме доста време при Григор, защото двамата с Андре работят заедно вече повече от половин година и лично аз не виждам някакви осезаеми резултати до момента.", "date": "2019.07.02", "title": "Джон Макенроу: Ще е шокиращо, ако някой извън \"голямата тройка\" спечели \"Уимбълдън\""}
{"url": "https://www.dnevnik.bg/evropa/2019/07/02/3932366_liderite_na_es_praviat_poreden_opit_da_izliazat_ot/", "text": "След като  почти 20 часа разговори не бяха достатъчни  на лидерите на Европейския съюз, за да се споразумеят кои хора да предложат за най-висшите постове на блока, днес усилията продължават. Приключилата вчера по обед среща бе най-дългата в историята на Европейския съвет. Досега рекордът за най-дълъг Европейски съвет държеше срещата, посветена на гръцката криза през 2015 г. \"Ройтерс\" коментира, че е много необичайно среща на върха на ЕС да продължи трети ден, а вчерашните преговори бяха всъщност третият опит за запълване на позициите. Лидерите на 28-те държави членки изглеждаха близо до сделка, а дипломати заявиха, че холандският социалист Франс Тимерманс е сочен като най-вероятният кандидат за председател на Европейската комисия. Това обаче бе само един от петте поста, които трябва да се запълнят. Разговорите ще бъдат подновени днес в 12 часа българско време. Нещата се усложняват от започващата днес учредителна сесия на новия Европейски парламент, който утре трябва да избере своя председател (защо това прави разговорите още по-спешни четете надолу). Съпротивата срещу номинацията на Тимерманс дойде главно от Италия и страните от Вишеградската четворка (Полша, Унгария, Чехия и Словакия), както и от дясноцентристката Европейска народна партия, която искаше постът да е за нея. ЕНП спечели най-много гласове на изборите за Европейски парламент през май. Според дипломати останалите предложения, които са се обсъждали вчера, са били десноценстристкият представител Кристалина Георгиева за председател на Европейския съвет, белгийският премиер Шарл Мишел за поста на върховен представител на ЕС за външната политика, а Манфред Вебер, кандидатът на десноцентристката Европейска народна партия за председател на еврокомисията, да оглави Европейския парламент. По-късно премиерът Бойко Борисов каза пред журналисти в Брюксел, че няма шанс Георгиева да оглави Европейския съвет, защото либералите искат поста за себе си, както и че е отказал предложение Мария Габриел да е върховен представител на ЕС за външната политика и сигурността. Повече четете  тук . За какво се спори? В неделя \"кандидатът от Осака\", както медиите веднага кръстиха Франс Тимерманс - водещият кандидат на лявоцентристкия блок в ЕС за наследник на Жан-Клод Юнкер,  се сблъсна с остра съпротива  от лидери на страни предимно от Централна и Югоизточна Европа, включително България, които не са съгласни социалист - и то именно Тимерманс (отговарящ за върховенството на закона) - да оглави Европейската комисия. Малко преди да се съберат лидерите на 28-те страни от ЕС на извънредна среща в Брюксел, \"Ройтерс\" и няколко други медии  съобщиха, че зам.-председателят на еврокомисията Тимерманс  е фаворит да я оглави. Това се е изяснило след разговори между ръководителите на Франция, Германия, Холандия и Испания на форума на върха на Г-20 в Осака в петък и събота. За избиране на кандидат на Европейския съвет за председател на Европейската комисия са необходими гласовете на поне 21 от 28 държави. След това той трябва да бъде одобрен с поне 376 гласа от Европейския парламент. След като първоначално  обяви, че е против  кандидатът на лявоцентристкия блок Тимерманс да стане председател на Европейската комисия, около полунощ в неделя срещу понеделник премиерът Борисов напусна сградата на съвета и се срещна с Франс Тимерманс в българското представителство в Брюксел, стана известно от видео, публикувано във фейсбук страницата на Борисов. Той отбеляза, че има държави в Източна и Централна Европа с притеснения, но пред тях е изразил увереност в принципността на Тимерманс (повече за видеото четете  тук ). Как се стигна дотук? Две европейски институции се бореха кой да заеме най-висшия пост в еврокомисията. В единия ъгъл бе съветът, където са представени държавите членки. В миналото държавните и правителствените ръководители можеха да определят кой да оглави еврокомисията при затворени врати, но това вече не е възможно. В другия ъгъл е Европейският парламент. На евроизборите през 2014 г. той разви т.нар. модел с водещия кандидат от разпоредба в Лисабонския договор. Той значи, че единствено политик, който е обявил кандидатурата си за позицията преди евроизборите, може да бъде избран. Затова почти всички групи в Европейския парламент излъчиха свои водещи кандидати преди изборите, a институцията многократно настоя, че ще подкрепи само един от тях за председател на еврокомисията. Френският президент Еманюел Макрон бе сред защитниците на транснационалните листи за евроизборите и каза, че без тях моделът с водещия кандидат, на който той беше един от основните противници, няма да работи. Той освен това смяташе, че германецът Манфред Вебер (кандидатът на Европейската народна партия, която спечели най-много гласове на изборите) не е подходящ за позицията, защото няма опит в ръководене на правителство. В същото време канцлерът Ангела Меркел настояваше за придържане към процедурата. Блокаж Междувременно новият Европейски парламент днес трябва да проведе учредителното си събрание, а в сряда да избере председателя си. Ако лидерите не успят да постигнат сделка днес за целия пакет, сцената ще бъде открита за широка надпревара за поста, като кандидатите няма да бъдат ограничени от никакво друго споразумение, коментира \"Политико\". Ако председателският пост на европарламента бъде разпределен преди останалите, това допълнително ще усложни разговорите. Според договорите на ЕС лидерите трябва да се стремят към баланс при запълването на висшите позиции, взимайки предвид няколко фактора, сред които принадлежност към определена политическа група, география, пол. Ето защо, ако парламентът действа първи, това вероятно ще ограничи опциите на лидерите за запълване на останалите позиции – председатели на Европейската комисия, на Европейския съвет, на Европейската централна банка и върховен представител на ЕС за външната политика и сигурността. Кой ще оглави ЕЦБ е малко по-далечен въпрос заради специалните умения, които се изискват, и независимостта на банката, но националността на кандидата все пак е фактор. Ако сделка няма и Европейският парламент също реши да отложи избора на председателя си (второто е много малко вероятно), до края на юли има още една възможност за взимане на решенията - втората сесия на парламента в седмицата, започваща на 15 юли. Вчера се появи информация, че именно за тази дата лидерите ще отложат решението си. Това обаче създава риск от блокиране на сформирането на групи и комисия и на цялата работа на Европейския парламент и комисията. След срещата вчера Макрон разкритикува остро липсата на решение, макар да добави, че се надява при възобновяването на преговорите днес да бъде постигнато споразумение, предаде \"Ройтерс\". \"Днес приключихме с провал, това е много лош имидж както за съвета, така и за Европа\", каза Макрон пред репортери. \"Ясно е, че отчасти този провал се дължи на някои лични амбиции\", допълни той. По думите му е имало политически разделения сред консерваторите в ЕНО, чиито лидери са продължили да одкрепят Вебер, макар да е било ясно, че в негова подкрепа няма мнозинство нито в съвета, нито в парламента. Имало е и географски разделения, допълни Макрон, имайки предвид съпротивата от Вишеградската група срещу Тимерманс. Меркел заяви, че продължава да се надява на компромис при номинациите. Обсъжданията са \"сложни\", каза канцлерът, но добави, че се надява, че \"с добра воля ще бъде постигнат компромис\". Холандският премиер Марк Рюте каза, че процесът по разпределяне на постовете в Европейската комисия е \"невероятно сложен\" и че не е сигурно дали днес ще бъде постигнато решение. Рюте отказа да коментира съобщенията, че холандският политик Франс Тимерманс се е очертал като силен кандидат за председател на еврокомисията. \"Невероятно сложно е. Има толкова много политически фракции\", каза Рюте и добави, че някои от фракциите остават разделени помежду си. Изпълняващата длъжността канцлер на Австрия Бригите Бирлайн заяви, че предложение за разпределението на висшите постове в ЕС се е провалило заради липса на достатъчен баланс. \"Позицията ни беше, че балансът в целия пакет липсва\", каза Бирлайн пред журналисти. Чешкият премиер Андрей Бабиш заяви, че сделка няма, защото лидерите \"не харесват \"водещия кандидат\" (и) трябва да намерят някой, който обединява Европа, а не я разделя\". По думите му неговата страна и Италия са най-обезпокоени от намирането на председател на еврокомисията, който да е положителен за всички, предаде \"Политико\". Полският премиер Матеуш Моравецки повтори, че лидерите на ЕС трябва да изберат кандидати, които \"изграждат компромиси\", подчертавайки, че Франс Тимерманс не отговаря на това описание.", "date": "2019.07.02", "title": "Лидерите на ЕС правят пореден опит да излязат от задънената улица за висшите постове"}
{"url": "https://www.dnevnik.bg/sport/2019/07/02/3932605_izlojbata_v_pregrudkata_na_amazoniia_shte_bude/", "text": "Ако обичате приключенията сред природата или си падате по екстремни експедиции, изложбата \"В прегръдката на Амазония\" вероятно би привлякла вниманието ви. Тя ще бъде открита тази вечер в 18.00 часа пред Народния театър \"Иван Вазов\". Изложбата е посветена на  Филип Лхамсурен, който прекоси самостоятелно амазонската джунгла . \"Запознайте се с богатството, красотата, страховитостта и великолепието на Амазонската джунгла в самостоятелната изложбата на Филип Лхамсурен, пропътувал 5000 км и прекарал пет месеца самота, на колело, пеша и в кану\", обявиха от екипа му. Експедицията започна през април 2018 г. от границата на Бразилия с Венецуела в горното течение на Рио Негро в посока най-южната точка от маршрута – границата с Боливия. След това Лхамсурен се насочи на североизток към най-северната точка в плана и крайната цел в близост до границата на Бразилия с Френска Гвиана. На 25 август 2018 г. той приключи успешно мисията си, достигайки водите на Атлантическия океан.", "date": "2019.07.02", "title": "Изложбата \"В прегръдката на Амазония\" ще бъде представена пред Народния театър"}
{"url": "https://www.dnevnik.bg/sviat/2019/07/02/3932490_diplomaciiata_na_trump_poveche_lichno_otnoshenie/", "text": "За президента на САЩ Доналд Тръмп четиридневното посещение в Азия беше посветено повече на личните отношения, отколкото на резултатите. По време на посещението си в Япония за срещата на високо равнище на Г-20 Тръмп не отбеляза някакви видими постижения по куп неотложни проблеми, но се наслаждаваше на шоуто с дипломатическо \"потупване по гърба\". Той се срещна и с приятели, и с противници на фона на глобални кризи - от иранската агресия до руската намеса в изборите. В стремежа си да избегне повторение на предишните си скандални участия в срещи на върха Тръмп замени твърдото преговаряне с комплименти и заобикаляше деликатните теми в публичните си изяви дори с най-проблемните глобални фигури. След като се срещна с руския президент Владимир Путин, саудитския престолонаследник Мохамед бин Салман, турския президент Реджеп Тайип Ердоган и китайския му колега Си Цзинпин, които имат авторитарни тенденции, президентът изтъкна важността на силните лични отношения девет пъти по време на заключителната пресконференция на срещата на Г-20. \"Аз наистина имам добри отношения с всички\", заяви той. След това замина за Южна Корея с надеждата за още един шанс да се похвали с това, което може би ще се запомни като неговото \"изкуство на ръкостискането\". Той покани с туит севернокорейския лидер Ким Чен-ун да се срещнат набързо, за да се ръкуват в  демилитаризираната зона между двете Кореи . Поставянето на личните отношения над конкретните резултати разкри неочакваната обратна страна на виждането на Тръмп за външната политика като сделка. Въпреки репутацията си на неотстъпчив преговарящ той често превръща създаването на връзки със световни лидери в цел сама за себе си. \"Имаме страхотни отношения и ако трябва да бъдем справедливи, това е много важно независимо дали говорим за места като Саудитска Арабия, Китай или Северна Корея, или която и да било страна\", заяви Тръмп. \"В противен случай накрая се озовавате затънали в В същото време обаче Тръмп не се колебае да обиди или унижи някои от най-близките съюзници на САЩ и обтегна отношенията с партньори като френския президент Еманюел Макрон, канадския премиер Джъстин Трюдо и германския канцлер Ангела Меркел. Той публично изрази недоволство спрямо Япония, Германия и Индия в дните преди посещението в Азия. По време на пътуванията си той отклонява ценно внимание към вътрешнополитически проблеми на САЩ - винмание, което иначе би могло да бъде посветено на дипломацията. В Осака ухажването на Тръмп на световни лидери пролича по най-разнообразни начини и в големи жестове, и в дреболии. На среща с Меркел той загърби оплакванията от германските разходи за отбрана. С  Путин се държа джентълменски  по въпроса за руската намеса в изборите в САЩ, за която американските разузнавателни агенции се опасяват, че може да се случи отново през 2020 година. \"Честно казано, не зная какви са крайните цели на Тръмп\", каза Майкъл Макфол, бивш посланик на САЩ в Русия при президентството на Барак Обама. \"Той дефинира като цел \"добра среща и позитивни отношения с Путин\", а това би трябвало да са средства за постигане на реалните цели\". Тръмп похвали домакина на форума, японския премиер Шиндзо Абе, за гостоприемството му. С умиление си спомни пред Си Цзинпин за пищното посрещане, което му устроили китайските домакини преди близо две години при посещението му в Пекин. А когато двамата със Си обявиха примирие в търговската война между техните страни, Тръмп се възхищаваше, че \"китайската култура е невероятна\", и многократно наричаше Си свой приятел. Сътрудници на Тръмп твърдят, че той има дългосрочен подход относно персоналната дипломация, вярвайки, че тя, макар на пръв поглед да противоречи на често повтаряния му принцип за външната политика \"Америка на първо място\", всъщност му осигури имидж на държавник, контрастиращ на политическите ежби между демократите, които се стремят да го изместят от президентския пост. при която с няколко ласкателни думи всеки противник може да си купи мълчанието на Тръмп. Във всеки случай уверенията в приятелство още не са довели до конкретни резултати. Тръмп често дава приоритет на близките отношения пред принципните въпроси, твърдейки, че това се оправдава в дългосрочен план. След срещата си със саудитския престолонаследник президентът направи погрешното твърдение, че \"досега никой не е посочил с пръст бъдещия крал на Саудитска Арабия\" като замесен в убийството на живеещия в САЩ журналист  Джамал Хашокжи. Разузнавателни агенции на САЩ са правили оценка, че принцът най-малкото трябва да е бил в течение на заговора. Готовността на Тръмп да се срещне с него спомогна да се разчисти пътя за трансформация на саудитския лидер от \"международен парий\" в \"член на клуба\" в Осака. При срещата си с Ердоган Тръмп повдигна въпроса за закупуването на руски ракети земя-въздух от страна на Турция, за което собствената му администрация беше предупредила, че ще постави под заплаха продажбата на изтребители Ф-35 \"Джойнт страйк\" на турската страна, която е съюзник на САЩ в НАТО. Но Тръмп се разграничи от други американски представители, възприемайки съчувствен тон и обвинявайки Обама, че не е разрешил продажбата на произведени в САЩ ракети. Тръмп заяви също, че Турция има не докрай бляскава репутация по отношение на правата на човека, но показа ясно, че за разлика от предишни президенти на САЩ, които биха използвали момента, за да дадат пример за американските ценности, това петно няма да навреди на отношенията им. \"Той е твърд, но аз се разбирам с него\", заяви Тръмп. \"Може би това е нещо лошо, но аз смятам, че е нещо хубаво\". /БТА", "date": "2019.07.02", "title": "Дипломацията на Тръмп: повече лично отношение, отколкото резултати"}
{"url": "https://www.dnevnik.bg/detski_dnevnik/2019/07/02/3932403_s_decata_na_djaz_festival/", "text": "Кой е музикалният стил боса нова, как се танцува бразилският танц фуро и на какви инструменти се свири джаз - това ще могат да научат най-малките любители на музиката тази събота и неделя в столичния Южен парк в рамките на поредния фестивал A to JazZ. В последните няколко години организаторите - Фондация Ей Ту Зет и Фондация \"Америка за България\", постепенно увеличават детската образователна програма на фестивала, чиято цел е да запознае малчуганите с джаз музиката и културата чрез игри, танци и забавления. В  A to JazZ Kids ще започне с концерта \"Бразилското влияние в джаза\" от 10.30 ч, посветен на боса нова и самбата в джаза. Посетителите ще могат да танцуват и да свирят, като ще имат на разположение всички инструменти от концерта. Час по-късно започват уроци по танци и музикални игри, където децата ще научат първите си стъпки във фуро. В  сутринта, отново в 10.30 ч., е насрочен \"Етно джаз за деца\", където музиканти ще демонстрират пред младата публика как българските фолклорни инструменти могат да се използват за изпълнение и на този стил музика. Акцент в концерта-урок ще бъдат тактовите размери и тяхното място в джаза.След това организаторите са подготвили кратко занимание по български народни танци, последвано от музикални състезателни игри.", "date": "2019.07.02", "title": "С децата на ... джаз фестивал"}
{"url": "https://www.dnevnik.bg/analizi/2019/07/02/3932110_za_obrazovatelnata_integraciia_kato_segregaciia_otkus/", "text": "Да се върнем към началото – Рамкова програма за интеграция на ромите в българското общество от 1999 г. В нея са записани три приоритета в областта на средното образование: десегрегация на ромските училища; премахване на практиката здрави деца от ромски произход да бъдат насочвани към помощни училища; противодействие на проявите на расизъм в класната стая.  По първия приоритет постигнатото към 2019 г. е  . Това е признат и от министерството на образованието и науката /МОН/ факт (Вж. Стратегия за образователна интеграция 2015). Вторият приоритет е фактически изпълнен – но защото   / . Затова пък се е увеличил броят на учениците-роми със специални образователни потребности, още преди да влезе в сила новият ЗПУО. Няма данни, чрез които да докажа това твърдение – то се основава единствено на споделено от учители, по различни поводи и в различни населени места, но без официални данни, защото \"нали, ние не делим децата по етнически признак\". Третият приоритет няма как да е изпълнен, доколкото, от една страна, по-голямата част от учениците от ромски произход са в сегрегирани училища или в т.нар. \"единствени в населеното място\" (от които и малкото деца от български произход в населеното място са изведени от родителите си в \"българско\" училище в близкия град); а от друга страна, негативните нагласи към ромите се втвърдяват, в множество случаи се изразяват в откровено расистко вербално и физическо насилие и това няма как да не влияе върху децата и тяхното взаимно отнасяне. Как се стигна до тази ситуация след 20 г. политика на \"образователна интеграция\"? Проследявайки националните документи, имащи отношение към заявената политика, се опитах да откроя няколко основни фактора: - Неадекватното разбиране за \"интеграция\" – в случая, като \"образователна интеграция   децата и учениците от етническите малцинства/от ромски произход\", доведе до усилване на негативните нагласи към децата-роми. - Неприложената политика на десегрегация, ограничена в проекти на НПО и оставена на стихийно приложение от директори и учители, доведе до процес на вторична сегрегация, т.е. до увеличаване на сегрегираните училища. - Нарастващото разделение между децата/учениците в обособени по етнически признак училища и детски градини свежда до минимум възможността за образователна интеграция, разбирана като пребиваване в споделено пространство и всекидневно взаимодействие на децата/учениците, обучение и възпитание в толерантност към различието на другия, усвояване на общи правила на общуване. Липсата на подобна възможност неизбежно усилва негативните нагласи както на децата от български произход към децата от ромски произход, така и на децата от ромски към децата от български произход, а в перспектива – възпроизвежда етническото разделение на българското общество.  Многобройните национални документи, в които са записани цели, задачи и съответно дейности за тяхното постигане, твърде често поразяват читателя със странни формулировки на цели и/или неясно как обвързани с целите задачи и дейности, част от които по никакъв начин не могат да бъдат определени като дейности Както посочих при прегледа им, при хронологично първите документи бих допуснала, че това е следствие от некомпетентност и/или немарливост. А ако трябва да обясня защо се случва национални документи да са некомпетентно/немарливо изготвени, бих приела, че тези документи, според отговорните институции, не са от значение за националната политика. В хронологично следващите документи, планиращи задачи, мерки, дейности, индикатори, се проявява странна склонност да се забравят целите, формулирани в изготвените и приети от МОН стратегически документи, които от своя страна формално дублират написаното в общите национални стратегически документи, а съдържателно внасят неясни и необосновани конкретизации. Така заявяваната \"образователна интеграция   децата/учениците от етническите малцинства/ромите\" забравя, че необходимата първа стъпка е закриването на сегрегираните училища, и произвежда вторично сегрегирани училища; след което \"образователна интеграция\" се подменя с \"интеркултурно образование\", което неясно как би могло да се провежда в етнически обособени образователни институции; и накрая, от ЗПУО (2016) напълно е изключен проблемът за сегрегираното образование на децата от ромски (различен етнически) произход – сякаш той е решен, а всъщност се превърнал в още по-трудно разрешим. Огромната част от планираните \"дейности\" (със или без кавички) или \"мерки\", и съответно – разходи, записани като че ли да решават проблемите с образованието на децата от ромски произход, се отнасят или до материална база на училища/детски градини, или до обучение на учители, или се реализират в рамките на краткотрайни интеграционни проекти на училища/детски градини или на изпълнявани от тях съвместно с НПО проекти.  Поне две неща трябва да подчертая по повод отчитането на свършеното в сферата на образованието: - Представят се отчети по проекти и оперативни програми, които само отчасти имат отношение към предвидените дейности в плановете за действие. Така се създава впечатление за голям обем свършена работа по \"образователната интеграция\", която обаче е слабо обвързана с поставените стратегически цели в произведените от МОН документи. - Привеждат се данни за голям обем изразходвани финансови средства (главно по оперативни програми), които попадайки в доклада създават впечатлението, че са за \"образователната интеграция на ромите\", докато всъщност са всякакъв род дейности в сферата на образованието. В допълнение, средствата се отчитат веднъж като планирани, втори път като договорени, трети път като изразходвани, което подвежда читателя, че съответният обем средства се изразходва всяка година. И още, в рамките на един и същ доклад, един и същ обем средства, по една и съща оперативна програма се отчитат няколко пъти като изразходвани за различни дейности. ", "date": "2019.07.02", "title": "За \"образователната интеграция\" като сегрегация (откъс)"}
{"url": "https://www.dnevnik.bg/kultura/2019/07/02/3932436_kogato_glinata_prikazva/", "text": "Ключови периоди от творчеството на Стоян Райнов проследява  , която ще бъде открита   Акцент в нея са работният процес в ателието на българския художник и най-изявените му ученици. Включени са произведения както от неговия най-ранен период като илюстратор, така и от времето, когато е вече утвърден автор в областта на керамиката, съобщават от галерията. Стоян Райнов е син на опълченеца Иван Райнов и брат на  писателя и изкуствовед Николай Райнов . Роден е на 28 април, 1894 г. и започва заниманията си с изобразително изкуство в Художественото индустриално училище, където му преподава един от основоположниците на българската скулптура - проф. Жеко Спиридонов. По-късно следва в Художествената академия, преди да замине за специализация в Бехине, Чехия, а после в Германия. От 1932 г. е преподавател, а от 1937 г. - професор по керамика в Художествената академия. От 1952 до 1960 г. е декан на Факултета по приложни изкуства. Почива на 11 януари 1978 г. и остава в историята на българското изкуство както като един от майсторите в областта на керамиката, така и с учениците си, между които фигурират имена като Здравко Манолов, Ана Гребенарова и Цвятко Димчевски. Затова от галерия \"Васка Емануилова\" добавят, че въпреки включените в изложбата вази с впечатляващи визии и орнаменти същинските постижения на Стоян Райнов трябва да се търсят в наследството, което той завещава на своите ученици. В това отношение най-голямо значение има неговата цялостна програма за изграждане на ново българско изкуство в областта на керамиката - Райнов успява да съчетае традицията и модерността.  В \"Приказки от глина\" са включени 50 произведения от различни периоди на творчеството му. Специално място в изложбата заема музейната сбирка на Национална художествена академия, която представя 23 творби от своя фонд, между които учебни задачи на негови студенти от периода 1932 – 1961 г. В този период Стоян Райнов е ръководител на Ателието по керамика в Художествената академия. Редица произведения идват от частни колекции и домове и не са били показвани пред публика от десетилетия. Други са от фонда на Националната художествена галерия, Софийската градска художествена галерия, Регионалния исторически музей - Хасково, и Градската художествена галерия в Пловдив. Към изложбата е издаден каталог и предстои лекция с участието на проф. Божидар Бончев на тема \"Керамиката на Стоян Райнов\". \"Приказки от глина\" може да бъде видяна   в галерия \"Васка Емануилова\" на бул. \"Янко Сакъзов\" 15. ", "date": "2019.07.02", "title": "Когато глината приказва"}
{"url": "https://www.dnevnik.bg/evropa/2019/07/02/3932633_sudutna_es_ne_razreshi_na_puchdemon_da_zaeme_miastoto/", "text": "Каталунският сепаратистки лидер Карлес Пучдемон не получи разрешение от Съда на ЕС да заеме мястото си на евродепутат, предаде ДПА. Базираният в Люксембург трибунал отхвърли вчера искането на Пучдемон и на бившия регионален министър на здравеопазването на Каталуня Антони Комин да заемат местата си в европарламента. Решението бе постановено ден преди началото на  учредителната сесия на новия европарламент  в Страсбург. Двамата каталунски политици бяха избрани за евродепутати на изборите в края на май. Испания обаче е издала срещу тях заповеди за арест и те живеят в изгнание в Белгия. Испанската избирателна комисия отказа да предаде удостоверенията на двамата политици, че са избрани за евродепутати, на адвокат. Според комисията всички новоизбрани испански евродепутати трябва първо да положат клетва пред конституцията в Мадрид. Пучдемон и Комин не са се явили и по тази причина не фигурират в списъка на избраните евродепутати. Вчерашното решение на Съда на ЕС означава, че двамата каталунски политици няма да могат да встъпят в мандатите си като евродепутати. Съдът отхвърли жалбата им срещу действията на испанските власти. Ако избраните евродепутати не фигурират в списъка на съответната държава, Европейският парламент не може да потвърди, че те легитимно претендират за мястото си там, заявиха от съда в Люксембург. Въпросът дали евродепутатите трябва лично да положат клетва пред конституцията е предмет на дело пред испански съд, по което все още няма решение. Ако отидат в Испания, Пучдемон и Комин незабавно ще бъдат арестувани във връзка с участието им в опита за отцепване на Каталуня през есента на 2017 г. /БТА", "date": "2019.07.02", "title": "Съдът на ЕС не разреши на Пучдемон да заеме мястото си на евродепутат"}
{"url": "https://www.dnevnik.bg/kultura/2019/07/02/3932268_aljir_noviiat_ruski_serial_za_stalinskite_represii/", "text": "На 17 юни се състоя премиерата на новия руски исторически сериал \"А.Л.Ж.И.Р.\". Малцина знаят, че това е абревиатурата на едно от местата на сталинските репресии – \"Акмолински лагер за жените на изменниците на родината\" в Казахстан. Захвърлени в този лагер са били майката на балерината Мая Плисецкая, майката на Булат Окуджава, съпругата на писателя Борис Пилняк, сестрата на маршал Тухачевски и много други жени, осъдени на 5 или 10 години по чл. 58 като ЧСИР - \"членове на семейства на изменници на родината\". Филмовите серии разказват историите на тези жени, загубили близките си, откъснати в края на 1930-те години от техния дотогавашен живот, от домовете им, от деца, от работа и професии. Учителка по химия, певица, колхозничка, директорка на шивашки цех, балерина, лекарка – всички те се срещат в арестантския влак, където една от арестуваните умира по пътя за Акмолинския лагер, а в лагерните бараки ги очакват криминални затворнички, за да ги ограбят и да издевателстват над тях. Но лагерът опустошава не само съдбите на репресираните, той мачка и руши и онези, които са ангажирани с властта, провокира и доброто, и злото във всеки човек. Режисьор на филма е Александър Касаткин, сценаристи Олег Сироткин, Мариета Захарян и Наталия Будкина, оператор Руслан Герасименков. Лагерът съществува между 1938 и 1953 г. като през него са преминали 18 хил. жени. Сега на мястото има  мемориален комплекс.  От сайта му се разбира, че в лагера са пребивавали жени от 62 националности, между които и 6 българки. Главните героини на сериала са Олга Павлова (ролята е изпълнена от Даря Екамасова), съпруга на авиоконструктор, и София Тер-Ашатурова (Екатерина Гусева, позната на българските зрители от сериала \"Бригада\"), изтъкната оперна певица, задържана след донос от любовницата на мъжа си. \"Не бяхме си поставили целта да възпроизведем цялата тежест на лагерния живот, бяхме се съсредоточили върху човешките отношения и характери\", казва режисьорът Касаткин пред  tele.ru . Лагерът, по думите му, е мястото, където и най-добрите, и най-лошите човешки качества излизат наяве, а основната тема е как да не изгубиш себе си в нечовешките условия. Преди да започнат снимките актьорите и създателите на филма се запознават с голям брой архивни материали, четат мемоари на затворничките, посещават музеите на ГУЛАГ. Нашата история разказва за това как едни хора изтребват други при това в рамките на една държава, коментира актьорът Кирил Плетньов, който играе началника на лагерната охрана. Филмът е за това как хората се променят из основи, променя ги страхът. Целият сценарий е просмукан със страх, именно с това ме грабна, добавя актьорът. Филмът разказва историята на жени, чийто живот е отнет, отрязан. Тази история е извън училищната програма, не се изучава и в институтите, затова за мен беше важно да я разкажа колкото е възможно по-честно, коментира актрисата Даря Екамасова, цитирана от \"Независимая газета\". Сериалът А.Л.Ж.И.Р. предизвиква много голям обществен интерес и разгорещени дискусии. Стотици хора си спомнят за свои близки и тяхното лагерно минало. Сериалът е продукция на телевизия НТВ, а правата за чужбина държи Global Agency.", "date": "2019.07.02", "title": "А.Л.Ж.И.Р.: новият руски сериал за сталинските репресии"}
{"url": "https://www.dnevnik.bg/zelen/2019/07/02/3932638_kudeto_ima_divo_kumpinguvane_ima_izkljuchitelno_mnogo/", "text": "Където има диво къмпингуване, има изключително много отпадъци. Това мнение изрази министърът на околната среда и водите Нено Димов пред \"Нова телевизия\". Според него всеки, който иска да е на къмпинг на определено място, трябва да си плати, за да бъде почистено след него. Миналия месец  парламентът прие промени в Закона за устройството на Черноморското крайбрежие.  Според тях ще могат да се обособяват места за временно разполагане на палатки, кемпери или каравани в зона \"А\" и \"Б\", извън територията на морските плажове, пясъчните дюни и категоризираните къмпинги в поземлени имоти или части от тях, собственост на държавата, на общините, на частни физически или юридически лица, попадащи в горски територии или в земеделски земи, както и в незастроени имоти, включени в границите на урбанизирани територии, без промяна на предназначението им. Тези места няма да се категоризират като къмпинги от Министерството на туризма. В тях се разрешава поставянето само архитектурни елементи без търговско предназначение, които не изискват строителство - беседки, заслони, пейки, маси, информационни табла, чешми, дървени огради, скари и други. Президентът  Румен Радев наложи вето  върху два параграфа от закона, но  то беше отхвърлено от парламентарната регионална комисия.  Това доведе и до  протести пред Народното събрание.  Нено Димов каза още, че wсе още нито един малък град с под 2000 души население не е кандидатствал за финансиране на пречиствателна станция за вода. \"Във всички големи курорти и градове действат пречиствателни станции за отходните води. Проблемът остава в по-малките от типа на Синеморец – тези, които са под 2000 жители извън сезона. Именно заради това в края на миналата година направихме промени и такива градове да могат да кандидатстват за пречиствателни станции, което до тази година не беше разрешено. От 1 януари действа това, но все още нямаме заявка от такъв град\", заяви Димов. Освен това не се подготвяла забрана за ограничаване на вноса на дизелови автомобили с клас под Евро 4 от началото на 2021 г. Това щяло да бъде допълнителна мярка, която може и да не бъде приложена. По думите му не може да бъде забранен вносът на автомобили с дизелови двигатели, тъй като се нарушава правото на свободно движение на хора, стоки, услуги и капитали в ЕС. ", "date": "2019.07.02", "title": "Където има диво къмпингуване, има изключително много отпадъци, смята Нено Димов"}
{"url": "https://www.dnevnik.bg/evropa/2019/07/02/3932635_otmianata_na_niskoemisionnata_zona_v_madrid_otnovo/", "text": "Протестиращи спряха движението в центъра на Мадрид, чийто градски съвет от консервативната Народна партия отмени забрани и глоби за превозни средства, които замърсяват околната среда, предаде \"Асошиейтед прес\", цитирана от БТА. Активисти с банери седнаха на улицата вчера по време на пика в движението в централната част на испанската столица, където мерките за ограничаване на замърсяването  започнаха да се прилагат от седем месеца . Отмяната на ограниченията за трафика беше едно от обещанията от предизборната кампанията на администрацията на кмета на Мадрид от Народната партия Хосе Луис Мартинес-Алмейда, който встъпи в длъжност през миналата седмица. Градският съвет, ръководен от консервативната Народна партия и дясноцентристката партия \"Сиудаданос\"  с подкрепата на крайнодясната \"Вокс\" , съобщи, че налага  тримесечен мораториум  върху забраните и глобите за превозни средства, които замърсяват околната среда, докато прегледа отново системата. Хиляди хора протестираха срещу новата политика  през уикенда . Други европейски градове също въведоха ограничения за превозни средства в централните си части в опит да подобрят качеството на въздуха, припомня АП. /БТА", "date": "2019.07.02", "title": "Отмяната на нискоемисионната зона в Мадрид отново предизвика протестна акция"}
{"url": "https://www.dnevnik.bg/evropa/2019/07/02/3932639_lisabon_vuvede_globi_za_ostaveni_po_trotoarite/", "text": "Властите в стария град на Лисабон се заловиха да решат проблем, който според местните жители се е превърнал в бич. Става дума за споделените електрически скутери (тротинетки), оставяни по тротоарите, информира \"Асошиейтед прес\". Енорийският общински съвет, който надзирава кварталите около средновековния замък \"Свети Георги\" и бизнес района от 18-и век в центъра на града, налага глоби в размер до 300 евро от вчера за компаниите, които подреждат скутерите си по тротоари и други обществени места в португалската столица. Компаниите също така трябва да покрият разходите за отстраняването им от длъжностни лица. Други европейски градове  също  обмислят начини  за балансиране на потребностите на пешеходците и на хората, които използват скутери. През миналата година девет компании наводниха Лисабон с хиляди електрически скутери като част от така наречената революция в микромобилността, при която потребителите наемат скутери за кратки пътувания из града, отбелязва АП. /БТА", "date": "2019.07.02", "title": "Лисабон въведе глоби за оставени по тротоарите споделени електрически тротинетки"}
{"url": "https://www.dnevnik.bg/evropa/2019/07/02/3932670_sasht_predlagat_dopulnitelni_mita_za_evropeiski_stoki/", "text": "Службата на постоянния търговски представител на САЩ предлага да бъдат въведени допълнителни мита за вноса на стоки от ЕС на стойност 4 милиарда долара, съобщиха световните агенции. Предложението обхваща 89 митнически подкатегории, включващи продукти като маслини, италиански сирена и шотландско уиски. Те се добавят към първоначалния списък от стоки на стойност около 21 млрд. долара, който бе публикуван на 12 април. Митата са част от продължителния спор между Вашингтон и Брюксел за субсидиите в гражданската авиация, уточнява ДПА. САЩ и ЕС заплашиха да си наложат взаимно мита за милиарди долари в спора пред Световната търговска организация (СТО), който продължава близо 15 години около  субсидиите за американския самолетостроител \"Боинг\"  (Boeing) и европейския \"Еърбъс\" (Airbus). Службата на постоянния търговски представител уточни в изявлението си, че списъкът е отговор на публични коментари и допълнителни анализи. СТО постанови, че двата най-големи самолетостроителни концерна в света са получавали вредни субсидии за милиарди долари в няколко случая, бележещи най-големия в света търговски спор. Очаква се организацията да вземе решение по искането на САЩ за санкционни мерки през лятото или евентуално през септември, отбелязва \"Ройтерс\". Американското ведомство посочи, че ще проведе изслушвания за допълнителните мита на 5 август. То предупреди, че може да наложи митата по първоначалния списък, ако арбитражът на СТО постанови решение, преди да приключи периодът за обществено обсъждане на допълнителния списък. /БТА", "date": "2019.07.02", "title": "САЩ предлагат допълнителни мита за европейски стоки на стойност 4 млрд. долара"}
{"url": "https://www.dnevnik.bg/evropa/regioni/2019/07/02/3932673_promiana_v_regionalnata_politika_shte_celi_da_niama/", "text": "Работим върху промяна в регионалната политика. Основна цел през следващия програмен период ще бъде балансираното териториално развитие. Предвиждаме фокусът да бъде върху проекти, които отговарят на нуждите и спецификите на всяка област, на всеки регион. Така финансирането ще стигне до всички населени места, за да няма бели петна по картата на България\". Това коментира министърът на регионалното развитие и благоустройството Петя Аврамова при участието си в заключителната конференция на Националното сдружение на общините в Република България за мандат 2015-2019 г. Регионалният министър съобщи, че в момента с финансиране от оперативна програма \"Региони в растеж\" се изпълняват 455 договора с общини на стойност около 1.5 млрд. лв. Тя обърна внимание, че въпреки видимите резултати от тях все още има диспропорции между \"центъра\" и \"периферията\" в национален, регионален и локален мащаб. Аврамова обясни, че средствата от ОПРР 2021-2027 ще бъдат разделени в два основни компонента – градски и териториален. Предвижданията са бюджетът на бъдещата програма да е по-голям от този на настоящата. Очакванията са ресурсът да е около 1.5 млрд. евро, към които да се добави национално съфинансиране. Тя обърна внимание, че сумата е индикативна и това е рамката, от която стартират преговорите. Съгласно новия регламент, за следващия програмен период за подкрепа на устойчивото градско развитие трябва да бъде заделен определен ресурс. Това са индикативно около 339 млн. евро, към които също ще се добавят средства от националния бюджет. Предвижда се градският компонент да обхваща общините на 10 големи града, съобщи Аврамова. Проектите на регионален принцип ще се осъществяват чрез партньорства с участието на различни заинтересовани страни. Те ще могат да предлагат решение на съществуващ общ проблем или да са насочени към оползотворяване на потенциала за развитие на съответната територия. Всеки интегриран проект ще съдържа няколко компонента в зависимост от необходимите инвестиции – например път, болница, меки мерки за осигуряване на общо здравно обслужване на няколко общини и т.н., и ще е насочен към конкретна оперативна програма, като такива проекти ще бъде от значение за целия район, посочи министърът. Като пример тя даде и идеята за четирилентов път между Сливен и Ямбол и за икономическа зона, която да бъде реализирана около този път, така че хората от двете области да могат да работят в нея. Петя Аврамова подчерта, че за изпълнението на такива проекти ще са необходими силни регионални структури и затова се предвиждат промени в Закона за регионалното развитие. За периода след 2021 се обмисля промяна в структурата и състава на регионалните съвети за развитие. Ще им бъде дадена възможност за реално взимане на решение за избора на проекти за съответния район. Ще имат и функции по изпълнението на програми, съфинансирани от европейските структурни и инвестиционни фондове. Основното предизвикателство ще бъде доколко всички участници в процеса ще могат да работят в партньорство и да осъществяват новия начин на управление на регионалната политика. От това ще зависи успехът на проектите и тяхната полза за хората, подчерта регионалният министър. \"Считаме, че прилагането на подхода за многофондово финансиране ще подпомогне изпълнението на комплексни мерки за решаване на най-наболелите местни и регионални проблеми. Така ще направим поредната стъпка към устойчивото и балансирано развитие на всички региони в страната\", коментира още Петя Аврамова.", "date": "2019.07.02", "title": "Промяна в регионалната политика ще цели \"да няма бели петна по картата на България\""}
{"url": "https://www.dnevnik.bg/razvlechenie/2019/07/02/3932647_fotogaleriia_dior_dostoen_za_ordena_na_pochetniia/", "text": "Модната къща \"Диор\" представи в Париж най-новата си колекция висша мода за сезон есен-зима 2019/2020 г. на дизайнерката Мария Грация Киури.", "date": "2019.07.02", "title": "Фотогалерия: \"Диор\", достоен за Ордена на Почетния легион"}
{"url": "https://www.dnevnik.bg/sviat/2019/07/02/3932691_demokratichna_mongoliia_mechtae_za_prezident_sus/", "text": "На един час път с кола от монголската столица Улан Батор грандиозен паметник на националния герой Чингиз хан може да послужи като полезен урок за човека, построил го преди десетилетие: шампионът по борба, бизнесмен и настоящ президент Халтмаагийн Батулга. Под огромната статуя от неръждаема стомана в коридорите на музея са наредени портретите на наследниците на военачалника от 13 век. Животът на почти всички от тях е прекъснат в свирепи битки за надмощие в ханския двор на средновековна Монголия. Съвременна Монголия е на политически кръстопът, докато в обществото нараства разочарование от споровете, забавящи жизненоважни минни и инфраструктурни проекти, а президентът Батулга се подготвя за борба за власт. След революцията през 1990 г. бившият съветски сателит се смяташе за \"оазис на демокрацията\", притиснат между авторитарните режими на Русия и Китай. Но подялбата на властта между избрания президент и назначеното от парламента правителство постави страната в почти постоянна безизходица, неспособна да постигне напредък по важни проекти или да се заеме с хронични проблеми като задушаващото  замърсяване на въздуха. Батулга каза миналата година, че Монголия е неспособна да реши \"системната\" по думите му криза. Сега той се опитва да промени конституцията, предизвиквайки опасения, че се опитва да постави началото на авторитарно управление. Батулга твърди, че не се стреми да подкопава 29-годишната демокрация в Монголия. \"Измина повече от четвърт век, а ние все още не успяваме да отговорим на всички очаквания, които имахме през 1990 г.\", заяви Батулга пред \"Ройтерс\" в канцеларията си във Великия хурал - монголския парламент. \"Всички знаят, че промяната е неизбежна. Сега остава само да решим въпроса точно как да я извършим\", каза той. Сумати Лувсандендев, политически анализатор и шеф на политическата група Фондация \"Сант Марал\", смята, че монголците жадуват за \"силен лидер\" като казахстанския президент  Нурсултан Назарбаев  или руския президент Владимир Путин. Но понеже парламентът вероятно ще се възпротиви на всяка ерозия на демокрацията и на собствената му роля, Батулга трудно ще осъществи промени, твърди той. \"Батулга отчаяно се опитва да изиграе тази роля, но определено не успява. Не мисля, че в Монголия изобщо има някой, който би могъл\", каза той. Национализъм на ресурсите Богатите минерални залежи на Монголия доминират в политическия дебат. Много граждани все повече се разочароват от неспособността на страната да превърне ресурсите в конкретна полза за друг освен шепа привилегировани. Социологическите проучвания показват силна подкрепа за публичната собственост на стратегическите ресурси и монголските мини отдавна служат като политическо оръжие, като Батулга е един от многото политици, обвинявани, че използват подозренията спрямо чуждестранните инвестиции, за да печелят гласове. Недоверието към чуждите миннодобивни компании се засили миналата година след военна операция за отстраняване на китайски инвеститори от сребърна мина в Салкхит, Северна Монголия, обвинени в корумпиране на местните съдилища. Обектът остава под правителствен контрол. Правителството води и съдебен спор за национализацията на 49-процентен дял в големия проект за добив на мед \"Ерденет\", продаден от руското правителство на частна компания. С наближаването на изборите през 2020 г. някои политици оспорват и ползите от най-големия чуждестранен инвестиционен проект в страната, гигантския проект за добив на мед и злато \"Ою Толгой\", управляван от англо-австралийския минен конгломерат \"Рио Тинто\". Парламентарна работна група отправи нови призиви за промяна на условията на сделката за проекта, в който \" Рио Тинто \" държи 66 процента чрез дъщерната си \"Тюркоаз Хил Рисорсес\", а делът на монголското правителство е 34 процента. През май някои депутати се бяха оплакали, че мината е донесла само дългове, а Монголия се очаква да получи дивиденти чак през 2039 г. Батулга каза пред \"Ройтерс\", че изцяло подкрепя чуждестранните фирми, които спазват местното законодателство, но изтъкна, че конституцията е пределно ясна - стратегическите ресурси, открити с монголски капитал, включително атрактивните залежи от въглища \"Таван Толгой\", трябва да останат в монголски ръце. Батулга беше избран през 2017 г. с популистка предизборна платформа, предупреждавайки за заплахи от Китай и за икономическа зависимост на Монголия от огромния й съсед, с което си спечели сравнения с американския президент Доналд Тръмп. Впоследствие обаче не можа да намали уязвимостта на Монголияот китайски натиск. Малко след изборната му победа забавяне на митническите проверки на китайската граница доведе до колона от камиони с въглища, дълга повече от 100 км, което оряза печалбите от износа. Китайските митнически власти казаха, че обновяват оборудването си за митнически контрол. \"Ние сме в непосредствена близост до две диктатури и влиянието им е огромно\", каза Ердене Содномзундуй, лидер на опозиционната Демократическа партия, имайки предвид Русия и Китай. \"Нито една от тях не харесва демокрацията. Те имат интерес да разрушат демократичната система (на Монголия). И двете също така искат да увеличат икономическото си влияние над Монголия\". \"Нищо не се е променило\" Край прашното градче Яармаг в околностите на Улан Батор черен път свързва десетки малки тухлени къщи с магистрала, по протежение на която са наредени комплекси с луксозни апартаменти, където заможни монголци се спасяват от задушаващия зимен смог в столицата. Наблизо е представителството на \"Порше\". Разгневени жители на Яармаг, където е преминало детството на Батулга, казват, че политиците не са удържали на обещанията си. В къщичката си, в която за изолация служи дебел червен килим, 56-годишната Ерденебулган Бадарч обвини правителството за шеметните цени на месото, високите лихви, недостига на жилища и влошаващото се замърсяване. \"Нищо не се е променило към по-добро\", каза Ерденебулган, чийто съпруг е бивш съученик на президента. \"Имахме много големи очаквания, когато Батулга беше избран, но за две години не видяхме нищо. Въпросът не е в това дали е добър или лош, или какво е могъл или е трябвало да направи, а че е сам\", смята тя. Неотдавнашно проучване на Фонладия \"Сант Марал\" показва, че повече от 70 процента от монголците предпочитат \"силен лидер, който да не е принуден да се съобразява с парламента или с избори\". Макар че три четвърти от запитаните твърдят, че подкрепят \"демокрацията\", повече от половината не одобряват съществуващата система. \"Смятам, че ще е по-добре, ако имаме президентско управление. Другите страни със силни президенти сега се справят по-добре\", каза 34-годишната местна жителка Амарзая Батбаяр по време на антиправителствен протест на площад \"Сукхбаатар\" в края на май. Обикновените хора \"пострадаха най-много от модела, който избрахме\", призна Батулга. Той каза също, че ще търси обществено одобрение за всяко евентуално предложение за конституционни промени, вместо да остави парламента да решава. Но не непременно президентът е този, който ще спечели от евентуални промени. Обсъждат се различни конституционни реформи, целящи да преодолеят безизходицата, като един от вариантите е президентският пост да стане церемониален и вместо това да се укрепи позицията на премиера, твърди запознат с плановете юрист. \"Понеже парламентът е в позиция да контролира ситуацията в страната, това, което виждаме, е вечната борба за власт, но обикновено в повечето случаи президентът губи\", каза Сумати. Според политическия анализатор, с когото се срещнахме в музея на Чингис хан, построен от компанията на Батулга, президентът трябва да се поучи от това колко кратко са оставали на власт старите монголските ханове. \"Две-три години и са ги убивали или отравяли. Само един е успял да се задържи на трона за почти 20 години, но това е било чудо\", каза той. /БТА", "date": "2019.07.02", "title": "Демократична Монголия мечтае за президент със здрава ръка"}
{"url": "https://www.dnevnik.bg/biznes/2019/07/02/3932680_v_nap_sa_registrirani_15_hil_onlain_magazini/", "text": "В системата на Националната агенция за приходите до крайния срок 29 юни са регистрирани 15 хил. електронни магазина. Целта на регистрацията беше потребителите да имат достъп до информация за търговеца и неговите контакти. Изискването за регистрация е записано в Наредба 18, където са изискванията и към касовите апарати и първоначално бе обявено, че всички електронин магазини трябва да ес регистрират. След това се оказва, че тези, на които се плаща само онлайн и не се изисква издаването на фискален бон, не подлежат на регистрация, съобщава  в. \"Сега\" . Изданието посочва, че за търговците по-големият проблем е свързан с касовите апарати, тъй като трябва да свържат софтуера на електронния си магазин в много от случаите намиращ се в облак, с физически касов апарат, който да печата бонове и в реално време да подава данни в НАП за продажбите. Според вестника това е накарало много търговци да се откажат от наложения платеж и онлайн плащането и да преминат само към плащане по банков път и с пощенски записи, при което не се изисква издаването на касов бон. По-късно от приходната агенция обявиха, че през следващия месец ще направят контролни покупки от е-магазини, за да проверят дали се спазват данъчните изисквания. Анализ на ведомството сочи, че ежегодните щети за бюджета от невнесени данъци и осигуровки в онлайн търговията възлизат на около 170 млн. лв. Потребителите, от своя страна, могат да проверят дали онлайн магазинът и търговецът, от когото купуват стоки или услуги, са регистрирани чрез безплатната електронна услуга, предоставяна от НАП на  сайта й .", "date": "2019.07.02", "title": "В НАП са регистрирани 15 хил. онлайн магазина"}
{"url": "https://www.dnevnik.bg/sviat/2019/07/02/3932699_stachka_shte_blokira_morskiia_transport_na_gurciia_za/", "text": "Гръцките моряци ще стачкуват в продължение на 24 часа от полунощ на 3 юли, сряда. Това съобщи Министерството на външните работи, позоваващо се на  посолството на България в Гърция . Общогръцката федерация на моряците (PNO) е обявила национална стачка от 00.01 до 24:00 часа на 03 юли (сряда) 2019 г. Стачните действия ще обхванат морския транспорт, в това число  кораби и фериботи . МВнР препоръчва на българските граждани, пребиваващи или пътуващи до Гърция, да се информират предварително за разписанията на морските превозни средства и възможните алтернативни връзки с друг вид транспорт.", "date": "2019.07.02", "title": "Стачка ще блокира морския транспорт на Гърция за 24 часа утре"}
{"url": "https://www.dnevnik.bg/evropa/2019/07/02/3932643_turgovskata_sdelka_mejdu_es_i_merkosur_-_goliam/", "text": "Търговското споразумение между ЕС и Южноамериканския общ пазар (Меркосур),  което бе сключено в петък  след 20 години на тежки преговори, е едно от най-важните в света. Двете страни обаче трябваше да направят значителни отстъпки, за да го постигнат, информира \"Франс прес\". Членки на Меркосур са Бразилия, Аржентина, Парагвай и Уругвай. Параметри Ако се вземе предвид брутният вътрешен продукт на всички засегнати страни, то сключеното  споразумение между ЕС и Япония  през 2018 година е с малко по-голяма финансова стойност (19 500 милиарда евро), отколкото споразумението с Меркосур (18 милиарда евро). Когато обаче се вземе броят на населението, споразумението между ЕС и Меркосур е по-мащабно (770 милиона души спрямо 630 милиона души при договора с Япония). ЕС и страните от Южноамериканския общ пазар годишно си обменят стоки за 88 милиарда евро, като общият баланс е незначително в полза на европейците (+3.5 милиарда евро). Този обмен поставя Меркосур между Индия и Канада и го нарежда приблизително на 10-о място сред основните търговски партньори на ЕС. Търговският обмен с латиноамериканците обаче остава твърде скромен спрямо 675 милиарда евро, които ЕС си разменя всяка година с основния си търговски партньор - САЩ. В същото време ЕС е вторият най-голям партньор на Меркосур след Китай. Предимства Споразумението ще премахне южноамериканските мита, които все още са твърде високи в някои ключови промишлени сектори: 35 процента в отраслите на облеклото и автомобилите, както и 18 процента в химията и 14 процента във фармацевтичната индустрия. Митата обаче си остават високи в сектора на земеделието - до 35 процента при спиртните напитки, 28 процента при млечните продукти, 27 процента за виното и 20 процента за шоколада. Споразумението ще защитава 357 европейски географски указания като сиренето от Франш Конте и шунката от Парма. ЕС разчита на сделката, за да навлезе по-добре на южноамериканския пазар на услугите (телекомуникации, транспорт и финансови услуги). Ответни мерки за ЕС ЕС ще трябва да отвори пазара си за говеждото месо на страните от Меркосур, както и за етанола, захарта и домашните птици. Това са много важни сектори, но са твърде чувствителна тема за европейските производители, които не спряха да протестират срещу тези преговори. За да защити по-добре пазара си, ЕС определи квоти така, че южноамериканските продукти могат да бъдат облагани с мита от определен праг: при внос от над 99 хил. тона годишно за говеждото месо, 100 хил. тона за домашните птици и 180 хил. тона за захарта. Околна среда Сключеното споразумение между ЕС и Южноамериканския общ пазар включва и параграф за устойчивото развитие. Според еврокомисията този параграф ще засяга области като опазването на горите, зачитане на правата на работниците и насърчаване на отговорното поведение на компаниите. Двете страни се ангажират да прилагат ефикасно  Парижкото споразумение за климата . Неизвестни Текстът на споразумението трябва да бъде одобрен от 28-те страни - членки на ЕС, в някои случаи от националните парламенти, ако процедурата го изисква, което няма да е лесно, имайки предвид напрегнатия европейски контекст. Споразумението трябва да бъде одобрено с гласуване на пленарно заседание на Европейския парламент. /БТА", "date": "2019.07.02", "title": "Търговската сделка между ЕС и Меркосур - голям потенциал, но и сериозни критики"}
{"url": "https://www.dnevnik.bg/biznes/2019/07/02/3932708_purvata_5g_stanciia_be_montirana_na_ndk/", "text": "Мобилният оператор А1 представи първата работеща 5G мрежа в България, след като получи честоти за тестови период от шест месеца. През този период компанията ще има възможност да осъществява тестове на основните приложения върху 5G мрежата. На събитие в понеделник бяха демонстрирани възможностите на тази мрежа - значително по-висока скорост на интернета, която може да се използва и за осигуряване на фиксирани услуги като телевизия и интернет. Бе монтирана и първата 5G базова станция на сградата на НДК. През февруари миналата година компанията демонстрира основните предимства на новата мрежа от пето поколение – по-висока скорост (2.2 гигабита за секунда) и ултраниска латентност (1 милисекунда), което позволява предаването на голям обем от информация в реално време. За внедряването на 5G А1 България работи съвместно с А1 Group, към която принадлежи. През март А1 Австрия получи лиценз за честоти за изграждане на 5G мрежа.  Австрия е една от първите страни в Европа , които проведоха търг за честоти за въвеждането на 5G, като А1 Group e сред пионерите във внедряването на новата технология.", "date": "2019.07.02", "title": "Първата 5G станция бе монтирана на НДК"}
{"url": "https://www.dnevnik.bg/bulgaria/2019/07/02/3932711_kratki_novini_antimonopolnata_komisiia_razsledva_a1_za/", "text": "Автобус, превозващ деца, е горял на автомагистрала \"Тракия\" Това съобщи Цветелина Рандева, говорител на ОДМВР – Бургас, цитирана от агенция \"Фокус\". По думите й аварията е възникнала при 6-7 км на магистралата в посока София след разклона за Карнобат. Автобусът е превозвал 31 деца и техните преподаватели от Слънчев бряг за Крумовград. Децата са били изведени настрани на безопасно място. Констатирано е, че двигателят на автобуса е аварирал и децата ще бъдат превозени с помощта на Община Карнобат до най-близката бензиностанция, където ще изчакат втори автобус, който да ги превози до Крумовград. Приключи ремонтът на два виадукта на \"Тракия\" Приключи ремонтът на виадуктите при 13-ти и 15-ти км на магистрала \"Тракия\" в посока Пловдив. Движението e възстановeно и през лятото шофьорите ще пътуват по магистралата без ограничения заради ремонтни дейности. На виадуктите при 13-ти км, с дължина 254 м, и при 15-ти км - 322 м, са извършени ремонтно-възстановителни дейности по връхната конструкция -пътна плоча и греди. Съоръженията са с нова хидроизолация, асфалтобетонова настилка и тротоарни блокове. Подменени са парапетите и мантинелите. Положена е нова хоризонтална маркировка. Основният свидетел по делото КТБ е в болница Основният свидетел по делото КТБ Бисер Лазов е в болница. Той не се яви днес за поредния разпит в Специализирания съд, съобщава \"Нова телевизия\". Лазов е изпратил писмо, че е постъпил в хирургична клиника и състоянието му не позволява да дава показания до края на седмицата. Следващото заседание по делото е на 9 юли. Антимонополната комисия разследва А1 за нелоялна конкуренция Комисията за защита на конкуренцията (КЗК) е започнала разследване срещу мобилния оператор А1. Регулаторът ще провери дали има нарушения на антимонополното законодателство в частта, засягаща нелоялната конкуренция. Комисията се е самосезирала, а на сайта си посочва, че ще провери дали са извършени нарушения по седма глава от Закона за защита на конкуренцията. В нея са включени нарушения, засягащи заблуждаваща или сравнителна реклама, имитация, увреждане на доброто име на конкуренти и нелоялното привличане на клиенти.", "date": "2019.07.02", "title": "Кратки новини: Автобус, превозващ деца, е горял на магистрала \"Тракия\""}
{"url": "https://www.dnevnik.bg/razvlechenie/2019/07/02/3932706_iaponiia_izprashta_v_sasht_slujitel_ot_patentno/", "text": "Япония ще изпрати свой официален представител на патентно ведомство, за да разгледа отблизо случая с новата марка за бельо на Ким Кардашиян, обяви техният министър на търговията, предаде \"Ройтерс\". Риалити звездата и бизнес дама обяви в понеделник, че ще смени името на своята линия от дрехи с формата на кимоно, след като хората в Япония определиха употребата на термина като неуважителна. Министърът на търговията в Япония Хирошиге Секо обяви, че е запознат с решението на Кардашиян, но предпочита да бъде направено \"внимателно проучване\" на въпроса. По думите на Секо темата е придобила голяма популярност в социалните мрежи. На регулярна пресконференция в Токио той допълни, че въпросите относно запазените марки попадат под негова юрисдикция. Той коментира още, че в цял свят кимоното се възприема като неразделна част от японската култура, което включва и Америка. Кардашиян заяви, че е имала най-добрите възможни намерения за обявените през юни продукти от линията \"Кимоно\", както и че оценява обратната връзка, която е получила. В туитър тя допълни, че ще смени името. На японски език \"кимоно\" значи \"нещо, което се носи\" и се отнася до дълги дрехи с широки ръкави, които се носят на официални поводи като сватби и погребения.", "date": "2019.07.02", "title": "Япония изпраща в САЩ служител от патентно ведомство заради \"Кимоно\" на Ким Кардашиян"}
{"url": "https://www.dnevnik.bg/politika/2019/07/02/3932739_triabva_da_se_promeni_procedurata_po_odobriavane_na/", "text": "Трябва да се промени процедурата по одобряване на учебниците. Това каза министърът на образованието Красимир Вълчев пред БНР. Поводът за изказването му е скандалът с учебниците по история за 10 клас, където комунизмът е представен без акцент върху мрачните страни на режима. \"В оценъчните листи за учебниците са отбелязани предимно техническите грешки, което е атестация за проблем с процедурата, че не сме задали повече от формалното съответствие, което изискваме. Освен формално съответствие би трябвало да искаме този учебник да възпитава в определени отношения\", допълни Вълчев. Той каза, че ако не е бил медийният скандал, учебниците е можело да бъдат одобрени, тъй като той ги утвърждава, но не е специалист. \"Една от задачите на историята е да формираме отношение на децата към света, в който живеем. Въпреки че като министър утвърждавам учебниците, аз не съм специалист, дори да прочета всички учебници, може би нямам това око да видя всички разлики. В случая, след като ги прочетох, видях, че тези учебници са много различни един от друг. Формално трябва да отговарят на една и съща програма. Аз бях провокиран да ги прочета след сигналите, които получихме, първо от учители, след това от хора, които се изказаха в публичното пространство\", каза Вълчев На критиките, че със спирането на учебниците се уронва академичната свобода, Вълчев отговори: \"Академичната свобода не е абсолютна, особено когато става дума за писането на учебници, които трябва да съответстват на учебна програма, в която се намира проекция на целите на образованието.\" Той добави, че няма задължителни текстове, но това, което трябва да се случи, е да се промени отношението, което вече било променено в учебната програма. \"С различни техники е направен опит да се даде благовидност, нормалност на един режим, който ние сме характеризирали като тоталитарен. Определено е търсен ефект, защото това не може да се направи случайно\", заяви Вълчев. Той добави, че водещото в случая не е периодът на комунизма, а базовите познания за тоталитарния режим. \"Ние трябва да възпитаме днешните деца в отношение към диктатурата например. Диктатурите от XX век може би няма да се случат в същата форма, но не е невероятно заради изкуствения интелект и информационните технологии през XXI век да се появят дигитални диктатури. Не може да възпитаваме децата в равнодушие\", заяви още министърът на образованието.", "date": "2019.07.02", "title": "Министър Вълчев: С различни техники тоталитаризмът е показан благовидно"}
{"url": "https://www.dnevnik.bg/gradska_sreda/2019/07/02/3932729_vurhovniiat_sud_okonchatelno_spria_stroeja_na/", "text": "Решението на Столичния общински съвет от 6 юли 2017 г., което одобрява строителството на 77-метрова сграда на бул. \"България\", бе окончателно отменено от Върховния административен съд  на 25 юни. Теренът е на ъгъла с ул. \"Борово\" и там е зона с разрешена височина до 20 м кота корниз.  Общинарите са гласували план за терена, който е в разрез с Общия устройствен план на София. При гласуването на сесията на съвета против са били само съветниците Иво Божков и Марта Георгиева от ДСБ, и Войслав Тодоров от \"Нормална държава\". Петима от БСП са гласували \"въздържал се\".  Това решение на общинарите е оборено първо в Административния съд - София, по жалба на група граждани. Инвеститорът на сградата \"България билдинг\" ЕООД и общинският съвет обжалват съдебното решение във Върховния съд. На 25 юни върховните съдии оставят в сила решението на по-долната инстанция. В него се изреждат погазените закони и наредби от общината, за да се даде зелена улица на строителството на небостъргача. Нарушенията, установени от Административния съд-София град, се потвърждават и от Върховния административен съд. Те са: - неправилно проведена процедура по Закона за устройство на територията (ЗУТ) без съобщаване на всички заинтересовани лица; не е проведено обществено обсъждане на проекта; липса на задължителни план-схеми по ЗУТ. - с одобрения план се изменя действащият подробен устройствен план за преструктуриране на жк \"Борово\", като той е и в разрез с Общия устройствен план на София за тази зона. Така са завишени параметрите на интензивност на застрояването, намалени са процентите за озеленяване, няма горен праг на кота корниз и т.н. Парцелът на \"България билдинг\" се намира на ъгъла между бул. \"България\" и ул. \"Борово\" в жилищна зона с ограничение на строителството до 20 метра. В началото на 2017 г. собственикът внася до \"Направление архитектура и градоустройство\" искане за промяна на устройствения план на парцела, с която той да бъде разделен на три, съобщи тогава \"Капитал\".  С разделянето инвеститорите искат да се възползват от чл. 27, ал. 3 от Закона за устройство на територията. Според него сгради за обществено ползване нямат ограничение на височината, ако са на ъгъла на две улици в градски центрове от първо до трето ниво. Според \"България билдинг\" техният парцел е именно такъв. На базата на този член беше одобрен и \"Парадайс тауър\" на бул. \"Черни връх\", както и още няколко други високи сгради в централната градска част. За промяната му отдавна настоява главният архитект на София Здравко Здравков. Според проекта за изменение във всяка от трите части ще могат да бъдат изградени офиси и сгради за обществено обслужване. Само за един от трите бъдещи парцела е посочено конкретно искане - апартаментен хотел с високоетажно стъпаловидно застрояване от 8 до 22 етажа, или 76.95 м. Собственик на \"България билдинг\" е Георги Василев, който е един от тримата акционери в строителната \"Джи Пи груп\". Двете дружества са регистрирани на един и същ адрес на бул. \"Черни връх\". С \"Джи Пи груп\" е свързван генералният директор на \"Лукойл България\" Валентин Златев, но той отрича тези твърдения. На 19 януари 2018 г. Георги Василев продава \"България билдинг\" на бившата манекенка Боряна Шехтова, съобщава \"Бивол\". За управител тогава е назначен бившия футболист Даниел Боримиров. Преди \"България билдинг\" да купи парцела през 2016 г., той е бил собственост на две дружества - \"Итърнити\" и \"Евро травелс\", като и двете са еднолична собственост на Георги Василев, а управител на втората е Владимир Лозанов, който също е съдружник в \"Джи Пи груп\".", "date": "2019.07.02", "title": "Върховният съд окончателно спря строежа на небостъргач, одобрен от Столичната община"}
{"url": "https://www.dnevnik.bg/sport/2019/07/02/3932747_video_magicheskiiat_udar_koito_pleni_uimbuldun/", "text": "Пабло Куевас привлече вниманието на почитателите на тениса със забележително отиграване в мача си срещу Дамир Джумхур на \"Уимбълдън\". По пътя към петсетовата си победа уругваецът направи зрелищно изпълнение с почти невъзможен удар. Това стана в решаващите мигове от заключителния сет. Куевас спечели с 4:6, 7:6 (8), 2:6, 6:4, 6:2 и си осигури мач с Иржи Весели.", "date": "2019.07.02", "title": "Видео: Магическият удар, който плени \"Уимбълдън\""}
{"url": "https://www.dnevnik.bg/na_put/2019/07/01/3931412_da_posetish_vinena_izba_s_kislorodna_butilka_i_plavnici/", "text": "За много изискани пиячи да извървиш пътя под нивото на улицата, за да слезеш в хладна, тъмна изба е съществена част от удоволствието, но за един испански винопроизводител такова посещение може да включва кислородна бутилка и плавници, пише \"Ройтерс\". Избата  Crusoe Treasure  се намира на 25 км от Билбао и на 20 м под повърхността в живописния залив Плентсиа. Отлежали до 18 месеца на дъното на морето, белите и червените вина са произведени от емлбематични местни сортове като темпранийо. При тези условия - налягане, тъмнина и температура, характерна за морето, вината стават необичайно леки, обяснява основателят на избата Борха Сарачо.  Бутилките, които се продават на цена между 60 и 100 долара всяка, обикновено са с полепнали по тях морски водорасли, полипи, миди. \"Такова вино може да е леко смущаващо на вкус в началото, защото не го асоциирате с определен географски произход или друга референция, но то съдържа характеристиките на сорта си и освен това е с копринена текстура\", казва Сарачо. Правителството е дало на компанията 500 кв.м морска площ, където да отлежават хиляди бутилки в бетонни клетки, които заради структурата си играят ролята на изкуствен риф и помагат да не се променя средата на морските обитатели. Този метод за отлежаване на вино е вдъхновен от историите за спасени бутилки шампанско от потънали кораби, след като са останали стотици години под водата и са възхвалявани за техните качества от тези, които са ги опитали.", "date": "2019.07.02", "title": "Да посетиш винена изба с кислородна бутилка и плавници"}
{"url": "https://www.dnevnik.bg/sviat/2019/07/02/3932751_feisbuk_shte_zabrani_reklamite_koito_obezkurajavat/", "text": "Фейсбук\" ще забрани реклами, които обезкуражават хората да гласуват преди изборите в САЩ през 2020 г. Това показва годишният Одит на гражданските права, цитиран от агенция \"Ройтерс\". Социалната мрежа поема ангажимент да въведе новите мерки през тази есен, преди изборите за губернатори. Миналата година \"Фейсбук\" забрани постове, разпространяващи  дезинформация за методите на гласуване , датата на изборите и избирателните секции. Новите политики вероятно ще се прилагат само в САЩ първоначално и няма да засягат постовете на обикновените потребители. Американското разузнаване оповести, че руска кибероперация е засегнала изборите през 2016 г. с цел да съдейства на Доналд Тръмп да стане президент. \"Фокусирахме се върху рекламите, защото в тях има таргетиран компонент\", коментира директорът по публичните политики Нийл Потс. \"Приемаме това като политическа тактика, която е близка до потискането на гласуването.\" Реклами, призоваващи за \"бойкот на изборите\", таргетираха предимно афроамериканци, посочи Иън Вандъуокър от Центъра за правосъдие \"Бренан\".", "date": "2019.07.02", "title": "\"Фейсбук\" ще забрани рекламите, които обезкуражават гласуването"}
{"url": "https://www.dnevnik.bg/ot_vas/novini_ot_vas/2019/07/02/3932419_ravnogor_-_po-blizo_do_nebeto_otkolkoto_do_zemiata/", "text": "Равногор, селото и районът около него, с най-чистия въздух на Балканите, установено от сателитни изследвания на озоновия слой в Европа от НАСА.", "date": "2019.07.02", "title": "Равногор - по-близо до небето, отколкото до земята"}
{"url": "https://www.dnevnik.bg/evropa/2019/07/02/3932754_borisov_e_predlojil_hurvatskiia_premier_za_predsedatel/", "text": "На среща на Европейската народна партия по-рано днес българският премиер Бойко Борисов е предложил хърватския си колега Андрей Пленкович за председател на Европейската комисия. Това заяви Борисов пред журналисти в Брюксел преди началото на  третия ден преговори  между лидерите на ЕС за разпределяне на висшите ръководни постове в блока. \"Ми аз предложих Пленкович за председател на Европейската комисия. Нали сега всеки предлага. Викам айде, ето и още варианти\", заяви Борисов. Вчера след почти 20 часа разговори, започнали със закъснение в неделя вечерта, държавните и правителствени ръководители  не успяха да се споразумеят  и решиха да продължат преговорите днес. Лидерите на 28-те държави членки изглеждаха близо до сделка, а дипломати заявиха, че холандският социалист Франс Тимерманс е сочен като най-вероятния кандидат за председател на Европейската комисия. Съпротивата срещу номинацията на Тимерманс дойде главно от Италия и страните от Вишеградската четворка (Полша, Унгария, Чехия и Словакия), както и от дясноцентристката Европейска народна партия, която искаше постът да е за нея. ЕНП спечели най-много гласове на изборите за Европейски парламент през май. На въпрос как ще се държат днес страните от Източна Европа Борисов отговори: \"Вече достатъчно ни се подиграват, така че да се надяваме, че днес ще има някакво решение\". По повод изказване на премиерите на Чехия и на Полша, че няма как Тимерманс да бъде следващият председател на еврокомисията, премиерът коментира, че \"всички сме чули за кое няма начин вече втори, трети ден\", и изрази надежда, че днес ще намери около кого да се обединят лидерите. Попитан как му се струва какво мисли за главния преговарящ за Брекзит Мишел Барние като кандидат, Борисов отговори, че не съм чул тези дни неговото име да върви в консултациите. Барние, макар да не е официален кандидат, е смятан от някои наблюдатели и политици за възможен вариант за наследник на Жан-Клод Юнкер от Европейската народна партия. По думите на Борисов ЕНП държи мястото на председател на еврокомисията да е нейно, защото то й се полага като партия - победител на евроизборите. По повод необходимостта да има баланс между половете при разпределянето на ръководните постове в ЕС премиерът каза, че много негови колеги са били против Кристалина Георгиева да оглави еврокомисията заради това, че е напуснала навремето поста си там (зам.-председател на Европейската комисия - бел. ред.), но според него по-подходящ кандидат за тази длъжност от нея няма предвид опита й и нейните умения. Подчерта, че \"към този момент\" Георгиева не може да събере тежест. За предложението тя да е председател на Европейския съвет каза, че трябва да се намерят достатъчно членове да я подкрепят, защото би било изключително престижно за България да заеме този пост. На коментар на журналист, че тази сутрин по време на учредителното заседание на Европейския парламент, докато свири европейският химн, евродепутати скептици са отказали да станат, а други са обърнали гръб, Борисов отговори: \"Те по каква работа са там? Явяваш се да харчиш пари, ставаш европейски депутат, да обърнеш гръб на Европа. Това си е тяхна работа. Да не се вкарвам аз в този спор, но защо отиват там. Можеш да отидеш в Съветския съюз, Китай, Индия, там да станеш депутат. По-добро място от Европа няма.\"", "date": "2019.07.02", "title": "Борисов е предложил хърватския премиер за председател на еврокомисията"}
{"url": "https://www.dnevnik.bg/sviat/2019/07/02/3932756_kitai_shte_liberalizira_finansoviia_si_sektor_godina/", "text": "Китай ще вдигне ограниченията за собствеността на чуждестранни инвеститори във финансовия сектор през 2020 година - година по-рано от планираното първоначално, обяви премиерът Ли Къцян, цитиран от \"Ройтерс\". Китай освен това ще отвори още повече производствения си сектор, включително автомобилостроенето, и ще намали списъка, който ограничава чуждестранните инвестиции в някои области, каза Ли на Световния икономически форум в китайския град Далян. Пекин отправи сигнали, че ускорява отварянето на китайската икономика, след като президентите на САЩ и Китай Доналд Тръмп и Си Цзинпин  се договориха да възобновят търговските преговори  в нов опит да постигнат споразумение и да сложат край на търговската война. Анализатори обаче се съмняват дали примирието ще доведе до устойчиво намаляване на напрежението и предупреждават, че запазване на несигурността може да потисне корпоративните разходи и световния растеж. \"Ще постигнем целта да премахнем ограниченията пред собствеността при ценните книжа, фючърсите, застраховките \"Живот\" за чуждестранни инвеститори до 2020 година - с една година по-рано от първоначално планираната дата 2021 година\", каза Ли. Китай следва графика, за да покаже на света, че няма да спре отварянето на финансовия си сектор, отбеляза премиерът. Освен това правителството догодина ще намали ограниченията за пазарния достъп на чуждестранни инвеститори до телекомуникационните услуги и транспорта, допълни той. /БТА", "date": "2019.07.02", "title": "Китай ще либерализира финансовия си сектор година по-рано от очакваното"}
{"url": "https://www.dnevnik.bg/sport/2019/07/02/3932745_koi_e_otborut_na_turskite_emigranti_koito_razgromi/", "text": "До преди ден германският скромен футболен клуб \"Тюркгюджю-Атаспор\" беше никому неизвестен. Или поне в България. В понеделник новакът в четвъртата дивизия  победи с 4:0 \"Левски\"  в приятелски мач и привлече огромно внимание. Не само защото надви съперник от елитна дивизия, но и защото го направи с разгром. Кой обаче е \"Тюркгюджю-Атаспор\" - отборът, известен в Германия като \"чужденците\". Създаден в миналото като тим на турските емигранти, днес се надява на влизане сред професионалистите, тъй като и четвъртото ниво в германия е аматьорско. В състава на \"Тюркгюджю\" няма нито един футболист, който да се е докосвал до големите отбори в Германия, а най-високо е стигал централният нападател Карл-Хайнц Лапе, който е шампион във Втора Бундеслига с \"Инголщад\", но така и не получава шанс да играе в елита. Футболистите на \"Тюркгюджю-Атаспор\" са играчи, които имат опит по различни школи, но така и не получават шанс да заиграят мъжки футбол на друго място. Такъв е и случаят с последното ново попълнение Патрик Хазенхютъл – син на мениджъра на английския \"Саутхемптън\" Ралф Хазенхютъл. От клуба на турските емигранти до подножието на професионалистите Футболният клуб е основан през 1975 г. под името \"Тюрк гюджю\" - отбор на турските емигранти от работническата класа в Мюнхен. В превод името на тима е \"Турска сила\", като показва произхода на играчите в него. В началото всичко е на ниво ентусиазъм, но постепенно интересът към него се увеличава и богати турски бизнесмени се заемат с издръжката му. \"Тюрк гюджю\" се оформя като най-силния аматьорски клуб в Бавария, а в началото на 90-те години започва да привлича и футболисти, които не са с турски корени. Рекордът по посещаемост е в един мач с \"Мюнхен 1860\", когато на стадиона има 12 хиляди души. Постепенно клубът губи идентичност и вече не е толкова свързан с турската общност, което води до разпадането му. Следват няколко смени на имената, обикаляне из различните дивизии, докато накрая не се обединяват два клуба - \"Тюркишер\" и \"АТА Спор\", което води до създаването на сегашния клуб \"Тюркгюджю-Атаспор\" през 2009 г. В последните години тимът печели няколко промоции и от осмото ниво на футболната пирамида в Германия вече е в четвърта дивизия – Регионалната лига на Бавария, последното ниво преди влизането в професионалния футбол. Всичко в \"Тюркгюджю-Атаспор\" се свежда до президента Хасан Кивран, който осигурява издръжката. Той е бизнесмен от турски корени, който има лизингова компания и споделя, че е инвестирал шестцифрена сума в клуба. Кивран е бивш футболист и определя отбора като своя страст. \"Амбициите са \"Тюркгюджю-Атаспор\" да влезе поне в Трета Бундеслига. Знаем, че ще е много трудно, но привличаме футболисти именно с тази цел\", казва Кивран. Генерален спонсор на клуба е Aon. Спор с \"Байерн\" за стадион Може ли клуб без голяма история и никакви традиции да спори с могъщите баварски тимове  \"Байерн\"  и \"Мюнхен 1860\"? Точно това прави \"Тюркгюджю-Атаспор\", след като тимът дълго време спореше с двата по-големи клуба за ползване на стадион \"Грюнвалдер\". Наложи се \"чужденците\" да обикалят по най-различни игрища години наред. В крайна сметка след намесата на местния парламент на Бавария е организирана среща между ръководителите на трите клуба, за да се намери решение на проблема. Ангажирано е игрището в Хаймщетен, което понастоящем приема четири отбора - \"Тюркгюджю\", втория тим на \"Байерн\", юношите до 19 години на баварците, както и местния \"Хаймщетен\". Заради натоварения график на игрището и наличието на четири отбора се налага \"Тюркгюджю\" да тренира само три пъти в седмицата – понеделник, сряда и петък. Но и това не спира отбора да мечтае за нови успехи.", "date": "2019.07.02", "title": "Кой е отборът на турските емигранти, който разгроми \"Левски\""}
{"url": "https://www.dnevnik.bg/analizi/2019/07/02/3932760_podari_mi_burzo_plaj_ili_naznachete_me_za_milioner/", "text": "Ако смятате, че вълшебните времена от 90-те години на миналия век и началото на този, когато държавата назначаваше милионерите с една промяна в закона, са изчезнали, се лъжете. Вълшебните времена продължават, гарантирайки с една промяна на закона, че за три месеца ще получите част от сухоземната и морска част от България за 20 години, което ще ви осигури приходи за десетки или стотици (ако сте особено близък до властта) милиони левове. Онзиденшната среща на лидерите на ЕС продължи дълго, включително с множество среднощни преговори, но не успя да излъчи водачите на структурите на ЕС през следващите пет години. Независимо от това в родния парламент бързат да приемат изменения в Законите за концесиите и за устройството на черноморското крайбрежие, защото е ясно едно – новата комисия, независимо от кого ще бъде ръководена, няма да си затваря очите както настоящата. На 24 юни Министерският съвет внесе в Народното събрание макар последните промени, приети само 11 дена преди това, все още не са публикувани поради наложеното вето от президента. Новия законопроект успя да мине вече през правната комисия на 26 юни, където беше приет с 14 гласа \"за\" и само два гласа \"против\". Законопроектът се представя под формата на закон за изменение и допълнение на Закона за концесиите, въпреки че включва само три параграфа от него и 25 страници допълнения в ЗУЧК. Законопроектът включва изваждане на концесионните процедури за плажове от обхвата на закона за концесиите и връщането им обратно в Закона за устройство на черноморското крайбрежие две години и половина след като бяха извадени от него. Трябва да напомним, че новият Закон за концесиите беше приет на 1 декември 2017 г. след заплаха за наказателна процедура срещу България заради неотразяване на изискванията на Директивата за концесиите на ЕС от 2014, която трябваше да бъде транспонирана в националните законодателства до 18 април 2016 г. Новите текстове, предложени от Министерството на туризма, предвиждат по-бързи и лесни процедури за концесиониране без спазване правилата на директивата за концесиите, защото според МС концесиите на плажовете не попадали в обхвата на директивата, както са мислили през 2017 г в Министерския съвет и Народното събрание. като позволяват една концесионна процедура да започне и завърши експресно в рамките на три месеца. \"Необходимо е да се стъпи на нормативната уредба на отменената Глава втора \"а\", която е доказала своята ефективност през годините и по която са проведени множество процедури и възложени по тях концесии за услуги са ефективни и доходоносни за държавата\", се казва в доклада за съответствие към проектозакона. Какви са мотивите на вносителите за тази кардинална промяна, подкрепена от правните дирекции на всички министерства, на Министерския съвет и даже от правната комисия на парламента? На първо място посочват, че концесионирането на плажовете не представлява трансгранична концесия, каквито според тях били предмет на директивата за концесиите. Според вносителите \"българският законодател неоснователно приравнява концесиите с без трансграничен интерес на концесиите с трансграничен интерес\". Неясно защо тази теория е успяла да премине през всички институции, след като в директивата не се среща терминът трансгранична концесия, а терминът трансграничен интерес се споменава само на едно място, като е посочено, че единствено преминаването на един общ праг (5 186 000 евро), който представлява общия оборот на концесионера, може да отразява неговото наличие и В мотивите си Министерският съвет обяснява как едва 3% (2% на друго място) от потенциалните концесии на плажове у нас биха преминали прага от 5.186 млн. евро или 10 144 299 лева на директивата. Интересно е как са го изчислили, защото, разглеждайки отдадените концесии на плажове през 2017 и 2018 година, които са общо 31, едва 7 концесии, или 22%, са отдадени при прогноза на приходите от концесията за целия и период да са по малко от прага на директивата. В надвишаващите прага концесии попадат плажовете \"Слънчев бряг централен\" с 253 млн. лв. очаквани приходи за 20 години концесия, \"Златни пясъци\" с 214 млн. лв. за 20 г. , \"Албена\" – 184 млн. за 15 години, и т.н. На второ място сред мотивите се откроява \"гениалното\" умозаключение, че държава като възложител на концесия на морски плажове не е посочена в приложение II на директивата. Посоченото приложение всъщност разглежда само част от възможните възложители по директивата, свързани със специфични дейности и организации. Министерствата, възлагащи концесии, попадат в друг член на директивата под термина възлагащ орган. На трето място вносителят споделя, че в директивата макар и да има концесия за услуга, не е споменато изрично, че има концесия за услуга върху морски плаж и даже не е споменато изобщо за морски плажове. Което си е вярно, вярно е – директивата не изброява изрично всички възможни услуги, за които важи, а просто дава определение. Според нея \"концесия за услуги\" означава възмезден договор, сключен в писмена форма, чрез който един или повече възлагащи органи или възложители възлагат предоставянето и управлението на услуги на един или повече икономически оператори, като възнаграждението за това се състои само от правото на използване на услугите, предмет на договора, или от това право в съчетание с възнаграждение. Всъщност нашата родна концесия за услуги върху плажа си е просто които си попадат категорично в обхвата на директивата. След като всичките мотиви на вносителите издишат, идва и логическия въпрос - защо тогава се рискува с нова наказателна процедура за нарушаване на директивата за концесиите? Отговорът може би се крие в един параграф от преходните и заключителни разпоредби, даващ възможност обявените конкурси по реда на отменените през 2017 г текстове в ЗУЧК да се довършат по тогавашния ред – който си е осигурил тогава добра процедура, си е редно да я довърши. Дали е изгоден този ред – вероятно е много изгоден, ако погледнем общите данни на 31 сключени по него договори – концесионерите се очаква да получат приходи в размер на 1.637 млрд. лева срещу скромни инвестиции в размер на 31 млн. лева и концесионни плащания от 165 млн. лева. А защо подозираме, че има специални условия за някои бъдещи концесионери? Защото точно тези 31 договора са изключително интересни. Концесионното плащане в тях е посочено като процент от приходите от дейностите на плажа (роялти) и варира между 1.1% за плаж \"Дюни-юг\", концесиониран от \"ГБС турс\" ЕАД, и 2% за плаж \"Приморско-север\", концесиониран от \"БУЛ ПРИМ ГРУП\", която фирма вестник \"Банкеръ\" свързва с ИНТЕРНЕШЪНЪЛ АСЕТ БАНК и Младен Михалев-Маджо. На другата страна са плажовете на курортен комплекс СВ. св. Константин и Елена, чийто едноименен концесионер ще плаща между 13.1 и 15.5 % от приходите си. Различни са и очакваните приходи за държавата годишно от 1 кв. метър активна плажна ивица – както и плажовете \"Приморско-север\", \"Къмпинг Оазис\", \"Дюни-юг\" и \"Обзор-юг\", а над 10 лева на кв.м приходи се очакват от плажовете в Ривиера, Албена, Златни пясъци, Св. св. Константин и Елена и Слънчев ден. Различни са и сроковете, за които се концесионират плажовете – от 10 години за концесионерите на \"Китен-юг\" и \"Ахтопол-евер\", през 15 години за централните плажове в Балчик и Приморско до 20 години за концесионерите в Иракли, Златни пясъци, Поморие и Св. Влас. По същия начин стои въпросът и с очакваните инвестиции – осем концеционера не се очаква да инвестират и един лев в плажовете, а от концесионерите на \"Слънчев бряг-север\" и \"Златни пясъци\" се изискват по 12.5 и 6.8 милиона лева. При останалите концесии инвестициите за целия период на концесия рядко надхвърлят половин милион лева. Това може би е основното обяснение за това желание у законодателя да опрости закона, макар и в нарушение на европейската директива – тези концесии не изискват много инвестиции, нито плащания към държавата, но гарантират приличен доход за правилните фирми две десетилетия напред. Сред плажовете, които ще могат да се възползват от тези отменени преди две години разпоредби, са \"Къмпинг Черноморие\", \"Каварна\" и \"Поморие-изток\", \"Лозенец\", \"Бургас-централен\", \"Черноморец-юг\" и др. Отделен мотив в полза на новите-стари експресни концесии, по условия, различни от тези в директивата за концесиите, е списъкът на плажовете, които чакат нова концесия, като \"Дюни\", \"Обзор-централен\", \"Варна-централен\", \"Поморие-юг\" и \"Елените 1\". Като цяло тази законодателна инициатива, може със сигурност да кажем, и права както върху крайбрежната плажна ивица, така и върху част от Черно море. Тези бързи концесии на плажове получиха в началото на годината подкрепа както от сдружението на концесионерите на български плажове, така и от Българската стопанска камара и КНСБ, а сега в началото на лятото постигнатите с тях високи такси между 20 и 30 лева за чадър и два шезлонга получиха червен картон от туристите, които задръстиха граничните пунктове към Гърция. Дали Народното събрание ще си позволи да прескочи европейските норми в полза на десетина бизнесмени тепърва ще разберем.", "date": "2019.07.02", "title": "\"Подари ми бързо плаж\", или \"Назначете ме за милионер\""}
{"url": "https://www.dnevnik.bg/sviat/2019/07/02/3932768_turciia_arestuva_122-ma_voenni_zaradi_vruzki_s_gjulen/", "text": "Турция арестува 122-ма военни заради предполагаеми връзки с мрежата на свързвания с опита за преврат духовник в изгнание Фетхуллах Гюлен, предадоха Анадолската агенция и \"Ройтерс\". Операциите, завършили с арести на военни, бяха в Истанбул, Измир и Коня (централна Турция), пише агенцията. Според прокуратурата в Истанбул, цитирана от \"Ройтерс\", още 40 души - сред тях високопоставени военни - се издирват в града и в още 14 провинции. Арестуваните военни са и от трите рода въоръжени сили - сухопътни, военноморски и въздушни. В. \"Хюриет дейли нюз\" пише, че властите са установили комуникация между тях и определяните от Турция \"тайни имами\" (важни членове на движението). Неуспелият опит за преврат преди почти три години отне живота на 251 души и доведе до арести на десетки хиляди, обвинявани във връзки с мрежата на Гюлен. Гюлен и привържениците му отричат. Оттогава над 77 хил. души са в затвора в очакване на процес, работата си загубиха или бяха отстранени. Около 150 хил. са държавните служители, уволнени или отстранени по същата причина. Турция често е критикувана, че отговорът на сблъсъците, включващ ограничаване на гражданските свободи и извънредно положение, бе \"непропорционален\", но президентът Реджеп Тайип Ердоган настоява, че тези действия са били необходими от съображения за сигурност и при тях е бил спазен законът.", "date": "2019.07.02", "title": "Турция арестува над 120 военни заради връзки с Гюлен"}
{"url": "https://www.dnevnik.bg/evropa/2019/07/02/3932767_video_evrodeputati_ot_partiiata_na_brekzit_oburnaha/", "text": "На  първото пленарно заседание на новоизбрания Европейски парламент  29-те евродепутати от Партията на Брекзит обърнаха гръб, докато звучеше \"Одата на радостта\", европейския химн. Премиерът Бойко Борисов коментира, цитиран от БНР: \"Е по каква работа са там? Явяваш се, харчиш пари, ставаш европейски депутат, за да обърнеш в гръб на Европа? Защо отиваш там!? Можеш да отидеш в Съветския съюз, в Китай, в Индия и там да станеш депутат, като ти харесва повече\".", "date": "2019.07.02", "title": "Заради карикатура на Тръмп канадски художник загуби работата си"}
{"url": "https://www.dnevnik.bg/razvlechenie/2019/07/02/3932735_zaradi_karikatura_na_trump_kanadski_hudojnik_zagubi/", "text": "Договорът на канадския илюстратор Майкъл де Адър с издателска компания в Ню Брънзуик (Канада) беше прекратен, след като той публикува в сряда карикатура на Доналд Тръмп, която доби огромна популяност в социалните мрежи. На нея американският президент играе голф над телата на двама мъртви мигранти, а репликата му гласи: \"Имате ли нещо против да продължа да играя?\", съобщи Си Ен Ен. Карикатурата препраща към снимката на 25-годишния Оскар Алберто Мартинес Рамирес и двугодишната му дъщеря. Техните мъртви тела бяха открити в Рио Гранде с лица, заровени във водите на реката. Двамата се удавиха, докато се опитваха да влязат в САЩ, а кадърът повдигна отново дебата за мигрантите. \"Възходите и паденията на карикатуристите. Днес бях освободен от всички вестници в Ню Брънзуик\", написа в профила си в \"Туитър\" Де Адър. По-късно обаче той уточни, че технически погледнато не е работел на трудов договор за Brunswick News Inc., така че не може да бъде уволнен. В неделя компанията потвърди, че е прекратила договора за сътрудничество с художника, но определи като \"напълно некоректно предположението\", че причината за това е карикатурата на Тръмп.  \"Това е една невярна история, която се появи безгрижно и безразсъдно в социалните мрежи\", се казва в официалното изявление на Brunswick News Inc. Компанията коментира, че Де Адър така и не им е предложил карикатурата на Тръмп, а те отдавна взели решение да възвърнат сътрудничеството си с друг карикатурист, който бил популярен сред читателите им. В понеделник Де Адър отговори с нова публикация в \"Туитър\". В нея той казва, че не е предложил карикатурата на Тръмп на компанията, защото се страхувал, че \"може да бъде уволнен\". Той пише и че умишлено се е въздържал от темата за американския президент, защото всеки път, когато се захващал с нея, си създавал проблеми. Уес Тайрел, президент на Асоциацията на канадските карикатуристи, твърди, че Адър е уволнен след 17-годишно сътрудничество с издателската компания, защото за тях Тръмп е \"тема табу\". Според него важен фактор за това са бизнес връзките на Brunswick News Inc. с американски компании. В средата на юни вестник  \"Ню Йорк таймс\" обяви, че спира  да публикува политически карикатури в международното си издание . Причина за това беше скандал с изображение, което беше обявено за антисемитско.", "date": "2019.07.02", "title": "Заради карикатура на Тръмп канадски художник загуби работата си"}
{"url": "https://www.dnevnik.bg/biznes/2019/07/02/3932773_doiche_bank_sukrashtava_1300_slujiteli/", "text": "Най-голямата германска банка \"Дойче банк\" (Deutsche Bank AG) потвърди снощи, че съкращава над 1300 служители в оперативното си подразделение заради интегрирането на \"Постбанк\" (Postbank), предаде ДПА. Решението е взето, след като \"Дойче банк\" се споразумя за съкращенията с представители на синдикатите и работническите съвети, уточниха снощи представители на двете страни. В оперативното подразделение влизат услугите, свързани със сметки и уреждане на кредити, както и подобни административни подразделения. Съкращенията ще бъдат направени предимно чрез пенсиониране на служители, прекратяване на срочни договори и на временни договори, както и чрез изплащане на компенсации при уволнение. Миналата седмица бяха представени планове за преструктуриране на подразделенията за корпоративно и частно банкиране, като до края на 2020 година ще бъдат премахнати 750 позиции на пълно работно време. В началото на 2017 година \"Дойче банк\" реши да не продава \"Постбанк\", а да интегрира подразделенията ѝ за частно и бизнес банкиране. През май 2018 година \"Дойче банк\" имаше около 28 хил. служители на пълно работно време в двата сектора. /БТА", "date": "2019.07.02", "title": "\"Дойче банк\" съкращава 1300 служители"}
{"url": "https://www.dnevnik.bg/bulgaria/2019/07/02/3932781_policai_gotviat_protest_6_chasa_shezlong_struvat_30_lv/", "text": "Най-големият полицейски синдикат - Синдикалната федерация на служителите в МВР (СФСМВР), заедно със Синдиката на служителите в затворите в България и подкрепен от Конфедерация на труда \"Подкрепа\" и подкрепени в исканията си от Българския лекарски съюз (БЛС) организират национален протест с искане за достойно заплащане на нощния труд. Това обявиха на пресконференция президентът на КТ \"Подкрепа\" Димитър Манолов, зам.-председателят на СФСМВР Илия Кузманов, Маринела Георгиева от синдикалната организация на служителите в затворите и д-р Стоян Борисов от Българския лекарски съюз. Протестът ще се проведе на празника на МВР в петък, когато ведомството чества 140-та годишнина, а за синдиката това е 20-и протест. Основното искане е ставката да стане поне 1 лев на час вместо сегашните 25 стотинки, обясни Илия Кузманов. Той посочи, че повече от година и половина синдикатът чака решение на правителството по въпроса с нощния труд. Служителите на МВР ще се съберат пред Министерския съвет, където се очакват около 1000-2000 полицаи и надзиратели от цялата страна. \"Шест часа шезлонг на Приморско струва 30 лв., а осем часа за полицай на границата - 2 лева\", посочи Кузманов и добави, че служителите нямат мотивация за работа, тъй като парите биха стигнали за баничка или за билет за градския транспорт в София. \"Държавата се опитва да получава безплатна сигурност, което е равносилно на лоша сигурност\", подчерта Кузманов. Той добави, че извънредният труд също не се заплаща допълнително. \"МВР не е инициирало нито визитата на папата в България, нито изборите за Европейски парламент. Но МВР се е грижило за охраната на реда и за сигурността с цената на извънреден труд, който не е платен. Насила се пускат хора в отпуск. Като не можеш да платиш, няма да организираш\", коментира още Кузманов. Димитър Манолов обясни, че в столичния градски транспорт някои дейности се плащат по 3 лв. на час за нощен труд, а за полицаи и лекари това не се случва вече поредна година. От БЛС заявиха, че ще подкрепят униформените, но засега не планират да излязат на протест в петък. Д-р Стоян Борисов каза, че в България около 400 000 души полагат нощен труд. Като лекар той посочи, че това води до риск от сериозни заболявания, а в Европа отдавна има предложения за намаляване на работните дни в седмицата. Наредбата, с която се определя заплащането за нощния труд, действа от 2007 г., когато средната заплата според Манолов е била около 400 лв. Той подчерта, че полагането на нощен труд трябва да бъде ограничено и да се извършва само в някои професии, в сферата на здравеопазването и сигурността например. \"Не виждам никаква причина да се шие на ишлеме през нощта\", даде пример Манолов. От синдикалната организация на служителите в затворите обясниха, че в момента един надзирател охранява 100 души, като живее и работи в същата среда, в която те излежават присъдите си. \"Работим на санитарната граница, не е попълнена щатната численост на служителите и са нужни още около 2000 души – надзиратели, психолози, социални работници и юристи\", обясни Маринела Георгиева. По думите на Илия Кузманов преди време е имало предложение на министър Младен Маринов, което било публикувано за обществено обсъждане и което регламентирало учеличение на ставката за нощен труд на 50 стотинки. Заповедта обаче била свалена, а обяснението – че не са предвидени достатъчно средства в бюджета. \"От сегашния министър срещаме разбиране. Той е първият, който търси обратна връзка с нас. Той не носи вина за наследството, което е получил в МВР, и заради това протестът ще бъде пред Министерския съвет, а не пред ведомството. Но ние не се обясняваме в любов на нито един министър. Ако не бъдат взети мерки, ще последват още действия от наша страна\", заяви още Кузманов. Среща е имало и с министъра на правосъдието Данаил Кирилов, но от синдиката на служителите на затворите обясниха, че няма резултат от тях. Междувременно от МВР публикуваха становище на министър Младен Маринов по повод предстоящия протест. Вътрешният министър посочва, че разграничава ясно двете теми – нощен и извънреден труд. \"По отношение на извънредния труд сме правили срещи и работни групи и задачата ми е да направим такава организация, че да намалим до минимум полагането му. Същевременно без извънреден труд не може, особено при кризисни ситуации\", уточни министър Младен Маринов. Той припомни, че служителите на МВР са на ненормиран работен ден и могат винаги да бъдат призовани, за да изпълнят обществения си дълг. \"По отношение на нощния труд смятам, че заплащането е малко, но е въпрос на възможности и на бюджет, посочи вътрешният министър. При наличие на средства това може да бъде коригирано, евентуално след преговори за бюджета другата година. Заплащането е въпрос на бюджет и бюджетни средства\", заявява министър Младенов и припомня, че през последните две години заплатите в МВР са вдигнати с близо повече от 30%.", "date": "2019.07.02", "title": "Полицаи готвят протест: 6 часа шезлонг струват 30 лв., а 8 часа охрана на границата - 2 лв."}
{"url": "https://www.dnevnik.bg/evropa/2019/07/02/3932798_franciia_zasega_ne_e_gotova_da_ratificira_turgovskata/", "text": "Франция за момента не е готова да ратифицира търговското споразумение с групата южноамерикански държави Меркосур, заяви днес говорителят на френското правителство Сибет Ндиайе, цитирана от \"Франс прес\" и БТА. Ще го разгледаме подробно и на тази основа ще вземем решение, допълни тя пред телевизия Бе Еф Ем. Както при преговорите по споразумението за свободна търговия между ЕС и Канада (СЕТА), Франция ще поиска гаранции от страните от Меркосур (Бразилия, Аржентина, Уругвай, Парагвай), уточни тя. Министърът на екологията Франсоа дьо Рюжи също каза пред радио Европа 1, че споразумението няма да бъде ратифицирано, ако Бразилия не спази ангажиментите си най-вече по въпроса за борбата срещу изсичането на горите на Амазонка. Председателят на ЕК Жан-Клод Юнкер съобщи миналата седмица, че ЕС и страните от Южноамериканския общ пазар (Меркосур) са постигнали  споразумение за свободна търговия . Преговорите по споразумението  продължиха почти 20 години . Основният спорен въпрос беше селскостопанският износ за Европа. Сключеното споразумение между ЕС и Южноамериканския общ пазар включва и параграф за устойчивото развитие. Според еврокомисията този параграф ще засяга области като опазването на горите, зачитане на правата на работниците и насърчаване на отговорното поведение на компаниите. Миналата седмица френският президент Еманюел Макрон  заплаши, че няма да подпише  търговската сделка, ако Бразилия се оттегли от Парижкото споразумение за климата. Текстът на споразумението трябва да бъде одобрен от 28-те страни, членки на ЕС, и да бъде одобрен с гласуване на пленарно заседание на Европейския парламент.", "date": "2019.07.02", "title": "Франция засега не е готова да ратифицира търговската сделка между ЕС и Меркосур"}
{"url": "https://www.dnevnik.bg/photos/2019/07/02/3932849_fotogaleriia_spasenie_v_sofiiskata_jega/", "text": "Да живееш града, когато е горещо, не е най-добрият вариант.", "date": "2019.07.02", "title": "Фотогалерия: Спасение в софийската жега"}
{"url": "https://www.dnevnik.bg/evropa/regioni/2019/03/13/3403115_kalendar_na_subitiiata_svurzani_s_regionalno_razvitie/", "text": "Октомври 2019  - Краен срок за кандидатстване по инициативата \"Интеррег доброволческа младеж\", която набира и изпраща млади доброволци в трансгранични, транснационални и междурегионални програми, и във финансираните от тях проекти. Целта е да се популяризира солидарността и регионалното сътрудничество в Европа, чрез разпространение на информация за конкретни постижения на програмите \"Интеррег\" и финансираните от тях проекти. Продължителността за доброволчество в една организация домакин за едно лице е от два до шест месеца. Една организация може да бъде домакин в един и същ момент на повече от един доброволец. За участие в инициативата кандидатстват както организациите, които ще бъдат домакини на доброволци, така и младите хора, които желаят да бъдат доброволци. Повече информация можете да намерите  тук . Юли 2019  - Краен срок за кандидатстване за програмата на Европейската комисия, която свързва журналистиката и регионалната политика на ЕС. Повече информация можете да намерите  тук . - В офиса на Областен информационен център – Ямбол ще се проведе информационна среща на тема: \"Подмярка 6.3. \"Стартова помощ за развитието на малки стопанства\" от ПРСР 2014-2020 г.\".  - От 10:00 часа пред къща-музей Иван Вазов в гр. Сопот, община Сопот, Областен информационен център-Пловдив ще позиционира изнесена приемна. Експертите на областния център ще предоставят информация за актуални и предстоящи процедури и мерки на програмите, финансирани от европейските структурни и инвестиционни фондове, както и начините за кандидатстване чрез електронната платформа ИСУН 2020. Юни 2019 - Краен срок във конкурса за отбелязване на Деня на европейското сътрудничество. Програмата Interreg V-A Румъния-България участва в отбелязването на Ден на европейското сътрудничество 2019, организиран от програмата \"Интеракт\", като започва любителски видео конкурс. Целта на конкурса е да улови същността на европейския дух и чувство, чрез видеоклип, който да \"говори\" както на заинтересованите страни, така и на широката общественост. Основната концепция на видеоклиповете трябва да бъде кратка реакция (максимална продължителност 40 секунди) за това защо \"ЕВРОПА Е ТИ\" (и какви ползи ви носи Европа). Видеоклиповете могат да изобразяват анимирани и / или реални изображения. Видеото може да бъде записано на румънски, български и английски език. Повече информация можете да намерите  тук .  - от 11:00 часа в Зала 102 на Община Горна Оряховица, ОИЦ – Велико Търново ще проведе информационна среща на тема \"Възможности за финансиране от Европейските структурни и инвестиционни фондове\". За участие в събитието са поканени представители на местната власт, бизнеса, учебни заведения, обществени и неправителствени организации, заинтересовани граждани и др.  - от 13:00 часа в Зала 1 на Община Свищов, ОИЦ – Велико Търново ще проведе информационна среща на тема \"Възможности за финансиране от Европейските структурни и инвестиционни фондове\". За участие в събитието са поканени представители на местната власт, бизнеса, учебни заведения, обществени и неправителствени организации, заинтересовани граждани и др.  - от 11:00 ч. екипът на Областния информационен център (ОИЦ) ‒ Разград ще проведе информационна среща на тема \"Какво предлагат европрограмите през 2019 г.\" с представители на широката общественост в Бизнес център - Исперих. Май 2019  - от 10:00 часа Областният информационен център-Варна ще се включи в обучение, организирано съвместно с Местна инициативна група \"ВЪЗХОД – Ветрино, Вълчи дол, Провадия\". То ще се проведе в сградата на Община Провадия. Обучението \"Често допускани грешки при подготовката и изпълнението на проекти. Финансови корекции\" е насочено към потенциални бенефициенти и други заинтересовани лица.  - Краен срок за участие в обществена консултация по Стратегия на Европейския съюз за Дунавския регион. Подробности можете да намерите  тук .  - Краен срок за участие в конкурса \"Иновативен млад фермер\". Можете да участвате, ако сте на възраст до 45 години и имате/или управлявате земеделско стопанство (без ограничение за производственото направление), управлявате организация/група на производители или кооперация, имате собствено/или управлявате преработвателно предприятие, или сте млад предприемач от селските райони или от областта на горско стопанство, както и други иницативи в областта на повишаване на качеството на живот на селските общности/МИГ. Участниците следва да са изпълнили (или да са във финална фаза на изпълнение) проект, финансиран по Програма за развитие на селските райони (ПРСР) 2007-2013; ПРСР 2014-2020; някоя от Национална програма за подпомагане на лозаро-винарския сектор или Националната програма по пчеларство или др. инструмент на Общата селксостопанска политика. Подробности можете да намерите  тук .  - Областен информационен център – гр. Хасково организира в община Симеоновград публично информационно събитие на тема: \"Представяне на възможности за кандидатстване по актуални процедури, финансирани от ЕСИФ\". Срещата е насочена към представители на местната власт, културни институции, неправителствени организации, малки и средни предприятия, земеделски производители институции в област Хасково, с цел предоставяне на информация на заинтересованите страни за възможности за финансиране на проектни предложения, финансирани от европейските структурни и инвестиционни фондове. Събитието ще се състои в залата на общинска администрация, гр. Симеоновград, начален час на събитието: 11.00 часа. е крайният срок за участие в  конкурса  за наградите \"Regiostars\". Целта на конкурса е да идентифицира добри практики в регионалното развитие и да подчертае иновативни проекти, финансирани от ЕС, които биха могли да са привлекателни и вдъхновяващи за други региони и управители на проекти. Категориите на конкурса са: - категория 1 - Умен растеж: Популяризиране на цифровата трансформация; - категория 2 - Устойчив растеж: Свързване на зелено, синьо и сиво; - категория 3 - Приобщаващ растеж: Борба с неравенствата и бедността; - категория 4 - Градско развитие: Изграждане на градове, издръжливи на климата; - категория 5 - Тема на 2019 г.: Модернизиране на услугите в здравеопазването. Април 2019  - Крайният срок за участие в конкурса \"Екообщина 2019\". Конкурсът насърчава усилията на общините да развиват проекти, насочени към следните области, свързани с устойчивото развитие: управление на отпадъците, управление на водите, повишаване на енергийната ефективност, подобряване качеството на атмосферния въздух, обновяване на публичните пространства. Конкурсът е отворен за участието на всички български общини с население под 10 хил. жители (кметствата на територията на тези общини), които желаят да разработят образцов проект в една от областите на устойчивото развитие (водоснабдяване и канализация, отпадъци, енергийна ефективност, подобряване качеството на атмосферния въздух, публични пространства и др.). Предоставените средства могат да послужат или за реализирането на \"малък\" проект, или за създаването на добавена стойност към съществуващ проект, или за мобилизирането на други средства. Повече информация можете да намерите  тук . . - На 19 април 2019 г. от 10:30 ч. в зала \"Архитектурен съвет\" на Община Пазарджик, експерти от Областен информационен център – Пазарджик организират информационна среща, на която ще представят актуални и предстоящи възможности за финансиране по европейските програми през 2019 г. е крайният срок за участие във видео конкурса на Транснационална програма \"Дунав\". Организации с проекти, финансирани от програмата, могат да участват в този конкурс, за да покажат чрез един или два клипа дейностите и резултатите от сътрудничеството, които са изпълнени или ще бъдат изпълнени скоро и илюстрират най-добре темите на проекта. Повече информация  тук . 11-12 април 2019 г. -  Форум на сътрудничеството в Дунавския регион , 11.-12.04.2019, гр. Галац, Румъния Форумът цели да бъде формат за съвместна работа, диалог и анализ на Стратегията на ЕС за Дунавския регион, за да се търсят най-добрите европейски решения за предизвикателствата, които срещат страните в региона. Участници могат да бъдат правителствени и дипломатически служители, преподаватели, изследователи, представители на гражданското общество и на частния сектор, журналисти, млади професионалисти, докторанти.  - Информационна среща на тема \"Европейски средства в подкрепа на бизнеса\" ще се проведе в град Симитли. По време на срещата ще бъдат представени активните към момента процедури \"Подобряване на производствения капацитет в малките и средни предприятия\" по ОП \"Иновации и конкурентоспособност\" и \"Умения\" по ОП \"Развитие на човешките ресурси\". Кампанията е насочена към представители на бизнеса и работодатели, включително общински предприятия. е крайният срок за потвърждение за участие в първа регионална дискусия \"Общини БГ 2030\" за посоките за развитие на местното самоуправление в България през следващите 10 години. Повече информация  тук . е крайният срок за участие в националния конкурс  за зрелостници за есе на тема \"Проекти с европейско финансиране - добрият пример в моя роден край\". Катедра \"Финанси и кредит\" при Стопанска академия \"Д. А. Ценов\" – гр. Свищов, Фондация \"Проф. д-р Минко Русенов\" и специалност \"Финанси\" организират национален онлайн конкурс за зрелостници. Тазгодишната задача е написването на есе на тема: \"Проекти с европейско финансиране - добрият пример в моя роден край\". Конкурсът е предназначен за зрелостниците от всички средни училища в страната и чужбина. На всеки участник ще бъде връчен поименен сертификат, гарантиращ прием по първа избрана специалност в Кандидатстудентска кампания 2019/2020 г. и парична стипендия в размер на 200 лв. за първия Студентски празник (8 декември), за всеки автор, записал се като студент - редовна форма на обучение, специалност \"Финанси\" в Стопанска академия \"Д. А. Ценов\" – гр. Свищов. Март 2019  е крайният срок за ранно кандидатстване за участие в летен семинар за млади професионалисти по публични политики от Югоизточна Европа и Черноморския регион, с тема за 2019 г. \"Предизвикателства пред публичните политики - европейски и регионални измерения\". Семинарът ще се проведе на 03-07 юни в Албена. Повече информация  тук . е крайният срок по  покана  за организиране на местни партньорски събития по повод Европейската седмица на регионите и градовете. Освен организиране на местни събития, Еврокомисията предлага и втора форма на участие: регионално партньорство. Регионалното партньорство е група от региони и градове, които ще организират работна сесия между 8 и 10 октомври 2019 г., с цел обмяна на опит и добри практики и улесняване на сътрудничеството и работата в мрежа. Повече информация можете да намерите  тук .  - От 10:00 часа пред кметството в с. Цалапица на община \"Родопи\" екипът на Областен информационен център -Пловдив ще разположи мобилен офис. Жителите на Цалапица и съседните населени места ще имат възможност да получат изчерпателна информация и зададат своите въпроси за оперативните програми, Програмата за развитие на селските райони (ПРСР) и Програмата за морско дело и рибарство (ПМДР). Представители на Национална служба Съвети в земеделието - Пловдив организират открита приемна за индивидуални консултации.  - От 10:30 ч. в 7-ма аудитория на ПУ \"Паисий Хилендарски\", гр. Пловдив ще се проведе дискусионна среща със студенти на тема \"Какво прави Европа за мен?\". Повече информация можете да намерите  тук .  - На 27.03.2019 г. (сряда) от 10:00 часа в залата на Община Бойчиновци, Областен информационен център – Монтана организира информационна среща, на която експертите ще представят актуални процедури и мерки на програмите, финансирани от европейските структурни и инвестиционни фондове.  за конкурса \"Предприемчив европейски регион. Генералният секретар на Европейския комитет на регионите приканва териториите на ЕС да представят кандидатурите си за изданието на наградата Предприемчив европейски регион (ПЕР) 2020. Конкурсът е отворен за всички територии на ЕС под нивото на държава-членка, които са натоварени с компетенции на политическо равнище и могат да изпълняват цялостна предприемаческа визия, независимо от своя размер, богатство или специфични компетенции. Повече информация  тук . От   в град Петрич ще се проведе информационна среща на тема \"Европейски средства в подкрепа на бизнеса\". По време на срещата ще бъдат представени активните към момента процедури \"Подобряване на производствения капацитет в малките и средни предприятия\" по ОП \"Иновации и конкурентоспособност\" и \"Умения\" по ОП \"Развитие на човешките ресурси\". Кампанията е насочена към представители на бизнеса и работодатели, включително общински предприятия. От  в град Сандански ще се проведе информационна среща на тема \"Европейски средства в подкрепа на бизнеса\". По време на срещата ще бъдат представени активните към момента процедури \"Подобряване на производствения капацитет в малките и средни предприятия\" по ОП \"Иновации и конкурентоспособност\" и \"Умения\" по ОП \"Развитие на човешките ресурси\". Кампанията е насочена към представители на бизнеса и работодатели, включително общински предприятия.  - На 26.03.2019 г. (вторник) от 10:00 часа в залата на Община Якимово, Областен информационен център – Монтана организира информационна среща, на която експертите ще представят актуални процедури и мерки на програмите, финансирани от европейските структурни и инвестиционни фондове.  - На 20.03.2019 г. (сряда) от 10:00 часа в залата на Народно читалище \"Рало 1891\" – град Вълчедръм, Областен информационен център – Монтана организира информационна среща, на която експертите ще представят актуални процедури и мерки на програмите, финансирани от европейските структурни и инвестиционни фондове.  - На 15 март 2019 г. (петък) от 16:00 часа, екипът на Областния информационен център (ОИЦ) ‒ Разград, ще проведе информационна среща на тема \"Добри практики от европроекти в област Разград\" с представители на широката общественост.  - На 14.03.2019 г. (четвъртък) от 10:00 часа в залата на Община Медковец, Областен информационен център – Монтана организира информационна среща, на която експертите ще представят актуални процедури и мерки на програмите, финансирани от европейските структурни и инвестиционни фондове. От 11:00 часа ще се проведе информационна среща в община Крумовград. Ще бъдат представени актуални процедури за кандидатстване по оперативните програми.", "date": "2019.07.02", "title": "Календар на събитията, свързани с регионално развитие"}
{"url": "https://www.dnevnik.bg/gradska_sreda/2019/07/02/3932830_greshka_v_proekta_spria_otnovo_remonta_na_stolichniia/", "text": "Ремонтът на столичния Западен парк в подхода от бул. \"Сливница\" временно е спрян. Фундаментите на козирката при главния вход на парка се оказало, че са проектирани в зоната на магистрален водопровод и отклонението му за жк \"Люлин\", съобщиха от Столичната община. Съставен е акт за спиране на строителството, а на проектанта - \"Проджект планинг енд мениджмънт\" ООД, било възложено да изготви ново решение за входа на парка до 17 юни. Указаният срок обаче не бил спазен и проектантите са го представили на 25 юни. Проектът за възстановяване на Западния парк е финансиран с 10.9 милиона лева по оперативна програма \"Региони в растеж\", от които 2.3 милиона лева са национално съфинансиране. Главният изпълнител на обекта е \"Галчев инженеринг\", който спечели обществената поръчка с по-ниска предложена цена. Строителните дейности в Западния парк започнаха на 6 юни 2018 г. Срокът в договора на възложителя Столична община с изпълнителя \"Галчев инженеринг груп\" е 365 календарни дни и трябваше да приключи на 6 юни. От април обаче информационната табела на обекта сочи краен срок 10 декември. Забавянето с близо половин година е уредено от надзорната фирма - общинската \"Софинвест\", която е признала 118 дни с неблагоприятни метеорологични условия за работа. В тази бройка не са включени проливните дъждове през юни. Столичната община обяви на сайта си, че ще предприеме необходимите действия за възобновяване на ремонтните действия в Западния парк. Според договора се предвижда благоустрояване на представителната част на Западен парк - тази, в която има изградена паркова инфраструктура. Тя е с площ 530 дка (от общо 2000 дка парк) и обхваща зоната между бул. \"Сливница\" и бул. \"Царица Йоанна\" и от жп линията София - Перник до река Суходолска. Трябва да бъдат обновени настилките, да се изградят нови детски площадки, а цялото парково обзавеждане да се подмени. Ще има и поливни системи. Предвидено е още изцяло ново осветление, както и видеонаблюдение в тази част на парка.", "date": "2019.07.02", "title": "Грешка в проекта спря отново ремонта на столичния Западен парк"}
{"url": "https://www.dnevnik.bg/sviat/2019/07/02/3932864_za_vtora_poredna_godina_honkong_e_nai-skupiiat_grad_za/", "text": "Хонконг за втора поредна година е най-скъпият град за имигранти, показва ежегодното изследване на консултантската компания \" Мърсър \" (Mercer), цитирано от агенция \"Блумбърг\". Осем от първите десет града са в Азия – Токио (2-ро място), Сингапур (3-то), Сеул (4-то), Шанхай (6-о), Ашхабад (7-о), Пекин (8-о) и Шънджън (10-о). Единствените други са Цюрих (5-о място) и Ню Йорк (9-о). София пада с две позиции до 177-о място. Според Марио Фераро от \"Мърсър\" причината за първенството на Хонконг е \"силното търсене на подходяща за експатриати среда в очаквания от тях стандарт и в популярни сред тях локации\". Ашхабад е скочил нагоре с 36 места заради повишените цени, дължащи се на недостига на валута и по-скъпия внос на стоки. Някои американски градове също се издигат в класацията заради силата на долара – Ню Йорк, Сан Франциско и Лос Анджелис са в топ 20. Класацията включва 209 града по света, като сравнява цените на над 200 параметъра, сред които цените на имотите, транспорт, храна, облекло, стоки за дома и развлечения. Тя цели да помогне на мултинационални компании и правителства да преценят как да плащат на висококвалифицираните чуждестранни работници.", "date": "2019.07.02", "title": "За втора поредна година Хонконг е най-скъпият град за имигранти"}
{"url": "https://www.dnevnik.bg/kultura/2019/07/02/3932806_postanovki_izlizat_na_otkrita_scena_v_teatur_pred/", "text": "За трета поредна година постановки на водещи театри ще бъдат показани на открито пред Народния театър \"Иван Вазов\". \"Театър пред театъра\"  , а сцената с над 1000 места вече очаква зрителите. Днес пресцентърът на Столичната община, която е партньор на събитието, съобщи, че прогнозите тази година са за публика от повече от 10 хил. души. Всички представления ще бъдат показани от 21.30 часа. Тази вечер \"Театър пред театъра\" ще бъде открит с постановката на Малък градски театър \"Зад канала\" \"Ромул Велики\" от Фридрих Дюренмат под режисурата на Бина Харалампиева. На 3 и 4 юли зрителите могат да видят \"Лисичета\" от Лилия Хелман, отново на Бина Харалампиева. Спектакълът, който се играе на камерната сцена на Народния театър, се радва на голяма популярност сред зрителите и билетите за него се изкупуват за месеци напред. На 5 и 6 юли програмата продължава с \"Един безумен ден\" от Пиер дьо Бомарше под режисурата на Михаил Петров. На 8 и 9 юли ще се играе \"Актрисата\" от Питър Куилър, чийто режисьор е Стефан Данаилов. Премиерата на постановката беше едва преди месец, а главната роля е поверена на Аня Пенчева. На 7, 10 и 11 юли на сцената на открито ще се завърти \"Спанак с картофи\" с участието на Захари Бахаров, Юлиан Вергов и Герасим Георгиев-Геро. Билети за част от представленията все още могат да бъдат намерени на страницата в интернет на Народния театър. Те ще се продават и на касите на театъра, които ще работят до 21.30 часа. Пълната програма  може да бъде намерена тук.", "date": "2019.07.02", "title": "Постановки излизат на открита сцена в \"Театър пред театъра\""}
{"url": "https://www.dnevnik.bg/bulgaria/2019/07/02/3932868_reshenie_izkazvane_na_ivan_geshev_i_ciganite_taka/", "text": "Жалбата за дискриминация срещу зам. главния прокурор Иван Гешев за думите му в телевизионно интервю \"...и циганите така правят\" е оставена без уважение от Комисията за защита от дискриминация (КЗД). Причината е, че комисията не е открила нарушаване на законодателството за внушения за различие и подбуда към омраза нито за \"етническа принадлежност\", нито за \"гражданство\" и \"тормоз\", съобщи \"Клуб Z\". Сигналът срещу зам. главния прокурор Иван Гешев  беше подаден през април от ромския активист  Христо Николов. \"Освен от Иван Гешев вече се чувствам дискриминиран и от Комисията за защита от дискриминация. Сега пред кого да подам жалба от самата комисия\", коментира Николов. Въпреки това той е решил да обжалва решението. Първоначално в мотивите си към жалбата до КЗД Николов е посочил, че като български гражданин от ромски произход е лично засегнат от твърденията на зам. главния прокурор, който изрича думите в интервю за БНТ. То е със заглавие \"Между арестите и скандалите\" и е излъчено на 17 април и акцентът е делото срещу бившия кмет на \"Младост\" Десислава Иванчева, заместника й Биляна Петрова и посредника за предаването на подкупа Петко Дюлгеров. \"Господин Дюлгеров е подсъдим. Той даде показания в досъдебното производство в качеството му на обвиняем. Това, че той на по-късен етап ще се откаже от тези показания, беше калкулирано още в досъдебното производство. Така правят всички. Ние очаквахме, че той ще възприеме това поведение. Само да допълня, извинявайте, че ви прекъсвам! Единствено, което не можеше да се предвиди, беше ясно, че той ще каже, че това не е вярно, в досъдебното производство, така правят всички подсъдими, така правят и циганите, включително по делата. Това е масово\", заяви Гешев в интервюто. В решението на комисията се посочва, че в интервюто Гешев изразява мнение по процесуалното поведение на подсъдимо лице и \"такива способи на процесуална защита се упражняват от всички подсъдими\". \"Споменаването на думата \"циганите\" в общия контекст на разговора не може да бъде квалифицирано като нарушение на Закона за защита от дискриминация, чрез което ответникът изразява позиция или отделя ромите от останалата част от българската нация, се казва още в решението на КЗД. На първо място, в изказването се илюстрира поведението на подсъдимите лица и тяхното процесуално поведение в досъдебна и съдебна фаза на производствата. В тази категория влизат всички лица, които въз основа на внесен в съда обвинителен акт са придобили качеството на подсъдим в наказателно дело, мотивират се от комисията. Посочват също така, че подсъдимите могат да бъдат от различен етнос и/или националност, тъй като Наказателният кодекс и Наказателнопроцесуалният кодекс, респективно българските наказателни съдилища не се влияят от гражданството или етноса на подсъдимия, а от изясняване на обективната истина по конкретното наказателно дело, въпросите за вината и деянието, поведението на дееца и др. имащи значение за конкретното дело обстоятелства. \"Следователно тълкуването на думите на ответната страна като израз и извеждане от контекста на тези думи съждение за отделяне на ромите от останалата част от българската нация е лишено от смислова логика и обективно не би могло да бъде възприето от зрителя или слушателя по начина, по който жалбоподателят твърди, че го възприема\", се казва в решението на КЗД. Малко след като бяха осъдени на  първа инстанция за подкуп , Десислава Иванчева и Биляна Петрова също казаха, че  ще съдят зам. главния прокурор Иван Гешев  за клевета. \"Ще заведем дело срещу Гешев за подвеждане и неправилна информация по медиите, за клевета. Ще има ответен удар по това, което той е излъгал пред медиите\", каза Иванчева преди едно от заседанията по делото.", "date": "2019.07.02", "title": "Решение: Изказването на Иван Гешев \"...и циганите така правят\" не е дискриминация"}
{"url": "https://www.dnevnik.bg/sport/2019/07/02/3932803_grigor_dimitrov_-_chovekut_na_arenata_koito_produljava/", "text": "Това е част от реч, изнесена от Теодор Рузвелт в Сорбоната, Париж, на 23 април 1910 г. - около година след края на президентския му мандат в САЩ. Речта, позната като \"Човекът на арената\" (The man in the arena), често е давана за пример за слово, което служи за вдъхновение. От два месеца Григор Димитров играе с надпис The man in the arena на маратонките си. Същото послание публикува и в профилите си в социалните мрежи в началото на \"Ролан Гарос\" в края на май. Най-добрият български тенисист минава през един от тежките периоди в кариерата си. Последното му пропадане се получи на \"Уимбълдън\", където  за пръв път в кариерата си допусна обрат от два сета преднина  и напусна турнира. Крахът поставя много въпроси пред Димитров и той и екипът му трябва да намерят отговорите, ако искат българинът да се изправи. Между вдъхновяващата реч и колебанието Димитров стигна до \"Ролан Гарос\" след поредица слаби резултати и колебливи игри, довели и до  раздялата с треньора Даниел Валверду в началото на май . В Париж българинът спечели две победи, но още в първия кръг беше на крачка да пропилее преднина от два сета срещу Янко Типсаревич. В третия беше спрян от Стан Вавринка след три загубени тайбрека. Месец по-късно той се появи на \"Уимбълдън\", воден от същото вдъхновение. Този път \"човекът на арената\" имаше много повече за губене, защото това е турнирът, в който постигна първия си голям пробив с полуфинала през 2014 г. И е турнирът, в който  искаше да постигне големия си пробив тази година . Димитров, който продължи работата си с Андре Агаси, а  в щаба му вече е и Радек Щепанек , беше извън поставените. Въпреки това за начало имаше приемлив жребий в лицето на 84-ия в световната ранглиста Корентен Муте. Тогава дойде поредната грешна стъпка. Българинът започна уверено, но в средата на мача, когато имаше огромна преднина, нещо се промени. В края се видяха притеснителни и необясними знаци в поведението му. Димитров учудващо игра без никакво желание още след първия пробив в петия сет. И това е нещото, което противоречи с посланието от вдъхновяващата реч на Рузвелт. \"Мисля, че Димитров беше изгубен и неориентиран в продължение на доста време\",  каза носителят на седем титли от Големия шлем и експерт на \"Евроспорт\" Джон Макенроу  за представянето на българския тенисист напоследък в интервю, предоставено на \"Дневник\". Резултатът от изгодната пакетна сделка Наскоро Димитров показа задоволство от привличането на Щепанек в щаба си. Той каза, че събирането на чеха и Агаси в екипа му е \"отлична пакетна сделка\". Според Макенроу обаче все още не се забелязва резултат от работата на Димитров с Агаси. По думите му най-добрите играчи в тениса се отличават с това, че мислят стратегически. \"Андре умееше това до съвършенство. Той винаги беше много прецизен и добре знаеше какво и как иска да постигне. Според мен обаче това ще отнеме доста време при Григор, защото двамата с Андре работят заедно вече повече от половин година и лично аз не виждам някакви осезаеми резултати до момента\", каза Макенроу. В началото на юни  Щепанек показа положителна нагласа . Чехът заяви, че Димитров му прави добро впечатление с изпълнителността си. \"Според мен му липсва самочувствие, което обаче с времето ще се възвърне. Той има уменията на топ тенисист и го доказа през 2017, когато спечели финалите в Лондон. Целта ни е отново да го върнем в топ 10\", каза Щепанек. Статистиката на Димитров от сезона дотук не показва драстичен спад спрямо средните показатели на българина от кариерата му. Във въздуха обаче остава търсенето на причините за тежкия спад, довел талантливия тенисист на прага на изпадането от топ 50, след като преди година и половина беше трети в света. \"В крайна сметка всичко зависи от самия него. Той сам трябва да разбере как да извлече максимума от играта си и да я оформи така, че да му даде възможност да използва силните си страни в най-голяма степен. Това е нещо, което не мисля, че Димитров прави достатъчно в момента, и точно поради тази причина се срина толкова сериозно в ранглистата\", добави Макенроу.", "date": "2019.07.02", "title": "Григор Димитров - човекът на арената, който продължава да се лута"}
{"url": "https://www.dnevnik.bg/politika/2019/07/02/3932881_karakachanov_pak_nastoiava_za_koncepciiata_si_za/", "text": "Циганизацията трябва да бъде спряна незабавно. Внесох концепцията в Министерския съвет и ще настоявам тя да се приеме\". Това е заявил вицепремиерът по обществения ред и сигурността, министър на отбраната и лидер на ВМРО – Българско национално движение Красимир Каракачанов, според партийния пресцентър. Концепцията на Каракачанов беше представена за обществено обсъждане още през февруари, но все още не е вкарана официално в дневния ред на правителството. \"Няма повече време за отлагане, прекалено дълъг стана списъкът с убийства, побоища и насилие, извършвани от представители на циганския етнос над хората в страната. Само за последните два месеца станахме свидетели на поредица от криминални деяния, които нагнетяват нетърпимост и страх в обществото. А ситуацията в с. Розино, където и циганите искат изселването на циганска фамилия, която тероризира цялото село, е достатъчно показателна, че има нужда не от последващи действия на полицията, а от превантивни мерки от страна на държавата\", се казва още в позицията на вицепремиера. В позицията му се припомнят и част от идеите на документа: \"Да се спират помощи, когато децата не ходят на училище, да се губи правото за социални придобивки при отказ от преквалификация и започване на работа, да се премахнат незаконните гета, да се прекрати престъпната практика деца да раждат деца, да се полага обществено полезен труд\" и т.н.", "date": "2019.07.02", "title": "Каракачанов пак настоява за концепцията си срещу \"циганизацията\""}
{"url": "https://www.dnevnik.bg/gradska_sreda/2019/07/02/3932885_pet_chastni_avtobusni_linii_v_sofiia_stavat_pak/", "text": "Столичната община си върна пет автобусни линии на градския транспорт от частни оператори. Линиите с номера 5, 7, 8, 10 и 14 вече ще се обслужват от \"Столичния автотранспорт\". Информацията съобщи Столичната община. Досега по тези линии са се движили автобуси, произведени през 2008 г. и без климатик. Общината ще ги смени с дизелови Yutong, произведени в Китай през 2016 г. Те са изцяло климатизирани, с нисък под и със стандарт Евро 6.  Автобусна линия 5 е от кв. \"Гео Милев\" до с. Долни Лозен, №7 е от Гара Искър до жп Гара Верила, №8 е от Кривина до с. Герман, №10 е от Бусманци до кв. \"Димитър Миленков\", №14 е от Автостанция \"Изток\" до Гара Искър. От 11 юли линия №1, която е от кв.\"Гео Милев\" до Кокаляне, също се поема от общинското дружество \"Градски автотранспорт\".", "date": "2019.07.02", "title": "Пет частни автобусни линии в София стават пак общински"}
{"url": "https://www.dnevnik.bg/sviat/2019/07/02/3932932_vatikana_otkazva_da_narushava_bojestveniia_si_dulg/", "text": "Католическите свещеници не могат да нарушават тайната на изповедта дори когато научат за случаи на педофилия и сексуално насилие. Това е отговорът на Ватикана на предложените мерки за ограничаване на злоупотребите с деца. Австралийското правителство призова такава мярка да бъде приета, след като завърши разследването на продължили десетилетия случаи на педофилия. Апостолическият трибунал обаче е на мнение, че няма закон, който да принуди духовенството да наруши тайната на изповедта, \"защото този дълг идва пряко от Бога\". Цитираният от агенция \"Ройтерс\" документ не споменава кризата със сексуалното насилие, но се оплаква от \"тревожни предразсъдъци\" спрямо Католическата църква. Две от осемте провинции на Австралия обсъждат закони, които да задължат духовниците да информират властите за насилие над деца дори ако са разбрали за него по време на изповед. Останалите провинции обмислят какво да предприемат. През май калифорнийският сенат прие подобен закон. В края на 2017 г. Високопоставената Кралска комисия (орган за обществени разследвания, обикновено по важни и скандални казуси) публикува доклад от 17 тома с над 400 препоръки след подробно проучване по въпроса как Католическата църква и институциите да отговорят на проблема със  сексуалната злоупотреба с деца  в продължение на 90 години. Разследващите са изслушали свидетелства на повече от 15 000  жертви на посегателства  в различни институции като сиропиталища, спортни клубове, училища и младежки организации. Посочени са общо 4000 такива институции, от тях 62% са католически. \"Констатирани са катастрофални пропуски от ръководството на католическите власти през десетилетията\", се казва в доклада. \"Не става въпрос за няколко \"гнили ябълки\". Важните обществени институции  са се провалили .\" Една от препоръките е Конференцията на австралийските католически епископи да поиска от Ватикана да обмисли въвеждане на  доброволно безбрачие за свещениците . Епископите трябва да изяснят също дали получена в изповедалните информация за  сексуално насилие към деца  подлежи на тайната на изповедта и дали опрощаването на извършителите трябва да бъде отказано, докато те не си признаят в полицията. Друга препоръка на комисията е за прикриването на сведения за педофилия да се носи наказателна отговорност, включително и от духовниците. Разследването е установило, че проблемът с детската педофилия в католическите институции е имал застрашителни размери.  7% от австралийските свещеници  са обвинени в актове на педофилия между 1950 и 2010 г. В някои от диоцезите 15% от  свещениците са заподозрени в сексуални посегателства  срещу деца, а в Ордена на братята хоспиталиери от Сен Жан са уличени 40% от членовете му. Най-високопоставеният представител на католическата църква в Австралия, обвинен в педофилия, е кардинал Джордж Пел, бивш ковчежник на Ватикана. Мащабът на разследването е огромен – от 2013 г. насам към полицията са препратени 2559 обвинения, започнали са 230 дела. Над 60 000 жертви на насилие може би имат право на компенсации.", "date": "2019.07.02", "title": "Ватикана отказва да нарушава божествения си дълг дори за да спре педофилията"}
{"url": "https://www.dnevnik.bg/bulgaria/2019/07/02/3933025_novo_sdrujenie_iska_da_izgradi_aleia_na_vladetelite_do/", "text": "Сдружение с нестопанска цел \"Национален инициативен комитет за възстановяване на Голямата базилика в Плиска\" беше учредено днес в зала \"Проф. Марин Дринов\" в Българската академия на науките (БАН). Неговата дейност ще е свързана с консервацията, възстановяването, експонирането, социализирането и популяризирането на базиликата, Манастирския комплекс и церемониалния път до християнския храм, обяви Камарата на строителите в България в прессъобщение, разпространено днес до медиите. В проекта е включено изграждане на \"Алея на владетелите\" по протежение на старинния път до Голямата базилика и реставрация на Източната порта на каменната крепостна стена. Целта, която инициативният комитет заявява, е превръщането на мястото в \"символ на българската духовна идентичност и държавност\". За председател на управителния съвет на сдружението беше избран акад. Стефан Воденичаров, който е бивш председател на БАН и бивш министър на образованието, младежта и науката в първото правителство на премиера Бойко Борисов. Сред членовете на управителния съвет и инициативия комитет попадат имена като директорът на Националния исторически музей проф. д-р Бони Петрунова, акад. Антон Дончев, ректорът на Софийския университет \"Св. Климент Охридски\" Атанас Герджиков и председателят на Комисията по култура и медии в Народното събрание и бивш министър на културата Вежди Рашидов.  Доизграждането на Голямата базилика в Плиска  беше един от проектите на починалия миналата година бивш директор на Националния исторически музей Божидар Димитров . Още през 2015 г. той обяви, че водата от аязмото до храма е \"вълшебна\" и \"жива\". През 2016 г. започнаха и строителните работи, за които беше използван \"автентичен каменен материал\" от гарови съоръжения по първата ж.п. линия в България, който според Димитров бил докаран именно от базиликата. Камъните бяха използвани редом с излетите набързо бетонни колони. На този етап правителството беше отпуснало 500 хил. лева за спорния проект. Година по-късно  отпуснатите от държавния бюджет средства нараснаха до 2.4 млн. лева . Прогнозата на Божидар Димитров беше, че цялостната реставрация на базиликата ще струва 7 млн. лева. През септември, 2017 г. пък археолози алармираха, че  височината на базиликата е с поне 5-6 метра над действителната . Тогава те изброиха груби грешки, допуснати при реставрацията като сгрешена конструкция, нефункционалност и \"използване на каменни блокове като детски кубчета и с участието на случайни хора\". Те зайявиха, че това е станало \"под въздействието на мегаломански идеи\". ", "date": "2019.07.02", "title": "Ново сдружение иска да изгради \"Алея на владетелите\" до Голямата базилика в Плиска"}
{"url": "https://www.dnevnik.bg/sviat/2019/07/02/3933024_izrael_e_vuzstanovil_oficialnite_vruzki_s_oman_obiavi/", "text": "Израел е възстановил своите \"официални връзки\" с Оман, обяви ръководителят на израелските тайни служби Йоси Коен, цитиран от \"Франс прес\". Агенцията отбелязва, че султанатът е дискретен посредник в няколко регионални кризи. \"Съвсем наскоро бе обявено възстановяването на официалните връзки с Оман, така както и създаването на представителство на (израелското) министерство на външните работи в тази страна\", каза шефът на \"Мосад\" Йоси Коен. През 90-те години на миналия век Израел и Оман отвориха на реципрочна основа търговски представителства. Султанатът реши да ги затвори през 2000 г. след началото на втората палестинска интифада, припомня \"Франс прес\". През октомври султанът на Оман Кабус прие в столицата Маскат израелския премиер Бенямин Нетаняху. Възстановяването на връзките между двете страни е \"видимата част от едно много по-голямо усилие, което остава секретно\", заяви Коен. Шефът на \"Мосад\" призна, че Израел все още не е подписал мирен договор с всички арабски държави, но увери, че \"вече има обединяване на нашите интереси, широко сътрудничество и отворени канали за комуникация\". Освен Египет и Йордания - единствените арабски страни, подписали мирен договор с Израел - и други се присъединиха към \"държавите на мира, някои за първи път\", отбеляза той. Коен заяви още, че сегашният климат създава \"безпрецедентна възможност, може би първата в историята на Близкия изток, за постигане на регионално съгласие, което би могло да доведе да общо мирно споразумение\". Според експерти по региона САЩ насърчават арабските страни от Персийския залив  да обединят усилията си с Израел  срещу общия враг Иран. /БТА", "date": "2019.07.02", "title": "Израел е възстановил \"официалните връзки\" с Оман, обяви разузнаването"}
{"url": "https://www.dnevnik.bg/evropa/2019/07/02/3932874_kakvo_e_novoto_suotnoshenie_na_silite_v_evropeiskiia/", "text": "На изборите за Европейски парламент в края на май нямаше  приливна вълна на евроскептици, от която някои се страхуваха , и проевропейските сили останаха до голяма степен мнозинство. Но политическото равновесие в Европейския парламент така или иначе бе нарушено. Законодателният орган, който играе решаваща роля в приемането на европейските закони, изглежда по-фрагментиран отвсякога. Ето общ преглед на съотношението на силите. Край на двупартийността Това е една от най-големите поуки от гласуването. Християндемократите (ЕНП) и социалдемократите (С&Д) останаха двете най-големи групи в Европейския парламент със съответно 182 и 154 депутати (от 751), но вече не са в състояние сами да съставят мнозинство, както беше от 1979 г. досега. Загубите, понесени от двете групи (особено със слабите резултати на партия \"Републиканците\" във Франция за ЕНП и на Френската социалистическа партия за (С&Д), правят невъзможно създаването отново на \"голяма коалиция\", в която да преговарят помежду си за компромисите, свързани с европейските закони. Затова парламентарната група на ЕНП начело с германеца Манфред Вебер, който е от Християнсоциалния съюз (баварската партия, съюзник на Християндемократическия съюз на Ангела Меркел), и социалдемократите, ръководени в европарламента от испанката Ираче Гарсия, ще трябва да се стремят към формиране на по-широки съюзи, за да одобрят важните за тях реформи. Либералите и активизиралите се Зелени Либералите се възползваха най-много от отстъплението на ЕНП и социалдемократите. Изградена на основата на старата група АЛДЕ, новата центристка група  беше преименувана на \"Обнови Европа\"  и стана третата по значимост в пленарната зала със 108 евродепутати. Тя ще бъде ръководена от бившия румънски премиер  Дачиан Чолош , известен с близостта си с Франция. Френските макронисти (21 депутати) ще сформират най-голямата национална група в \"Обнови Европа\", изпреварвайки тази на британските либералдемократи (17). Ако се откажат водачът на тяхната листа Натали Лоазо да стане председател на групата, те смятат  да получат влиятелни постове  като председателското място в парламентарната комисия по околна среда за депутата Паскал Канфен. Зелените също постигнаха значителен успех в края на май - те формират четвъртата по големина група със 75 депутати, съпредседателствана от германката Ска Келер и белгиеца Филип Ламбер. Също като \"Обнови Европа\", сега те смятат, че вече са от съществено значение за съставянето на мнозинства. Подсиленият лагер на евроскептиците Излезли начело в изборите за европарламент в Италия и Франция, \"Лига\" и \"Национален сбор\" ще формират основата на новата крайнодясна група, нарекла се \" Идентичност и демокрация \". Със 73 членове, 28 от които депутати на \"Лига\", 22 на \"Национален сбор\" и 11 от \"Алтернатива за Германия\", тази група ще е петата по големина в европарламента. \"Лига\" и \"Национален сбор\"  не успяха да убедят  поляците от управляващата във Варшава \"Право и справедливост\", нито британците от Партията на Брекзит на Найджъл Фараж да се присъединят към тях. По същия начин 13-те унгарски евродепутати от партията на премиера Виктор Орбан останаха в ЕНП въпреки дискретните покани. Но групата \"Идентичност и демокрация\" смята, че въпреки всичко ще бъде в сърцевината на \"независим блок\" с до 200 депутати, който може да разчита на създавани според случая съюзи при гласуване с депутати от другите групи, близки до техните идеи. Най-вече тези на евроскептиците от Европейски консерватори и реформисти (62 депутати) - групата, в която влиза \"Право и справедливост\". Този \"блок\" ще включва и 29-имата депутати от Партията на Брекзит, които до момента не са част от никоя група, точно като 14-те депутати от италианското Движение \"Пет звезди\". Ситуация, която де факто ги отстранява от настоящия начин на разпределяне на влиятелните постове в парламентарните комисии. Крайната левица (Конфедеративна група на европейската левица/Северна зелена левица GUE/NGL) от своя страна формира група от 41 евродепутати. Тя отказа да включи в редиците си депутатите от Движение \"Пет звезди\", \"заради миграционната политика на италианското правителство\", в която то участва заедно с \"Лига\". /БТА", "date": "2019.07.02", "title": "Какво е новото съотношение на силите в Европейския парламент"}
{"url": "https://www.dnevnik.bg/sviat/2019/07/02/3933080_prishtina_otkriva_mobilni_obekti_za_prodajba_na_hrani/", "text": "Косовското правителство съобщи, че ще отвори \"мобилни обекти\" за продажба на хранителни стоки в четирите общини с предимно сръбско население в Северно Косово, където от вчера магазините са затворени в знак на протест срещу въведените от Прищина 100-процентови мита за сръбски стоки, предаде агенция \"Бета\". По-рано сръбски медии предупредиха, че магазините в Северно Косово са изпразнени и населението е на крачка от хуманитарна криза. \"В сътрудничество с косовските фирми и след консултации с всички компетентни институции ние организирахме откриване на временни места за продажба в северната част на страната. Целта на тази акция, която е координирана и планирана, е да се осигурят всички основни продукти на населението в тази част на страната\", написа косовският премиер Рамуш Харадинай във \"Фейсбук\". Той коментира, че \"симулирането на хуманитарна катастрофа\" от страна на Сърбия е още един неуспешен опит за дестабилизация на Косово. Косовското министерство на търговията също съобщи, че в северните общини ще бъдат изпратени мобилни обекти за продажба на хранителни стоки, които ще работят, докато магазините в четирите северни общини не отворят отново врати. От вчера в Северно Косово са затворени всички хранителни магазини и пекарни, а в знак на солидарност не работят и заведенията за хранене, аптеките, кафенетата, бензиностанциите и такситата. Вчера косовският президент Хашим Тачи заяви, че хуманитарна криза в Косово няма, а има само \"неуспешна импровизация на Сърбия\" да представи жителите на Северно Косово като жертви. /БТА", "date": "2019.07.02", "title": "Прищина открива \"мобилни обекти\" за продажба на храни заради протест в Северно Косово"}
{"url": "https://www.dnevnik.bg/evropa/2019/07/02/3932831_germankata_ursula_fon_der_leien_e_predlojenieto_na/", "text": "Европейският съвет на 28-те лидери на страните от ЕС постигна споразумение кого да предложи за водещите постове в съюза. Германският министър на отбраната  е изненадващото име за наследник на Жан-Клод Юнкер като председател на Европейската комисия. Тя ще бъде и първата жена, начело на Комисията. Белгийският премиер в оставка  ще заеме мястото на Доналд Туск като председател на Европейския съвет. Французойката  , изпълнителен директор на Международния валутен фонд, ще стане управител на Европейската централна банка, макар че е бивш финансов министър, но никога не е била банкер. Испанецът   ще поеме външната политика на съюза. , председател на Партията на европейските социалисти, е предложен да ръководи за половин мандат (2.5 години) Европейския парламент. \"Ние бихме го подкрепили, а това че е българин за нас е чест и гордост и с две ръце ще гласуваме за него. Нищо, че в България собствената му партия не го харесва\", каза след срещата премиерът Бойко Борисов. Той припомни, че предложението на ръководство на Европейския парламент е само препоръчително, тъй като е право на евродепутатите да посочат и изберат своите лидери. \"Водещите кандидати се провалиха\", добави той. Половин час преди това   обяви, че вече не е водещ кандидат на Европейската народна партия, което бе изтълкувано като сигнал, че в Брюксел има сделка и че с оттеглянето си открива път за Урсула фон дер Лайен. \"Тук миналият септември започна моят път като водещ кандидат, тук и приключва. Ще продължа борбата си за демократична Европа. За мен беше чест да се заема с тази задача от името на ЕНП и за Европа.\" Какво следва в Европарламента Предложението бе направено след най-продължителното в историята заседание на националните лидери и малко преди в 22 часа (23 часа българско време) да изтече срокът за определяне кого предлагат те за водещите постове. Европейският парламент се надяваше до 23 часа (полунощ) днес да определи своя председател и от Страсбург предупредиха, че ако не получат позицията на Европейския съвет, ще си изберат ръководството в сряда без да чакат повече. Евродепутатите трябва да одобрят предложения им от държавните лидери пакет или да поискат ново име за председател на Европейската комисия. Ако Фон дер Лайен получи мандат от Европейския парламент, тя трябва да поиска от правителството на всяка страна да ѝ предложи свой еврокомисар за новия екип. Ресорите се определят според визията на председателя и квалификацията на националните кандидати. Предложените еврокомисари преминават през изслушване в ресорните комисии на Европарламента и одобряване на кандидатурата им. Този процес ще започне най-рано през септември (август е време за почивка) и ако няма забавяне и проблеми, новата Европейска комисия трябва да заработи от 1 ноември. Ето пакета, договорен днес в Брюксел : Урсула фон дер Лайен   (ЕНП) : Шарл Мишел   (либерал от \"Обнови Европа\") : Жозеп Борел   (Социалисти и демократи) : Манфред Вебер   (ЕНП) и Сергей Станишев   (Социалисти и демократи) по половин мандат : Кристин Лагард  : Маргрете Вестагер   (\"Обнови Европа\"), Франс Тимерманс   и Марош Шефчович   (Социалисти и демократи).  - че този вариант погребва механизма за водещите кандидати на големите партийни семейства в ЕС, макар че по принцип Европейският съвет не е длъжен да го използва, а само да се съобрази с резултатите от избора на европейците.  - дали предложението на 28-те лидери ще бъде одобрено от Европейския парламент, включително защото той е с различна партийна структура от тази на съвета на държавните глави. Щефан Лайферт, кореспондент на ZDF в Брюксел, съобщи, че първата реакция на депутати християндемократи в Страсбург била, че този сценарий е \"скандален\" и \"няма да има мнозинство за одобряването му\". Причината била, че само двама председател на Еврокомисията и половин мандат председател на Европарламента за Манфред Вебер е твърде малко за партията, спечелила евроизборите. , заяви техният лидер Ираче Гарсия в Страсбург. \"Групата ни остава твърдо в защита на европейската демокрация и на процеса за водещите кандидати, която не желаем да умре. Неприемливо е популистки правителства, участващи в Европейския съвет, да изключват най-добрия кандидат (бел.ред. - социалистът Франс Тимерманс), само защото е защитил върховенството на закона и общите ни европейски ценности\", допълни тя, имайки предвид предимно Полша, Унгария и Италия. Репортери съобщават от Страсбург, че лявоцентристите смятали, че Фон Лайен е с възгледи на \"ястреб\" заради подкрепата ѝ за армия на ЕС, а Сергей Станишев бил фигура, която внася разцепление в групата. Те също са недоволни от пренебрегването на механизма за водещи кандидати в лицето на \"понижаването\" на техния Франс Тимерманс до позицията, която заемаше и досега - зам.-председател на Европейската комисия. рискува да взриви собствената си управляваща коалиция и правителство, включително защото се е отказала от Йенс Вайдман като кандидат за управител на Европейската централна банка. Така Вайдман остава начело на германската централна банка Бундесбанк и няма да има гласуване за нов управител, т.е. социалдемократите губят шанс да повлияят на избора. Тази нощ в Берлин ще трябва много усилено да убеждават социалдемократите да подкрепят утре в Европейския парламент предложението на Европейския съвет. Според непотвърдени съобщения от Съвета в Брюксел, за да избегне формални обвинения в правителството си Меркел се е въздъжала при гласуването. От друга страна, механизмът за водещите кандидати не бива да бъде надценяван, защото едва ли са много хората в 28-те страни е гласували на 23-26 май с идея, че вотът им е за Манфред Вебер, Франс Тимерманс, Маргрете Вестагер или Ска Келер. Сегашната ситуация може да засили призивите на поддръжниците на този механизъм следващия път на евроизборите да има общоевропейска листа с водещ кандидат на всяка от политическите групи, защото тогава и легитимността на желаещият да оглави Европейската комисия ще е несравнимо по-голяма. Сглобяването на одобрения днес пакет бе нарачено от медиите \"судоку върху домино\" като илюстрация колко сложно се е оказалобалансирането на всички интереси. Но компромисът, от който никой не е щастлив, е и единствено възможният към момента. Това бе  третият ден от разговорите , посветени на разпределянето на висшите постове в ЕС. Вчера по обед, след близо 20 часа преговори, лидерите прекъснаха срещата и тя бе отложена за вторник. Днешната среща също започна със значително закъснение заради продължили дълго време консултации по отделно. Лидерите на 28-те държави членки изглеждаха близо до сделка в понеделник, а дипломати заявиха, че холандският социалист Франс Тимерманс е сочен като най-вероятният кандидат за председател на Европейската комисия. Съпротивата срещу номинацията на Тимерманс (досега зам.-председател на ЕК, отговарящ за върховенството на закона) дойде главно от Италия и страните от Вишеградската четворка (Полша, Унгария, Чехия и Словакия), както и от дясноцентристката Европейска народна партия, която искаше постът да е за нейния кандидат Манфред Вебер. ЕНП спечели най-много гласове на изборите за Европейски парламент през май. Германският канцлер Ангела Меркел  предизвика бунт в ЕНП , след като през уикенда на форума на върха на Г-20  се договори с още няколко страни  (Франция, Холандия и Испания) Тимерманс да наследи Жан-Клод Юнкер. Коя е Урсула фон дер Лайен? Министър на отбраната на Германия е от 2013 г. и ръководител с противоречива репутация сред германците. Тя говори английски и френски, радва се на симпатиите на Еманюел Макрон и ще бъде първата жена начело на Европейската комисия. Но през декември опозиционни депутати от Бундестага решиха срещу нея да започне  парламентарно разследване  за начина, по който министерството е раздавало апетитни поръчки. Опонентите ѝ я наричат \"най-слабият министър в правителството\". Стана известна с призива си за европейска армия и многократно похвали доброто сътрудничество с Франция, припомня EurActiv. В отговор на миграцията нейната стратегия бе да се окаже военна подкрепа на трети страни, особено в африканския пустинен район Сахел, както да се засилят спасителните мисии в Средиземно море. Многократно разкритикува Италия, че \"саботира\" спасителните кораби. Визията й за Европа включва допълнителна интеграция на европейските парламенти. В коментар за германския вестник \"Ханделсблат\" по-рано тази година написа: \"Използването на военна сила е от толкова фундаментално значение за всички европейски държави, че изисква възможно най-широка легитимност\". Ограничаването на участието на националните парламенти, целящо по-бързо взимане на решения, би било контрапродуктивно, допълни тя. Преди да стане министър на отбраната тя ръководеше министерството на труда. Близък съюзник е на Ангела Меркел, отбелязва \"Политико\". Тя е единственият министър, служил без прекъсване в кабинета на Меркел, откакто тя стана канцлер през 2005 г. В миналото е говорила за мечтата си за федералистки Европейски съюз. Защо се спореше за председателя на Еврокомисията? В миналото държавните и правителствени ръководители можеха да определят кой да оглави Еврокомисията при затворени врати, но това вече не е възможно. На евроизборите през 2014 г. Европейският парламент разви т.нар. модел с водещия кандидат от разпоредба в Лисабонския договор. Той значи, че единствено политик, който е обявил кандидатурата си за позицията преди евроизборите може да бъде избран. Затова почти всички групи в Европейския парламент излъчиха свои водещи кандидати преди изборите, а институцията многократно настоя, че ще подкрепи само един от тях за председател на Еврокомисията. Според Договора за ЕС Европейският съвет предлага кандидат на Европейския парламент, взимайки предвид резултатите от европейските избори и след консултация с политическите сили в Европарламента. След това председателят на Европейската комисия се избира с мнозинство в Европейския парламент. Тоест в Европейския съвет е необходимо мнозинство от най-малко 21 от 28-те държави членки, представляващи 65% или повече от населението на блока, а в Европейския парламент определеният за председател на ЕК се нуждае от 376 гласа в своя подкрепа. Някои държави, начело с Франция, бяха срещу системата с водещия кандидат. Макрон бе сред защитниците на транснационалните листи за евроизборите и казваше, че без тях моделът с водещия кандидат няма да работи. Според него освен това Вебер, който оглавява групата на ЕНП в Европейския парламент, не беше подходящ за позицията, защото няма опит в ръководене на правителство. Какво коментира Борисов за отхвърленото от него предложение Мария Габриел да е върховен представител на ЕС за външната политика и сигурността четете  тук .", "date": "2019.07.02", "title": "Германката Урсула фон дер Лайен е предложението на 28-те лидери за наследник на Юнкер"}
{"url": "https://www.dnevnik.bg/politika/2019/07/02/3933082_borisov_za_nominaciiata_na_stanishev_bulgarin_na/", "text": "Българин на такава висока позиция е чест и гордост, независимо че неговите хора не го харесват\". С тези думи премиерът Бойко Борисов коментира резултатите от заседанието на Европейският съвет на 28-те лидери на ЕС, които при разпределението на висшите постове в съюза  посочиха лидера на Партията на европейските социалисти  и български евродепутат Сергей Станишев за кандидат за съпредседател на Европейския парламент заедно с Манфред Вебер от Европейската народна партия. Борисов увери, че евродепутатите, излъчени от ГЕРБ, ще гласуват за Станишев утре. \"Ние не сме като БСП. Българин на такъв пост би било огромна чест за държавата и с две ръце ще го подкрепим\", каза Борисов, намеквайки, че  сегашното ръководство на БСП  се противопоставяше продължително на това Станишев да се кандидатира за евродепутат. Борисов изрази задоволството си, че ЕНП, част от която е ГЕРБ, е постигнала нейният представител да оглави Европейската комисия. За поста на Жан Клод Юнкер е издигната германският министър на отбраната Урсула фон дер Лайен. Той изрази убеденост, че номинирането на досегашния шеф на МВФ Кристин Лагард за председател на Европейската централна банка ще е много важно за България по пътя й към членство в еврозоната.", "date": "2019.07.02", "title": "Борисов за номинацията на Станишев: Българин на такава позиция е чест и гордост"}
{"url": "https://www.dnevnik.bg/sport/2019/07/02/3933090_hubchev_e_pritesnen_v_ochakvane_na_oshte_kachestveni/", "text": "Треньорът на \"Левски\" Петър Хубчев даде знак, че продължава да се надява да бъдат привлечени нови футболисти. Думите му дойдоха след последния мач от подготвителния лагер. Сините направиха 1:1 с швейцарския шампион \"Йънг бойс\". \"Нуждаем се от още качествени футболисти\", заяви треньорът пред \"Диема спорт\", като каза, че е трудно да разчита само на 12-13 основни състезатели. Той посочи, че се водят преговори за привличане на играчи. Хубчев прие тезата, че тези, които дойдат, няма да са готови за началото на сезона, но \"поне ще са тук\". \"Левски\" показа коренно различно лице спрямо предния ден, когато  с млади футболисти загуби тежко с 0:4 от  \"Тюргюджю Атаспор\" . Срещу \"Йънг бойс\" сините поведоха с гола на Станислав Иванов в 16-ата минута. В 77-ата Каргас направи груба грешка и Нгамелеу се възползва, за да изравни. Хубчев посочи, че е видял положителното в загубата преди ден. \"Мисля, че можем да бъдем доволни от лагера. Това, което искахме (срещу \"Йънг бойс\"), се получи. Разчитахме на контраатаки. В единоборствата се представихме по-добре от предните два мача.\" Той повтори мнението си, че не трябва на всяка цена да се налагат млади футболисти. \"Могат да се развиват, когато има основа от шест-седем опитни футболисти, около които да се учат на тънкостите\", добави Хубчев. След седмица сините  гостуват на \"Ружомберок\" в Словакия  в първия си мач от квалификациите в Лига Европа.", "date": "2019.07.02", "title": "Хубчев е притеснен в очакване на още качествени футболисти в \"Левски\""}
{"url": "https://www.dnevnik.bg/gradska_sreda/2019/07/02/3933098_kmetut_na_mladost_korigira_fandukova_za_stroej_pred/", "text": "Протест на граждани от софийския квартал \"Младост-4\" се проведе между блоковете 401 и 409 в срещу бъдещ строеж там. Живеещите там не искат да започне строителството на 5-етажна жилищна кооперация върху детските площадки и зелената площ. Теренът доведе до оставката на районния главен архитект Стефан Стефанов, след като даде разрешение за строеж на това място. На 28 юни кметът на града Йорданка Фандъкова му я поиска чрез районния кмет, защото по думите й вече се е търсело конкретно решение за даване на друг терен на собствениците. Протестиращите засипаха с яростни въпроси временния кмет на \"Младост\" арх. Румен Русев. Те не вярваха, че той не е разпоредил на главния архитект на района да разреши строежа. И не му дадоха думата за отговор. Полицията стоеше безучастна встрани, а напрежението сред хората наобиколили кмета растеше. Те очакваха обещание от него, че пред блока им няма да се строи, а той не беше готов да им го даде. \"Единственото разрешение на този тип казуси е промяна на подробните устройствени планове. Решения на парче водят само до това, което се случва в момента\", каза кметът пред \"Дневник\". На въпрос защо не е спрял главния си архитект, след като Фандъкова е подготвяла за частните собственици вариант за замяна на терена с друг, кметът обясни своята позиция: \"Сега се говори, че работна комисия търсела решение за замяна на имота. Съжалявам, че се изказва така г-жа Фандъкова – явно трябва да бъде казано по друг начин. След няколко заседания на тази работна група се прецени кои имоти са най-належащи за преместване, но един от показателите беше да има съгласие на собственика. От стария собственик на този имот получихме писмено несъгласие да бъде преместен. Затова не му е предлагано втори път, макар аз лично да се обадих на фирма \"ДЛД Младост\" и ги поканих на среща с работната група. Но те не се отзоваха и после са го продали\". Оказва се, че довчерашните собственици на терена, който е с площ 1.4 дка – \"ДЛД-Младост\" ООД, щом са взели разрешителното за строеж на 20 май, веднага само след два дни – на 22 май, продават имота на друг собственик. Той по закон има право да започне да строи, след като проектът е с издадено разрешение за строеж. Това потвърди и общинският съветник Милка Христова, която дойде на протеста. Тя е юрист и успя временно да успокои хората с разяснението, че лично главният архитект на София Здравко Здравков се е заел да реши проблема. \"Единственият начин е да се намери някакво превишение на позволеното в проекта. Тогава разрешението за строеж може да се обяви за нищожно от съда\", обясни тя с мегафон на протестиращите. След нея мегафонът бе взет от живеещ в съседен блок, който призова първо за референдум, после каза, че \"ние ще променим закона, а не те\", сочейки към кмета Русев. Проблемът с това междублоково пространство в \"Младост-4\" започва през 2001 г., когато общинският терен е продаден на частна фирма от \"Софийски имоти\". През 2009 г. тогавашният главен архитект на София Петър Диков издал виза. На тази база е изготвен проект за 5-етажна сграда и наскоро е издадено разрешение за строеж. Протестиращите обявиха, че ще се съберат на 11 юли отново, за да изразят готовността си да не оставят зелената площ и детската площадка на багерите.", "date": "2019.07.02", "title": "Кметът на \"Младост\" коригира Фандъкова за строеж пред блок 401"}
{"url": "https://www.dnevnik.bg/photos/2019/07/02/3932965_fotogaleriia_svetovnite_snimki_na_denia_-_2_juli/", "text": "Кадър от протестите срещу законопроекта за екстрадицията от Хонконг в Китай. На 1 юли населението на Хонконг отбелязва 22 г. от връщането на Хонконг от Великобритания на Китай през 1997 г.", "date": "2019.07.02", "title": "Фотогалерия: Световните снимки на деня - 2 юли"}
{"url": "https://www.dnevnik.bg/sport/2019/07/02/3933108_snimka_na_denia_test_1_e_izdurjan_i_nadal_gleda_kum/", "text": "Шампионът от \"Ролан Гарос\" Рафаел Надал преодоля първото си изпитание на \"Уимбълдън\" и си осигури вълнуващ мач срещу Ник Кириос. Испанецът спечели с 6:3, 6:1, 6:3 срещу японеца Юичи Сугита за около два часа. В началото носителят на 18 титли от Големия шлем беше притиснат, като губеше с 0:2 и 0:40 при свой сервис, но удържа и се спаси от по-големи усложнения.", "date": "2019.07.02", "title": "Снимка на деня: Тест №1 е издържан и Надал гледа към Кириос"}
