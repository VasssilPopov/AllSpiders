{"url": "https://www.dnevnik.bg/sport/2020/02/02/4024088_miite_si_rucete_suvetut_iaponskite_vlasti_predi/", "text": "Кметът на Токио Юрико Койке призова жителите на града да се грижат за личната си хигиена, за да намалят риска от разпространение на новия коронавирус преди олимпийските игри. Столицата на Япония е във финалната фаза на приготовленията за форума, който започва на 24 юли. \"Това е едно от нещата, за които съм много притеснена. Бих искала да ви помоля да миете редовно ръцете и пръстите си и да носите маски, за да се предпазите. Има много начини да го направите, но бих искала да започнете сами с тези малки стъпки\", каза Койте, цитирана от \"Ройтерс\". Койте допълни, че работи в тясна връзка с японски власти при наблюдението на вируса и приложението на мерки, които да предпазят жителите на града. Наскоро  организаторите на Токио 2020 обявиха, че не е била обсъждана отмяна на игрите . До момента в Япония няма обявени смъртни случаи вследствие на заболяването, в четвъртък  Световната здравна организация реши  да обяви епидемията от коронавируса в Китай за извънредна ситуация за общественото здраве в световен мащаб.", "date": "2020.02.02", "title": "Мийте си ръцете: съветът на властите в Токио преди олимпийските игри"}
{"url": "https://www.dnevnik.bg/citat_na_deniia/2020/02/02/4024099_citat_na_denia_gledame_rialiti_shou_v_oblastta_na/", "text": "Ние в момента обсъждаме някакво риалити шоу в областта на наказателното правосъдие, а не бихме искали да виждаме Темида като участник в такова риалити шоу или като слугиня било на г-н Гешев, било на г-н Радев, Борисов, Пеевски, Божков или Младен Михалев. Надявам се, че хората могат да разчитат на правосъдието за неговото безпристрастие, а не да очакваме  г-н Цветанов да изравя трупове с багери , както ни уверяваше премиерът. Става дума за закон.\" Така бившият съдия в Европейския съд по правата на човека  Здравка Калайджиева коментира пред БНР  последните действия на прокуратурата, конкретно около изтеклите  записи със СРС  и намесването на името на президента Румен Радев. \"Представите за това, че борбата с престъпността ще се извършва по законен ред, отдавна са отмити и ние ставаме наблюдатели на някаква шоу програма, която действа като фойерверк - прокуратурата решава кога да повдигне обвинение, дали да повдигне обвинение, как да квалифицира едно деяние - дали като държавна измяна или като несъставомерно поведение. Тя има всички тези възможности, които не могат да бъдат овладени\", каза още Калайджиева.", "date": "2020.02.02", "title": "Цитат на деня: Гледаме риалити шоу в областта на наказателното правосъдие"}
{"url": "https://www.dnevnik.bg/bulgaria/2020/02/02/4023781_po_temata_dnevnik_i_efbet_-_faktologichno/", "text": "Съдружникът в Brobet limited (това е фирмата, регистрирана в Малта, която оперира хазартни игри под марката efbet) Цветомир Найденов обвини в петък сутрин в две телевизионни интервюта \"Дневник\", че не е публикувал нищо от информацията, която ни е предоставил. Той обвини в същото и Би Ти Ви. Но   и спазвайки основен журналистически принцип - за проверка и потвърждение на данните, както и с въпроси към институциите. Ето фактите накратко. Преценката оставям на читателите.   Екип на \"Дневник\", в който бях и аз,  . Срещата беше инициирана не от Цветомир Найденов, а от нас, след като изпратихме и въпроси по повод първите индикации за проблеми между тях и дългогодишния им партньор Васил Божков. (Въпроси изпратихме и към другата страна - \"Нове холдинг\", откъдето така и не получихме официални отговори.) Действително имахме възможност да говорим дълго и да питаме, но условието на разговора, поставено от събеседниците, беше off the record - по силата на журналистическата практика \"разказвам неща, но не заставам зад тях с името си\". On the record като официално изявление имаме видеоинтервю (по-малко от 8 минути), в което Цветомир Найденов не казва нищо, свързано със заплахи за убийство към тях, нито за проблеми за неплатени такси и данъци в хазарта, казва и че предстои да решат дали, кога и как да подадат сигнали до институциите. Но в него има негови неверни твърдения. На въпрос дали Васил Божков някога е имал участие в Brobet limited той отговаря \"Никога\". При проверката на информацията това не се потвърди и в началото на януари 2020 г. същият човек вече каза, че Божков преди години е притежавал 60% от малтийското дружество. Това е описано в статията на \"Капитал\" -  \"Шумната хазартна война\" , в която са цитирани и други вече официално направени твърдения на братята Найденови. Сред основните принципи на журналистиката е репортерите да питат и да сглобяват картината, в процеса могат да говорят часове с различни хора и не са длъжни като \"пощенска кутия\" (по израза на колегата Хекимян от Би Ти Ви в петък) да пускат към публиката всичко, което някой някъде им е казал. Обратното - длъжни са да проверят твърденията, да могат да ги докажат (дори с документи) и когато имат свързан разказ, да го поднесат на читателите.  Тогава \"Дневник\" зададе въпроси до прокуратурата, на които така и не получи отговор. И досега от държавното обвинение няма официално потвърждение, че са започнали досъдебно производство именно по техните сигнали. Проверени данни, официални коментари на институциите и информация, потвърдена и от други източници, са цитирани в текстове на \"Дневник\" и \"Капитал\" по темата през последния повече от месец. P.S. \"Дневник\" и \"Капитал\" не публикуват реклама на хазартни игри, което е политика на \"Икономедиа\".", "date": "2020.02.02", "title": "По темата \"Дневник\" и efbet - фактологично"}
{"url": "https://www.dnevnik.bg/bulgaria/2020/02/02/4024104_ivan_geshev_oficialno_e_potvurdeno_za_zadurjaneto_na/", "text": "Има официално потвърждение от Обединените арабски емирства, че Васил Божков е задържан. Това съобщи БНТ, като цитира главния прокурор Иван Гешев във Варна, където днес прокуратурата проведе поредна акция срещу битовата престъпност. \"Изготвят се необходимите документи за екстрадицията му\", каза Гешев, цитиран от държавното радио. Не са съобщени детайли за самото задържане. Главният прокурор каза още, че с Васил Божков е имало и човек с фамилия Попов. Става дума за Георги Попов, мажоритарния акционер във футболния клуб \"Левски\". Вчера се разбра, че  прокуратурата е повдигнала обвинения за участие в организирана престъпна група  с лидер Васил Божков и на неговите бизнес партньори - Борис Бекяров, Георги Попов и Александър Тумпаров. По-рано  Бекяров бе задържан на летището в австрийската столица  Виена. Като обвиняеми по разследването срещу Божков бяха привлечени и бившият шеф на Комисията по хазарта Огнемир Митев, който е в ареста, и настоящият Александър Георгиев, който е освободен срещу гаранция от 40 хил. лева. ", "date": "2020.02.02", "title": "Иван Гешев: Официално е потвърдено за задържането на Васил Божков"}
{"url": "https://www.dnevnik.bg/sviat/2020/02/02/4024023_hurvatskata_reka_na_superbakteriite_postavia_pod/", "text": "Гледката, разкриваща се от пътеката, водеща до северния бряг на река Сава, е пасторална: буйна зеленина, каменист плаж, вода, отразяваща небето. Това обаче се променя, когато забележите бетонния канал, наполовина закрит с бръшлян. Въздухът мирише на блато. В плитчините се утаява кафява пяна. Това, което микробиологът Николина Удикович-Колич намира за най-притеснително тук, само на 15 километра нагоре по течението от хърватската столица Загреб, не е съвсем това, което може да бъде видяно или помирисано. Находката, която тя окрива в седимента около канала, всъщност е микроскопична, но вероятно смъртоносна. Тя прекарва цялата 2016 г. в работа на терен, където с часове стои прегърбена в калта, която заобикаля най-голямата река в Хърватия, и пълни шише след шише с утаечни проби. \"Имах чувството, че се занимавам с някаква полицейска работа\", казва тя. Удикович-Колич е ръководител на Лабораторията за микробиология и биотехнология на околната среда към държавния институт \"Руджер Бошкович\" в Загреб. Тя документира тревожно завишени нива на два често използвани антибиотика: азитромицин и еритромицин. Нейният екип открива, че антибиотиците помагат на бактериите в утайката да развият антимикробна резистентност. Иначе казано, утайката се е превърнала в плодородна почва за развиването на свръхбактерии - микроби, изградили имунитет срещу лекарствата, предназначени да се борят с тях. Учените отдавна предупреждават, че разпространението на супербактериите е сериозна заплаха за човешкото здраве. \"Антимикробната резистентност е един от най-неотложните проблеми, с които се сблъскваме, подобно на изменението на климата\", казва Йохан Бенгтсон-Палме, експерт по антимикробна резистентност в Гьотеборгския университет в Швеция. Той добавя, че това е \"едно от нещата, които могат изцяло да променят хода на човечеството през следващите сто години\". Не е тайна, че световните реки са замърсени с антибиотици, попаднали в тях или в резултат на вливане на отпадъчни води от болнични заведения или посредством отходните води на градските канализационни системи. Учените обаче все още работят по разкриването на генетичните процеси, които водят до образуването на свръхбактериите. Изследвания, извършени от института \"Руджер Бошкович\", помагат със запълване на някои от дупките в знанията. Но също така повдигат и един обезпокоителен въпрос. Замерванията, които Удикович-Колич и нейният екип правят, отчитат нива на антибиотици, около 1000 пъти по-високи, отколкото при обичайно замърсяване. Учените заключват, че такава завишена концентрация може да се получи само при наличието на отпадъчни продукти, получени в резултат от фармацевтично производство. Единственият възможен виновник за това е фабриката в близкото село Савски Мароф, собственост на Pliva, най-големият производител на лекарства в Хърватия. Посочена в изследванията на Удикович-Колич като \"Компания 1\", Pliva има добре документирана история на замърсяване на местните водни потоци. Според Агенцията за лекарствени продукти и медицински изделия, държавният орган, който осъществява надзор върху производителите на лекарства, Pliva е и единствената компания в Хърватия, лицензирана за производство на активното вещество азитромицин с основна съставка еритромицин. Проучването на института \"Руджер Бошкович\" е едно от първите, които свързват появата на свръхбактерии с изливането на отпадъчни води от фармацевтичното производство в реките на предполагаемо екоосъзната Европа. От компанията Pliva, собственост на израелския фармацевтичен гигант Рeva Pharmaceutical Industries, казват, че според направените независими тестове отпадъчните води на завода са безопасни. Властите в Хърватия, изглежда, вярват на изявлението на Pliva. Вместо да разглеждат изследванията на Удикович-Колич като причина за започването на спешно разследване, те не се опитват нито да пресъздадат нейните резултати, нито да замерят колко засегната от антимикробна резистентност е Сава. Разбира се, те не са задължени да го направят. Въпреки притесненията на международната общност относно заплахата от свръхбактерии няма нито един хърватски или ЕС закон за регуливане нивата на антибиотици, допустими в околната среда. Експертите твърдят, че подобен подход не е адекватен на високото ниво на заплаха от свръхбактерии. Йоаким Ларсон, професор в Института по биомедицина към Университета в Гьотеборг и един от пионерите в тази област, казва, че \"такива високи концентрации [установени от изследванията на Удикович-Колич] предполагат среда за развитие на антимикробна резистентност\". \"Ако замърсим околната среда с много високи нива на антибиотици, рискуваме да насърчим появата на нови форми на резистентност в патогените\", допълва той.      Загубена кауза Тъй като антимикробната резистентност прави антибиотиците по-неефективни, болниците все повече губят битката с инфекции като пневмония, туберкулоза, отравяне на кръвта, гонорея и заболявания с хранителен произход.  Проучване от ноември 2018 г. на Европейския център за профилактика и контрол върху заболяванията сочи, че около 33 000 души в Европейския съюз и Европейското икономическо пространство умират всяка година от инфекции, причинени от свръхбактерии. Учените казват, че злоупотребата с антибиотици е основна причина за антимикробната резистентност. Един от начините, по които микробите се превръщат в свръхбактерии в телата ни, е в резултат от това, че използваме излишно много хапчета за лечение на вирусни инфекции. Все повече доказателства се трупат и за това, че замърсяването на околната среда с антибиотици също допринася за развитието на антимикробна резистентност. Когато антибиотиците попаднат във водните пътища посредством човешки или животински отпадъци, концентрациите остават относително ниски - обикновено по-малко от един микрограм на литър (μg /L). Тези нива са значително по-ниски от концентрацията на антибиотици от неправилно третирани отпадъци, произведени от лекарствената индустрия, показват проучвания, проведени в Азия през последното десетилетие.  През 2007 г. екипът на Ларсон от Университета в Гьотеборг разкрива, че концентрацията на антибиотици във водните източници около 90 производствени единици в индийския индустриален град Патанчеру, надминава тази в кръвта на човек, който приема лекарството. Нивата на антибиотика ципрофлоксацин биват един милион пъти по-високи, отколкото обичайно замерените в третирани градски канализационни системи. Ако всичкият ципрофлоксацин, постъпващ във водните пътища на Патанчеру за един ден, бива събран, ще има достатъчно лекарство за лечението на 44 000 души. По-късно учените откриват сходно високи нива на концентрация във водни пътища в Китай, Южна Корея и Пакистан: страни, известни с това, че нямат стриктни закони за опазване на околната среда. Запитан за изследванията на Удикович-Колич в Хърватия, Ларсон каза, че са \"висококачествени\".  \"И да, това показва, че замърсяване от производството на лекарства се наблюдава и в Европа\", допълва Ларсон.      Не случайно През 2016 г., когато стартира проучването й, Николина Удикович-Колич не мисли, че е на път да започне война с фармацевтичната индустрия. На 41 години и с огромна къдрава коса, тя е бивш стипендиант на \"Фулбрайт\". Тя завършва докторантура в Университета Йейл, специализирайки в методология, известна като функционална метагеномика. Скоро след това, пълна с идеи, тя желае да анализира възможните връзки между антибиотиците в околната среда и резистентните на антибиотици гени. Изборът й на място за проучването й не е случаен. През 2006 и 2008 г. нейни колеги от института \"Руджер Бошкович\" замерват висока концентрация на азитромицин и еритромицин в този район. По това време Pliva и две други компании в Савски Мароф биват въвлечени в скандал за замърсяване, след като години наред изхвърлят отпадъчни води в околните потоци. Един тях е притокът Горяк, който се влива в Сава и на който местните жители са дали прякора Смрадливеца. Другите две компании са френският производител на мая Kvasac и американската фармацевтична фирма Hospira. Ружа Катич, активист и бивш местен политик от близката община Запрешич, си припомня дългата и ожесточена борба, която води, за да принуди компаниите да почистят Горяк. \"Беше много трудно да убедим местните власти и Министерството на екологията да използват наличните законови разпоредби, за да накарат тези компании да преустановят замърсяването на района\", казва Ружа Катич. Нещата най-накрая започват да се променят, след като през 2007 г. Министерството на земеделието внася наказателна жалба срещу Pliva и Kvasac. Компаниите започват да изливат отпадъчните си води в градската канализация на Запрешич, където те биват преработени в комуналната пречиствателна станция CUP Zajarki.  Станцията няма нужното оборудване за пречистване на вода, замърсена с антибиотици. През 2014 г. обаче Pliva инвестира над 13 милиона евро в собствена пречиствателна станция. Тя е съоръжена с най-модерната технология за отстраняване на активни фармацевтични съставки от отпадъчните води, а именно мембранен биореактор. Оттогава насам компанията твърди, че всички отпадни води се пречистват на място, преди да бъдат изпуснати в канализацията, след което биват пречистени още веднъж от \"CUP Zajarki\" и чак след това се оттичат в Сава от два канала на разстояние от около километър един от друг. През 2016 г. Удикович-Колич избира един от двата канала за своята работа на терен. Тя и нейният екип тестват вода и утайки през цялата година, включително в почивните дни и празниците. Ако мембранният биореактор на Pliva върши работа, нивата на антибиотици трябва да са незначителни. Множество пъти обаче през зимата и пролетта на 2016 г. нейният екип замерва високи концентрации на азитромицин и два макролидни антибиотични странични продукта от производството на азитромицин.  Общинското водоснабдяване и канализация на Запрешич потвърдждава, че Pliva и Hospira са единствените фармацевтични фирми, които изхвърлят отпадъчните си води в комуналната система. Но тъй като Hospira никога не са произвеждали активното вещество азитромицин (факт, потвърден от държавната Агенцията за лекарствени продукти и медицински изделия), замърсяването с антибиотици можеше да идва само от Pliva. Резултатите на екипа, публикувани за пръв път през идната година в списание Water Research, описват нива до 10.5 mg / L - 1000 пъти по-високи от обичайно замерваните в болнични и канализационни отпадни води.  Дори на няколко километра надолу по течението, концентрацията е 20 пъти по-висока от нормата. Контролни тестове нагоре по течението потвърждават, че замърсяването не може да идва от друго място. В изследването сиекипът пише, че \"тези открития, както и високото съдържание на органични, фосфорни и нитратни съединения, открити в отпадъчните води, са показателни за незадоволителното пречистване на отточните води на \"Компания 1\" и за нерегламентираните зауствания\". Още нещо привлича вниманието им: необичайнато промяна според дните на замерванията. Николина Удикович-Колич си припомня, че концентрациите от работни дни като вторник или четвъртък биват ниски. \"Но пробите, взети в събота следобед или в празнични дни, имаха наистина високи концентрации на азитромицин и странични продукти от неговия синтез\", добавя тя. Този \"график\" подхранва спекулациите, че е възможно Pliva да не използва денонощно своя скъп мембранен биореактор, вероятно за да спести от оперативни разходи. Компанията го отрича.      \"Хърватите ни тровят\" По-сериозна заплаха от антибиотиците представляват свръхбактериите, открити в седимента. Екипът, ръководен от Удикович-Колич, намира големи количества бактерии, резистентни към азитромицин. Това обаче е най-популярният антибиотик в Хърватия и се използва за лечение на всичко: от инфекции на вътрешното ухо до болести, предавани по полов път. Според експерти антимикробната резистентност намалява ефективността на азитромицина в хърватските болници. В 30 на сто от случаите се наблюдава неспособност на антибиотика да се пребори с пневмококова инфекция.  Работата на терен хвърля светлина върху това как антимикробната резистентност се \"разпространява\". \"Способността на бактериите да обменят гени е един от основните фактори, които правят изливането на антибиотици в околната среда опасно\", казва Бенгтсон-Палме от Университета в Гьотеборг, коментирайки изследванията на Удикович-Колич. Той допълва, че при \"високи концентрации на антибиотици, какъвто е случаят в изследването от лабораторията на Николина, чувствителните видове бактерии и щамове ще умрат\". А този тип, който оцелее, ще бъде много по-устойчив. \"Оцелелите бактерии могат да обменят резистентни гени с други бактерии, защото това е нещо, в което те са наистина добри. Поставени в стресова ситуация, те реагират с думите: \"Ей съседи, искате ли някои от моите гени\", казва Бенгтсон-Палме. Той обяснява още, че при разпространението на резистентни гени в бактерии, които причиняват заболявания, това води до \"клиничен проблем\". Удикович-Колич и нейните колеги установяват точно такъв проблем. Експерименти, проведени в лаборатория, показват, че множество от резистентните гени, намерени в седимента надолу по течението, все повече \"пренасят\" антимикробна резистентност към патогени. Един такъв пример за патоген е Escherichia coli, който често причинява пикочни и чревни инфекции. Учените казват, че свръхбактериите и отговорните за създаването им гени могат да достигнат до нас в резултат на пиенето на вода, яденето на риба или плуването в заразени реки или езера. Въпреки че пряката връзка между инфекциите със свръхбактерии и антибиотичното замърсяване на околната среда не е лесно доказуема, \"клиничните случаи, които са предизвикали съмнения, са отчетени\", казва Кристоф Люберт, ръководител на Отдела за инфекциозни болести и тропическа медицина в Университетската болница в Лайпциг. Според Аряна Тамбич-Андрашевич, ръководител на отделението за бактериология и болнични инфекции в Университетската болница за инфекциозни болести \"Д-р Фран Михалевич\" в Загреб, дори и косвената връзка може да бъде опасна. Тамбич-Андрашевич дава пример за бактерията Е. Coli, която развива резистентност към клас антибиотици, известни като цефалоспорини, след като влиза в контакт с Kluyvera, бактерия, която рядко причинява инфекции, но често се среща на места в околната среда, които могат да бъдат определени, като \"резервоари от резистентни гени\". По-високите концентрации на антибиотик са доказуемо вредни и за екосистемата. Екипът на Удикович-Колич открива, че замърсяването на отпадни води може да предизвика развитието на аномалии в ембрионите на рибата зебра. През следващите три години екипът от института \"Руджер Бошкович\" публикува своите открития в четири различни научни списания, а резултатите се превръщат в база за поне две големи международни изследвания. През 2017 г. медии в Хърватия докладват накратко за изследването, като се фокусират върху въпроса за антибиотичното замърсяване. Дори медиите в съседна Сърбия отразяват историята, разтревожени от възможността по течението на реката, която преминава границата, преди да се влее в Дунава в сръбската столица Белград, да се носят антибиотици.  \"Хърватите ни тровят\", гласи едно таблоидно заглавие. Въпреки медийното внимание хърватските власти все още не са започнали разследвание на базата на констатираните от Удикович-Колич данни.      \"Независим\" мониторинг Институтът \"Руджер Бошкович\" не е тествал седиментни проби от 2016 г. насам и Балканската мрежа за разследващи репортажи (БМРР) не успя да провери независимо нивата на антибиотици в река Сава. Pliva отказа молбата на БМРР за интервю, но заяви в изявление, че отпадъчните води на завода не са могли да причинят антибиотичното замърсяване, открито от екипа на Удикович-Колич. В съобщението си Pliva подчертават, че реводно се вземат проби \"от отпадъчните води от съоръжението на производствения обект на Савски Мароф и се провежда непрекъснат мониторинг, който показва, че всички установени параметри са в допустимите граници\". От Pliva допълват, че \"редовно се извършва и мониторинг от независими лаборатории по методи, строго определени от оторизирани институции.\" Според тях параметрите отговарят на всички зададени норми и са в допустимите граници. Министерството на околната среда отказа да отговори на въпросите на БМРР относно констатациите на института \"Руджер Бошкович\" или политиките на Хърватия за мониторинг на водата. Наместо това ни насочи към държавното водоснабдително дружество Hrvatske Vode и Държавния инспекторат на Хърватия. Според инспектората последната обща инспекция на системата за пречистване на отпадъчни води в Pliva е извършена в края на 2018 г. Регистрирани нередности няма. Но що се отнася до следенето на нивата на антибиотици в отпадъчните води, държавните институции разчитат на мониторинга, извършен от Националната лаборатория за здраве, околна среда и храни в Марибор, Словения, който обаче се прави по поръчка на самата Pliva. В изявление от Държавния инспекторат се посочва, че \"в Хърватия няма лаборатория, оторизирана да анализира антибиотици\". Според експертите подобно отчитане поражда въпроси за това доколко истински независим и автентичен е този тип мониторинг, след като тестването не се осъществява на случаен принцип и без предупреждение. Според инспектората лабораторията в Марибор прави замервания шест пъти годишно на две определени точки. Едната е мястото, на което отпадъчните води на Pliva се вливат в обществената канализация. Другата е по поречието на Горяк, който вече не се използва за изливане на отпадни води от фармацевтичното производство на компанията.  Нито едно от двете места не е в близост до това, където през 2016 г. учени от института \"Руджер Бошкович\" откриват високи концентрации на антибиотици. От Pliva отказаха да споделят данни от словенската лаборатория, но ни информираха, че резултатите \"потвърждават, че концентрациите на антибиотици винаги са под границата на откриваемост\". Мариборската лаборатория също отказа да ни предостави резултатите. Техен говорител заяви пред БМРР, че тъй като мониторингът е бил поръчан от Pliva, данните също са собственост на Pliva. Държавният инспекторат на Хърватия не отговори на поискането на БМРР за подробни резултати от лабораторията в Марибор. Запитан за това как режимът на мониторинг на Pliva се сравнява с оптималните практики по света, Ларсон от Университета в Гьотеборг казва с нескрита ирония, че \"очевидно не е достатъчно компанията сама да си определя къде се правят замервания\" и да е едноличен собственик на резултатите от тях. Той посочва, че би било по-добре да бъдат заложени така наречените \"пасивни проби\" в отпадъчните води. Това биват устройства или организми, чиято функция е с времето да улавят химически замърсители в околната среда. \"Въпреки че това не е твърде количествен подход, те могат да покажат дали е имало случайно изпускане на замърсители през периода, когато са били заложени на съответното място\", казва Ларсон и добавя, че е задължително да има \"пълна прозрачност\" на методологията за вземане на проби и анализ.  Той заключва, че вероятно са необходими и проверки на място.      Без законови ограничения Въпреки че е важно да има по-ефективен мониторинг, експертите твърдят, че истинският проблем е в регулацията. Тъй като няма законови ограничения за нивата на антибиотици в околната среда, това означава, че производителите на лекарства на теория могат да замърсяват безнаказано. \"Стандартите за качество на водната среда по отношение на макролидните антибиотици (включително азитромицин и еритромицин] не са дефинирани в хърватското законодателство или законодателството на ЕС\", се казва в съобщение на държавното водоснабдително дружество Hrvatske Vode. Липсва регламентация и отновно нивата на антибиотици в отпадъчните води в резултат от фармацевтично производство. В доклад от 2018 г., съставен от Американския център за контрол на заболяванията, британската Научно-иновационна мрежа и Wellcome Trust, експерти предупреждават за опасностите от липсата на достатъчно информация за антимикробната резистентност в околната среда и за производството на антибиотици като цяло. Те пишат, че не само че не фигурират достатъчно данни за количествата активни фатмацевтични съставки, които се произвеждат в глобален мащаб, но няма такива и за това къде точно биват произведени те. Освен това няма приети и международни стандарти за антимикробни нива в отводните води. В доклада също се казва, че е необходима \"по-голяма яснота по отношение риска за здравето на хората, за да могат да се определят приоритетни действия\". Първата независима оценка на това как производителите на лекарства реагират на заплахата от антимикробна резистентност, бива направена миналата година от холандската фондация Access to Medicine. Access to Medicine е организация с нестопанска цел, която лобира фармацевтичната индустрия да прави повече за бедните. Оценката показа, че само осем от 30 анкетирани компании залагат ограничения за антибиотици, изливани в околната среда. Нито една обаче не публикува количествата, които всъщност изпомпват. \"Регулаторните органи в ЕС не изискват тази информация да се прави публично достояние\", казва пред Балканската мрежа за разследващи репортажи Сузане Волф, директор комуникации във фондация Access to Medicine. В Швеция, която е начело в Европа в адресирането на екологичните причини за развитието на антимикробна резистентност в околната среда, правителството възложи на шведската Агенция за лекарствени продукти да лобира на ниво ЕС за по-строг контрол върху замърсяването на околната среда в резултат от производството на лекарства. Съществуващите разпоредби засягат качеството и безопасността на лекарствата, но не и емисиите от фабриките, казва Киа Салин, екологичен съветник в Агенцията за лекарствени продукти. \"Фармацевтичната индустрия е силно против прилагането на такива мерки\", казва Салин. Тя добавя, че от компаниите казват, че са готови да правят доброволни замервания , \"но все още има доказателства за високи нива на фармацевтични вещества в околната среда около производствените обекти, в Европа и чужбина\". Запитана за ситуацията в Хърватия, Салин подчертава важността от независим мониторинг на емисиите от фармацевтичните компании. \"Независимостта трябва да бъде един от основните фокуси\", казва тя и допълва, че вече няколко години се спори по този въпрос \"на редица семинари на международно ниво и нищо не се променя. Промишлеността непрекъснато е против\". В резултат на създадения информационен и политически вакуум, единствените, които се опитват да се справят с проблема са учени и изследователи. През миналия май беше проведено най-голямото глобално изследване по рода си за замерване концентрации на антибиотици. В него бяха взети проби от 200 реки в 90 държави. Алистър Боксал работи като еколог към Университета в Йорк. Той е и координатор и горе-посоченото изследване. Запитан от Балканската мрежа за раследващи репортажи, той казва, че са ясно отчетени данни за замърсяване в резултат от фармацевтичното проиводство в някои африкански и азиатски страни, но не дотолкова в европейските реки. Според него на някои от европейски локации като Дунавския канал във Виена все пак са отчетени \"доста високи\" нива на антибиотици. \"Сравнихме замерените концентрации с допустимите стойности, над които риска за развитие на антимикробна резистентност е висок. В Европа имаше места, където данните бяха над тези прагове\", казва той и добавя, че данните от Европа като цяло все още се анализират. През март от миналата година Европейската комисия прие Стратегически подход на Европейския съюз към фармацевтичните продукти в околната среда, който препоръчва да се предприемат шест действия. Тези препоръки включват: събиране на по-добри данни, намаляване на емисиите, в резултат от фармацевтичното производство и подобряване начина за пречистването на отпадъчните води. Но Волф от фондация Access to Medicine казва, че \"освен, ако посочените действия не бъдат регламентирани, има вероятност ситуацията да не се подобри\". Салин от Агенцията за лекарствени продукти е разочарована от предложената от Европейската комисия стратегия. \"Няма конкретно предложение, за това как да се справим с проблема\", казва тя и добавя, че предложението засяга повече начина, по който \"трябва да обсъждаме проблема през следващото десетилетие\". За Бенгтсон-Палме от Университета в Гьотеборг най-дразнещата част е, че замърсяването на околната среда е най-лесният за разрешаване проблем. \"В сравнение със злоупотребата с антибиотици причината за антимикробна резистентност в околната среда заема по-незначителна роля в общественото здравеопазване и селското стопанство\", казва Бенгтсон-Палме. \"Но от изливането на антибиотици в околната среда единствено поради това, че е малко по-евтино, няма никаква полза\", добавя той. През 2015 г. Бенгтсон-Палме и колегата му Ларсон създават списък на \"максимални нива\" на концентрация, който включва повече от 100 антибиотика. Тези нива са достатъчно високи, за да предизвикат антимикробна резистентност. Идеята е да се подпомогне на регулаторните органи в идентификацията на праговете, над които замърсяването с антибиотици става опасно. \"Ако не можем да направим нищо по въпроса, не мога да си представя, че ще можем изобщо да направим нещо относно злоупотребата с [антибиотици], където става въпрос не само за пари, а и за живота на хора и животни \", казва Бенгтсон-Палме.              ", "date": "2020.02.02", "title": "Хърватската \"река на супербактериите\" поставя под микроскоп замърсяването от фармацевтичната промишленост"}
{"url": "https://www.dnevnik.bg/sport/2020/02/02/4024106_fintut_koito_donese_jult_karton_na_neimar/", "text": "Звездата на \"Пари сен жермен\" Неймар беше в основата на успеха на тима си с 5:0 над \"Монпелие\", но двубоят беше белязан от инцидент, който донесе наказание за футболиста. В момент от първата част бразилецът опита финт (rainbow flick) и това доведе до реакция от страна на съдията Жером Бризар. Реферът привика за разговор Неймар, който започна спор. Впоследствие Бризар показа жълт картон на футболиста на ПСЖ. \"Аз играя футбол, а той ми показва жълт картон. Кажи му, че не може да ми дава жълт картон за това\", обърна се Неймар към съотборника си Марко Верати, който говореше със съдията в тунела след края на мача.", "date": "2020.02.02", "title": "Финтът, който донесе жълт картон на Неймар"}
{"url": "https://www.dnevnik.bg/sport/2020/02/02/4024080_s_goliam_obrat_djokovich_nadvi_tiim_i_grabna_osma/", "text": "Новак Джокович защити титлата си от  Откритото първенство на Австралия  след драматичен успех в пет сета. Във финала сърбинът надви с 6:4, 4:6, 2:6, 6:3, 6:4 австриеца Доминик Тийм и триумфира за осми път в първия за годината турнир от Големия шлем. Рекордьорът по титли в надпреварата се намираше в трудно положения след първите три сета, но съумя да се справи с предизвикателството и да стигне до победата в мача, който продължи малко над 4 часа. \"Някои ужасни неща се случиха в Австралия, в други части на света умират хора заради военни конфликти и един човек, който приемам за мой ментор - Кобе Брайънт, почина миналата седмица. Това е едно напомняне за нас, че трябва да се държим един за друг и да бъдем близко до хората, които ни обичат. Ние сме част от професионалния спорт, но има по-важни неща в живота\", каза Джокович при връчването на трофея. Постижението на сърбина в Австралия е впечатляващо, тъй като той триумфира във всеки от осемте финала, които изигра в Мелбърн. По пътя към успеха  Джокович  загуби едва три сета, като той се превърна във втория тенисист след Кен Розуел с титли от Шлема в три различни десетилетия. Сърбинът вече има 17 титли в турнирите от голямата четворка, като изостава с три от водача Роджър Федерер и е на две от Рафаел Надал. В понеделник Джокович ще се завърне на върха в ранглистата, където ще измести Надал. Тийм пък ще се изкачи с едно място и вече ще е четвърти.    Джокович влезе по-уверено мача. Сърбинът печелеше лесно сервис геймовете, като в първите си три подавания даде общо три точки на Тийм. Джокович прибягваше често до сервис по правата, което му носеше голямо предимство в разиграванията. Сърбинът натискаше бекхенда на съперника, след което обръщаше посоката. Тийм търсеше начин да отговори на предизвикателството и опитваше да играе агресивно, което доведе до много непредизвикани грешки. Във всеки от сервис геймовете на австриеца имаше драма, като той трябваше да полага огромни усилия, за да спечели подаването си. Джокович използва първоначалния си устрем и поведе с 4:1. Постепенно Тийм вдигна нивото си и изравни резултата в геймовете, но се пропука в заключителната част на сета. Джокович се възползва и проби за 6:4, с което затвори сета в своя полза.      След бърза размяна на геймове във втората част сърбинът започна да се чувства некомфортно при разиграванията от крайната линия. Тийм проби за 2:1 и това му даде импулс, който го спаси в шестия гейм. В играта на австриеца се забеляза напрежение и след двойна грешка даде възможност на Джокович да се върне в сета, но сърбинът не се възползва. Той го направи по-късно, когато проби за 4:4. Деветият гейм се оказа решителен за развоя на третия сет. Тийм играеше на върха на възможностите си, докато Джокович беше объркан. Той два пъти просрочи времето от 25 секунди, позволено при сервис, и трябваше да изпълнява втори сервис. Съдията спазваше стриктно правилата, а по-късно Джокович го потупа по обувките и влезе в диалог с него, нервиран от случващото се. Впоследствие Тийм проби и печели втория сет след 6:4.      В началото на третата част Джокович стоеше сковано на корта и се огъваше под натиска. Тийм продължи добрата си игра и серията му от поредни спечелени геймове нарасна на шест, за да поведе с 4:0. Впоследствие австриецът измъкна третия сет след 6:2 въпреки отпора на Джокович в края. В търсене на обрат сърбинът започна положително четвъртата част, като опитът му помогна да се върне в мача. Джокович стоеше близо в резултата до Тийм, изчака възможността и с един пробив вкара мача в пети сет. В него Джокович спечели рано подаването на съперника и поведе с 2:1. Сърбинът имаше моменти, в които трябваше да се измъква от трудни ситуации, но устоя на напрежението. В края Тийм заигра по-агресивно, но Джокович запази преднината си и заслужено стигна до успеха.     ", "date": "2020.02.02", "title": "С голям обрат Джокович надви Тийм и грабна осма титла на Australian Open"}
{"url": "https://www.dnevnik.bg/sviat/2020/02/02/4024118_kak_se_izdiga_bolnica_za_10_dni/", "text": " Как за 10 дни се строи болница за хиляда души - това показва Би Би Си в 60-секундно таймлапс видео. Кадри, заснети от въздуха, показват как е издигната болницата в гр. Ухан, специално построена за справяне със случаите на новия коронавирус. Китайските власти обявиха началото на строителството на 24 януари, а болницата предстои да бъде отворена утре (3 февруари). Досега новият коронавирус е засегнал около 14 хил. души, а жертвите в Китай са над 250. Днес стана известен  първият случай на починал извън страната . Повече за Ухан може да научите   тук.  Как изглежда новият вирус -   тук.", "date": "2020.02.02", "title": "Как се издига болница за 10 дни"}
{"url": "https://www.dnevnik.bg/sviat/2020/02/02/4024115_vse_poveche_durjavi_se_zatvariat_za_kitaici_i/", "text": "Още 3 държави се присъединиха днес към групата, която затвори границите си за китайци и за чужденци, които са посещавали Китай през последните две седмици. Израел, Индонезия и Ирак взеха това решение, а преди това така постъпиха САЩ, Австралия, Сингапур, Нова Зеландия и Виетнам. От Филипините в събота съобщиха за първия смъртен случай от новия коронавирус извън Китай. Властите в съседна Индонезия, където не са регистрирали случаи на заразени, обявиха, че няма да допускат влизане или транзитно преминаване на чужденци, посещавали Китай през последните две седмици - максималният известен инкубационен срок (засега) на вируса. От сряда спират полетите до и от китайски летища, макар че местната Lion Air Group вече прекрати тази дейност. Евакуираните индонезийци бяха посрещнати на някои места враждебно, макар че веднага бяха поставени заедно с екипажа под карантина в отдалечена военна база. Вирусът е убил в Китай над 300 души и е заразил повече от 14 хиляди. Случаи на коронавирус потвърдиха още 25 държави. Ирак постъпи по същия начин, макар че China National Petroleum Corp (CNPC) е сред големите инвеститори в петролния сектор на страната. На извънредно правителствено заседание в Израел премиерът Бенямин Нетаняху обяви, че от 12 часа днес страната затваря границите си за посетилите Китай през последните 14 дни. С един от последните два полета преди влизането в сила на забраната се прибраха служители на посолството в Пекин, които доброволно започват двуседмична карантина. Здравният министър Яков Лицман представи план за извънредни действия и призова, който се е прибрал напоследък от Китай, да остане под домашна изолация. Бюрото по туризма създаде кризисен център за китайските туристи, които са при заварено положение в страната, опитвайки се да организира извеждането им.", "date": "2020.02.02", "title": "Все повече държави се затварят за китайци и пътувалите до Китай"}
{"url": "https://www.dnevnik.bg/bulgaria/2020/02/02/4024130_idnata_sedmica_bulgariia_shte_vurne_na_italiia_purvite/", "text": "Общо 28 контейнера с отпадъци, внесени в България от италианския гр. Салерно, ще бъдат върнати обратно в Италия във вторник и сряда следващата седмица. Това съобщи на пристанище \"Варна-запад\" министърът на околната среда и водите Емил Димитров-Ревизоро, цитиран от БНР. По думите му връщането на контейнерите ще е за сметка на вносителя на отпадъците - италианската фирма \"Дентиче пантелоне\" от Салерно. Той добави, че е създаден координационен център с участието на МВР, прокуратурата, свързаните с МОСВ институции, които контролират вноса на отпадъци от чужбина. Екоминистърът съобщи още, че заради липса на филтри е затворена топлоцентрала, и предупреди, че така ще се постъпва с всички, които не работят по правилата. \"Затворихме наистина една централа. Ще бъдат затворени няколко вносителя, ще въведем драстични правила за брокерите и предполагам, че те ще отпаднат от пазара. Затваряме пристанища, жп входовете на страната и ще изпратим кадри по митниците, където има пунктове за въвеждане в страната. Това се прави с цел да могат да бъдат връщани още на място. Всичко, което е в страната към момента, ще бъде подложено на контрол\", увери Емил Димитров. \"Проблемът е, че вносителите на боклуци, уплашени от действия на прокуратура и МВР, изхвърлят отпадъците по всякакви дерета, за да могат да кажат \"Вижте колко е зле, къде е държавата\". Това обаче показва, че действаме правилно. Много централи има, на които ще им се направи ОВОС и оттук нататък да преценят как ще работят. Заострили сме вниманието към останалите четири мощности, които горят. Искаме да работят, но с филтри и всичко да е наред\", добави той. Контейнерите с отпадъци са част от товар, пристигнал на пристанището във Варна от 9 октомври до 25 ноември 2019 година. Смесеният боклук по документи се води като пластмасови отпадъци и каучук, а съдържа текстилни, стъклени и дървени отпадъци. Варненската Районна прокуратура води досъдебно производство по случая.", "date": "2020.02.02", "title": "Идната седмица България ще върне на Италия първите контейнери с отпадъци"}
{"url": "https://www.dnevnik.bg/photos/2020/02/02/4021796_fotogaleriia_v_kakvo_se_prevrushtat_bunkerite_na_taivan/", "text": "В Тайван се намират десетки останки на изоставени бункери, построени, за да отблъскват инвазия от Китай, в период от историята на острова, когато той е бил под военно положение и непрекъснат страх от нападение. Днес бункерите вече не са необходими за отбрана. Фермерите използват някои от тях за съхранение на инструменти, други са станали част от парковете, а разположените по крайбрежието са интересни места за снимки.", "date": "2020.02.02", "title": "Фотогалерия: В какво се превръщат бункерите на Тайван"}
{"url": "https://www.dnevnik.bg/sport/2020/02/02/4024126_vuv_vihreno_tempo_ronaldo_stigna_kota_50_gola_za/", "text": "Звездата на \"Ювентус\"  Кристиано Роналдо  продължи с впечатляващото си представяне от началото на годината. Португалецът, който на 5 февруари ще навърши 35 години, вкара два гола за успеха на \"Ювентус\" с 3:0 над \"Фиорентина\". И двете му попадения дойдоха от дузпи, а в добавеното време крайния резултат оформи защитникът Матайс де Лихт. Роналдо се разписа в девети пореден мач в Серия А. Португалският нападател е първият футболист на \"Ювентус\" с подобно постижение след Давид Трезеге, който го стори през декември 2005 г. С представянето си срещу \"Фиорентина\" Роналдо вече има 50 гола за \"Ювентус\" във всички турнири. Те бяха реализирани в 70 мача с екипа на \"бианконерите\".      Звездата на тима има 19 попадения в първенството, като е на пет от водача при голмайсторите Чиро Имобиле. Само в последните шест мача той вкара шест гола. От идването си в състава през лятото на 2018 г. Роналдо е най-резултатният футболист в Серия А с 40 попадения.", "date": "2020.02.02", "title": "Във вихрено темпо Роналдо стигна кота \"50 гола\" за \"Ювентус\""}
{"url": "https://www.dnevnik.bg/bulgaria/2020/02/02/4024138_ivan_geshev_za_pitaneto_do_konstitucionniia_sud_za/", "text": "Главният прокурор Иван Гешев увери, че няма личен елемент в питането му към Конституционния съд по въпросите за държавна измяна и разследване на президента, но отказа да отговори на въпроси за разследването, от което бяха оповестени специални разузнавателни средства и замесено името на държавния глава. В началото на миналата седмица Конституционният съд образува дело по искане на Гешев за тълкуване на текстове от основния закон,  свързани с понятието \"държавна измяна\"  и с възможностите за разследване на президента. Ден по-късно прокуратурата  обяви, че има данни за престъпление  на държавния глава, и разпространи подслушвани със СРС разговори. На въпроси за какво е разследването, в което бе замесено името на Румен Радев, и защо беше пуснат записът с него Иван Гешев отговори с нови въпроси и посочи имена на обвиняеми бизнесмени като Васил Божков, Ветко Арабаджиев и др. \"Ние спазваме закона такъв, какъвто е. Твърдения може да има всякакви, защитни тези може да има всякакви от хората, които смятаме, че може би евентуално са нарушили закона\", каза Гешев пред журналисти във Варна. На въпрос дали, говорейки за тези хора, има предвид президента заяви \"Не го визирам\". \"Няма разследване около президента\", каза още главният прокурор и обясни, че се е обърнал към Конституционния съд, защото е бил сезиран от наблюдаващите прокурори по конкретно досъдебно производство, че според тях има нарушение на чл. 103 от конституцията. \"Няма нищо лично в това\", добави Иван Гешев \"Какво трябваше да направя? Да скрия това дело? Да го унищожа\", попита главният прокурор в отговор на въпрос за какво е разследването, от което бяха пуснати СРС-тата. След като журналистите няколко пъти зададоха въпроса, той посочи, че \"Нямам разрешение да коментирам делото\". \"Българската прокуратура няма лични битки, няма лични врагове, българският главен прокурор няма лични врагове. От действията на българската прокуратура са недоволни всички, към които тя се е насочила, за да ангажира тяхната наказателна отговорност и когато българската прокуратура се насочи към това да осигури справедливост и спазване на закона\", заяви още Гешев.", "date": "2020.02.02", "title": "Гешев за питането до Конституционния съд за президента: Нищо лично"}
{"url": "https://www.dnevnik.bg/sport/2020/02/02/4024152_milena_todorova_vpechatli_s_tri_medala_ot_svetovnoto/", "text": "Българката Милена Тодорова впечатли с представянето си на световното първенство за младежи, което се проведе Ленцерхайде, Швейцария. 22-годишната състезателка е единствената, която спечели медал и в трите надпревари при жените. Тодорова завърши втора в индивидуалната дисциплина на 12.5 км, а остана трета в спринта на 7.5 км и преследването на 10 км, което закри първенството. Българката се отличи със силно бягане и загатна за потенциала си. През този сезона Тодорова е в челото в своята категория, като заема десето място с 150 точки.", "date": "2020.02.02", "title": "Милена Тодорова впечатли с три медала от световното за младежи в биатлона"}
{"url": "https://www.dnevnik.bg/bulgaria/2020/02/02/4024161_boiko_rashkov_sudebniiat_suvet_da_proveri/", "text": "Въпросът как се разгласяват СРС е трябвало прокуратурата да си изясни сама за себе си, защото в момента е допуснала такива груби нарушения на закона, че не знам как ще се излезе от тази ситуация.\" Така бившият председател на Бюрото за контрол на специалните разузнавателни средства Бойко Рашков коментира в предаването на Би Ти Ви \"120 минути\" темата с  разпространените от държавното обвинение записи  на разговори на командира на ВВС ген. Цанко Стойков, в които беше замесен и президентът. Рашков посочи, че според Закона за СРС е забранено разгласяването на специални разузнавателни средства. Там е указано, че резултатите, получени чрез СРС, не могат да бъдат използвани за друго освен за предотвратяване, разкриване и доказване на престъпления и за защита на националната сигурност. По отношението на твърдението на държавното обвинение, че според НПК наблюдаващият прокурор може да позволи огласяване на материали по дадено дело, той каза, че двете неща нямат нищо общо. \"Смятате ли, че един прокурор може да се позове на правна норма и да позволи престъпление\", попита Рашков и добави, че разгласяването на СРС от длъжностно лице се наказва с до 5 г. затвор. Изтъкна още, че прилагане на СРС спрямо военен може да стане само с разрешение от военен съд. От съобщението на прокуратурата миналата седмица не се разбира нито кой съд е разрешил прилагане на СРС, нито кой е наблюдаващият делото прокурор от Специализираната прокуратура. Попитан как президент се закача на СРС, Рашков отговори \"по обичайната практика\" - като е започнало подслушване на човек, с когото той често разговаря и така се стига до запис, който се появява след 9 месеца. На въпрос колко далеч достига тази практика, той отговори \"както е удобно на съответните служби\", но направи уточнението, че стои въпросът за спазването на закона. \"По Конституция, ако има данни за извършено умишлено престъпление този (прокурорския) имунитет се снема от Висшия съдебен съвет и аз мисля, че ВСС трябва да разгледа този въпрос\", заяви Рашков. Той призова съвета да провери главния прокурор Иван Гешев за това дали е спазена процедурата по прилагане на СРС. \"Апелирам (ВСС - бел.ред.) да го направят. Въпрос на чест е ВСС да упражни своите правомощия, да провери този случай и да излезе пред обществото със свое решение. Иначе ВСС ще остане в дълг, тъй като само преди месец и половина - два избраха този човек за главен прокурор и на него се залагаше, имаше очаквания\", каза той. \"Какво искаме да кажем с това, което направи Гешев като една от първите си стъпки като главен прокурор? Какво искаме да кажем пред света? Да орезилим държавата\", попита още Бойко Рашков.", "date": "2020.02.02", "title": "Бойко Рашков: Съдебният съвет да провери главния прокурор за изтеклите СРС"}
{"url": "https://www.dnevnik.bg/analizi/2020/02/02/4024043_vlizaneto_v_erm_ii_ne_nosi_promeni_za_borda/", "text": "                         Малко промени в българското законодателство следва да се правят с внесени текстове от депутати между първо и второ четене, какъвто беше случаят с измененията на Закона за Българската народна банка. Това е урок, който политическият елит в България трябваше отдавна да е научил, да не говорим, че тази практика нарушава самия законодателен процес, уреден в Закона за нормативните актове и Правилника за организацията и дейността на Народното събрание. Бурните коментари за валутния борд през последните дни са резултат именно от опита за бърза и непрозрачна промяна  която макар и техническа по своя характер, Българският лев е \"вързан\" за еврото при курс от 1.95583 лева за едно евро. Този курс е резултат от чл.29 ал.1 от закона за БНБ, където е записано, че официалният валутен курс на лева към германската марка е 1 лев за 1 германска марка и чл. 29 ал. 2, където пише, че курсът по ал. 1 се умножава по официалния курс, по който германската марка се е конвертирала към еврото. Никой не е предлагал тези два текста да се променят. Няма отмяна на борда, няма и промяна на курса спрямо еврото. Предложението в парламента е да се създаде нова алинея в чл. 29 (ал. 3), която гласи, че считано от датата на участие на България в Механизма на обменни курсове (ERM II) официалният валутен курс на лева към еврото е равен на централния курс между лева и еврото, договорен с всички страни в еврозоната, Дания и Европейската централна банка, при присъединяването на страната към ERM II. Този текст стъпва на официалната процедура за членство в ERM II, която е приета с Резолюция на Европейския съвет от далечната 1997 г. Всички страни, които са минали през валутния механизъм,в т.ч. Естония и Литва, които също бяха във валутен борд, са го направили по тази процедура. Без подобен текст в закона за БНБ, нямаме правно основание да сме в ERM II. Официалната позиция на ЕЦБ от далечната 2003 г. е, че страни, които имат валутен борд, могат да поемат едностранен ангажимент да запазят своя валутен борд в рамките на членството си в ERM II. Точно така направиха Естония (виж  тук ) и Литва (виж  тук ). Така ще направи и България, като поддържа нулево отклонение от своя фиксиран курс. Поемането на едностранен ангажимент за запазване на валутния борд е ясно разписано в съвместното писмо от министъра на финансите и управителя на БНБ за намеренията на страната да кандидатства във ERM II. Това писмо беше изпратено на 29 юни 2018 г. и с него на практика се стартира  планът  за действие по присъединяване към ERM II. В рамките на една година поетите ангажименти бяха изпълнени, в т.ч.  прегледа  от ЕЦБ на качеството на активите на шест банки, което всъщност дава основания да очакваме зелена светлина за ERM II. Това изглежда е централният въпрос. След като членството в ERM II предполага преговори и взаимно съгласие за централния курс между еврото и лева, то възможно ли е да договорим друг курс? Макар на теория това да е възможно, практически шансовете са минимални. Курсът от 1.95583 лева за едно евро е догма в България. Целият ни път към еврозоната се основава на схващането, че курсът ще остане непроменен. Това е разписано в  Споразумение между Министерския съвет и БНБ  за въвеждане на еврото в България още по времето на Милен Велчев. Така е дефинирана и стратегията на БНБ от 2007 г. за потенциалното участие на българският лев в ERM II. Всички усилия от последните години стъпват на този прост факт - влизаме само при курс от 1.95583 лева за едно евро. Това беше многократно потвърдено от БНБ и Министерство на финансите. Естония и Литва бяха в сходна ситуация и запазиха своите фиксирани курсове непроменени при влизането си в ERM II през 2004 г. Поддържаха ги и до приемане на еврото съответно през 2011 г. и 2015 г. А валутният борд в България работи и това е доказано през годините. През последните дни дискусията се насочи и към вариантите за потвърждаване на мандата на правителството и БНБ за поддържане на курса и осигуряване на законодателна или парламентарна защита от евентуални промени. Лесното решение е да се запише в закона, че България не може да приеме друг курс по време на членството си. Това дава най-високата възможна гаранция, но е най-вероятно неприемливо за ЕЦБ. Ако приемем подобен текст, който се окаже неприемлив за ЕЦБ, всякакви възможности за продължаване на пътя към еврозоната на практика приключват. Това би обезсмислило всички усилия от последната година и половина. Решението на политическите сили беше допълнителната гаранция да не се разписва в закона, а да е под формата на решение на парламента - вече гласувано, което дава ясен мандат за поддържане на курса и забранява на страната да участва в ERM II при курс, различен от 1.95583 лева за едно евро. Остава единствено въпросът дали това решение е приемливо за ЕЦБ? Вече беше публикувано положителното становище на ЕЦБ за законодателната промяна в чл. 29 на закона за БНБ. Ако приемем, че последното решение на Народното събрание касае не законодателната рамка, а просто мандата за преговори и неотстъпване от курса, то има възможност да продължим напред с тази рамка. Важно е да отбележим и някои детайли по самата процедура на влизане в ERM II, тъй като най-вероятно и тя ще предизвика коментари. Самата процедура е тайна, тъй като фиксирането на курс - особено за страни, които не са във валутен борд, има огромно влияние на финансовите пазари. Цялата процедура е тридневна - в даден петък, след затваряне на финансовите пазари, финансовият министър и управителят на БНБ изпращат искането за присъединяване към ERM II, решението от всички страни по процеса, в това число ЕЦБ, се взема в събота, и в неделя се обявява с прессъобщение на ЕЦБ. С други думи, много е възможно в дадена неделя през месец април да прочетем в съобщение на ЕЦБ, както безспорно и на финансово министерство и БНБ, че българският лев вече е част от ERM II. Няма да има последващи стъпки - вече ще е факт, затова и всякакви законодателни промени в този процес се правят предварително.", "date": "2020.02.02", "title": "Влизането в ERM II не носи промени за борда"}
{"url": "https://www.dnevnik.bg/analizi/2020/02/02/4023837_demografiia_na_oblastite_koi_se_stopiavat_nai-burzo/", "text": "                         На фона на икономическия възход и рекордите на пазара на труда през последните години, остава открит въпросът дали България - една от страните с най-негативни демографски тенденции в Европа - ще успее да се справи със застаряването на населението и да трансформира икономиката си така, че тя да продължи да се развива въпреки свитата работна сила. Този въпрос намира множество отговори, тъй като демографските процеси на регионално ниво протичат с много различни темпове, дори в противоположни посоки, и в настоящия текст ще представим няколко от ключовите демографски индикатори, които описват динамиката на регионално ниво. Едностранно негативен е естественият прираст в областите в България - въпреки това има големи разлики между тях (Графика 1). Докато през 2018 г. някои области (столицата, Сливен, Кърджали) се приближават до нулев естествен прираст, то други (Видин, Монтана, Кюстендил) демонстрират подчертано негативни тенденции. Прегледът на динамиката през последното десетилетие също не дава особени поводи за оптимизъм - за последното десетилетие нито една от областите в страната не е успяла да подобри естествения си прираст, а дори и при онези, които се представят най-добре се наблюдава влошаване от поне един процентен пункт в рамките на последните 10 години. Този проблем е особено видим в столицата, която към началото на предишната икономическа криза беше успяла да достигне нулев естествен прираст, но в периода след това той постепенно се влошава (най-вече в резултат на увеличена смъртност).      На фона на отрицателния естествен прираст миграционните процеси са основният фактор, който позволява на част от областите да увеличават населението си. Миграцията в страната (тук представена чрез механичния прираст, Графика 2) обаче е насочена едва към няколко области, докато повечето от тях остават \"донори\" на население. Интересен казус в този контекст е област която традиционно привлича най-голям дял от вътрешната миграция. Причина за това може да се търси в няколко посоки - както в еднократни събития (избори, например, що се отнася до предишни години), така и в трайни фактори като близостта с Турция и относителното подобрение на доходите и условията на живот през последните няколко години. Важно е да отбележим и обстоятелство, че за разлика от естествения прираст при механичния няколко от областите - особено бързо индустриализиращите се Пловдив и Стара Загора например - успяват да забавят и дори да обърнат негативните миграционни процеси.      Струва си да обърнем внимание и на застаряването, тъй като то представлява значителна пречка пред възстановяването на работната сила на областите и може да служи за ориентир за бъдещия натиск върху пенсионната система. Разглеждаме застаряването чрез отношението на хората, които напускат работната сила (на възраст 60-64 години) спрямо тези, които навлизат в нея (на възраст 15-19 години). В нито една област младежите не са повече, а средно за страната през 2018 г. на всеки 100 бъдещи пенсионери се падат по 66 човека, които навлизат на пазара на труда (Графика 3). И тук обаче разликите са значителни - докато области като Сливен, Варна и столицата все още не срещат големи трудности във възстановяването на работната си сила, то за други като Смолян, Перник и Габрово застаряването ще се превръща във все по-голямо предизвикателство в бъдеще.      Подчертано негативните демографски процеси и застаряването на населението несъмнено са сред най-значимите проблеми, пред които ще се изправят българските области в близко бъдеще. На този етап обаче не сме свидетели нито на значителни мерки в посока овладяването им от страна на държавата, нито на чувствителна трансформация на икономиката в техния контекст. В този смисъл, описаните тук тенденции са най-вече белег за предизвикателствата на близкото бъдеще, които ще стават все по-трудни за пренебрегване.", "date": "2020.02.02", "title": "Демография на областите – кои се стопяват най-бързо"}
{"url": "https://www.dnevnik.bg/sviat/2020/02/02/4023652_margo_robi_shte_se_bori_sus_sebe_si_na_nagradite_bafta/", "text": "Жокер\", \"Имало едно време в Холивуд\" и \"Ирландецът\" са фаворитите за наградите на Британската академия БАФТА, които ще бъдат връчени тази вечер. Първият филм има 11 номинации, другите два - по 10. Те ще са и основните претенденти за наградите \"Оскар\" след седмица. Една от големите изненади при БАФТА тази година бе  Марго Роби , която е номинирана два пъти в една и съща категория - за поддържаща женска роля - за участието си в биографичната драма \"Бомба със закъснител\", посветена на един от най-големите медийни скандали, довел до изобличаването и оттеглянето от длъжност на създателя на Fox News Роджър Ейлс през 2016 г., както и за  \"Имало едно време... в Холивуд\" . Скарлет Йохансон също има две номинации, но за водеща и поддържаща роля, съответно за  \"Брачна история\"  и  \"Джоджо Заека\" . В надпреварата за водеща мъжка роля се включват  Хоакин Финикс , Леонардо ди Каприо (\"Имало едно време в Холивуд\"), Адам Драйвър (\"Брачна история\"), Джонатан Прайс (\"Двамата папи\") и Тарън Еджъртън за \"Рокетмен\", където той влиза в образа на Елтън Джон. При жените във водещи роли съревнованието е между  Скарлет Йохансон  (\"Брачна история\"), Чарлийз Терон (\"Бомба със закъснител\"), Рене Зелуегър (\"Джуди\"), Сърша Ронан (\"Малки жени\") и Джеси Бъкли (Wild Rose). Церемонията ще се проведе в \"Роял Албърт хол\". Водещ ще бъде известният телевизионер  Греъм Нортън  (чието шоу се излъчва и по БНТ), ще има и специално изпълнение от \"Цирк дю Солей\". Тазгодишните награди са и десетата годишнина, откакто принц Уилям, херцогът на Единбург, стана президент на БАФТА. Той ще връчи най-високото ѝ отличие - Наградата за цялостни постижения, на продуцента Катлийн Кенеди (която работи по последната трилогия \"Междузвездни войни\").  Извън новините за кино, публиката се вълнува и от това какво ще носи  херцогинята на Кеймбридж Катрин . Двойката ще се появи на церемонията за четвърти път и тази година БАФТА призова присъстващите да носят \"устойчиво\" облекло, писа сп. \"Пийпъл\". Предложенията са те да носят дреха, вече обличана преди, да си наемат или да потърсят винтидж облекло. Този подход няма да е нов за  херцогинята  - та традиционно залага на британски марки, някои от които достъпни и за обикновените хора, както и често носи повторно едни и същи рокли. Лондонският моден колеж, който работи заедно с БАФТА, писа в гида си за церемонията: \"Червеният килим е мощна платформа - когато се покажат пред камерите, целият свят вижда дрехите веднага, анализира ги и ги обсъжда, отделяйки внимание на актьорите, дизайнерите и стилистите, прекарали часове във внимателна подготовка\". \"Целта е наградите да бъдат изцяло  въглеродно неутрални  и работим в посока на това да влияят позитивно върху околната среда. От пътуването и храната, до брандинга и материалите, БАФТА гарантира, че наградите са възможно най-устойчиви\", коментира говорител на Академията пред \"Харпърс Базар\".", "date": "2020.02.02", "title": "Марго Роби ще се бори със себе си на наградите БАФТА тази вечер"}
{"url": "https://www.dnevnik.bg/evropa/2020/02/02/4021438_mujut_s_broshkata_s_paiak_zaradi_kogoto_makron_moje_da/", "text": "Облечен в запазената си марка, костюм от три части с джобен часовник и брошка с паяк, Седрик Вияни води кампания за кметските избори в Париж, разказва \"Ройтерс\". \"Не се променяйте\", казва минувач, докато Вияни разговаря с продавачи и собственици на сергии на Марше Монж, открит пазар в Латинския квартал в Париж. \"Можете да разчитате на това\", отговаря Вияни. Според социологическите проучвания Вияни, на 46 години, математик, станал политик преди три години, е далеч от спечелването на изборите през март. Той обаче може да попречи на усилията на президента Еманюел Макрон да претендира за кметския пост, една от най-големите награди във френската политика, като разцепи вота и така осигури кметската служба на друг.      В неделя Макрон повика Вияни в канцеларията си в Елисейския дворец, за да поговорят за кандидатурата му. През репортери Вияни каза, че няма да се оттегли. По-късно беше изключен от партията. Той беше верен на Макрон и през 2017 г. стана член на парламента от партията на президента. Разбунтува се, когато партията го игнорира и определи Бенжамен Гриво, дългогодишен сътрудник на Макрон, за кандидат за кмет.      Ако вотът се разцепи, според социологическите проучвания основните претенденти ще са идеологическите опоненти на президента - Ан Идалго, настоящият кмет социалист, и Рашида Дати, министър в предишно дясноцентристко правителство. В събота Вияни каза, че зависи от избирателите да решат кой ще стане кмет. За деня на кампанията си Вияни тръгва от своя дом на левия бряг на река Сена с колело под наем. След това тръгва към метрото, за да стигне до пазара. Здрависва се с продавачи и собственици на сергии. Избиратели го питат за тротинетките под наем, пръснати по тротоарите, отрязаните дървета и  транспортната стачка , която вреди на малкия бизнес.      Вияни, който е носител на \"Медала на Филдс\", често наричан нобеловата награда за математика, казва, че ако бъде избран, ще инвестира 5 милиарда евро за зелена програма и ще премести крайната спирка на влаковете на дълги разстояния извън центъра на Париж. \"Харесвам неговата интелигентност повече от всичко друго, неговата оригиналност, и мисля, че е искрен\", отбелязва продавачка. Вияни не е казвал дали има някаква символика зад брошката му. Не за пръв път брошка с паяк влиза в политиката. Бренда Хейл носеше такава, когато, като председател на британския Върховен съд в разгара на дебата за Брекзит, се произнесе, че премиерът Борис Джонсън е действал незаконно като е спрял работата на парламента. \"Да носи паяк, обявявайки новини, които приклещиха премиера, изглеждаше целенасочено\", коментира в. \"Гардиън\".", "date": "2020.02.02", "title": "Мъжът с брошката с паяк, заради когото Макрон може да се провали в Париж"}
{"url": "https://www.dnevnik.bg/razvlechenie/2020/02/02/4024020_nai-komentiranoto_v_dnevnik_rusiia_vasil_bojkov_i/", "text": "1.  Руснаците смятат, че ги санкционират, защото са велика държава  - 420 коментара 2.  Главният прокурор: Васил Божков е задържан в Обединените арабски емирства  - 405 коментара 3.  Прокуратурата обяви, че има данни за престъпление на президента, и пусна подслушвани разговори  - 404 коментара 4.  Украйна подкрепи Полша, че и СССР е виновен за Втората световна война  - 374 коментара 5.  За руските интереси работят в правителството, парламента и водещи медии  - 332 коментара 6.  Гешев: Васил Божков е със седем обвинения, обявен е за издирване  - 271 коментара 7.  Представата на Тръмп, че властта му е неограничена, ще бъде защитата му от импийчмънт  - 265 коментара 8.  Божков обвинен, че е укрил половин милиард лева данъци, конфискували исторически ценности  - 263 коментара 9.  Промяна в закона за курса \"лев - евро\", внесена на тъмно, наложи обяснения постфактум  - 250 коментара 10.  Васил Божков: Опасявам се да се върна в България, не живеем в нормална правова държава  - 244 коментара", "date": "2020.02.02", "title": "Най-коментираното в \"Дневник\": Русия, Васил Божков и СРС-та"}
{"url": "https://www.dnevnik.bg/sviat/2020/02/02/4024070_purvi_smurten_sluchai_izvun_kitai_na_zarazen_ot_noviia/", "text": "Във Филипините е регистриран първи смъртен случай извън Китай на заразен от новия коронавирус, предадоха световните агенции. Починалият е китайски гражданин, роден в град Ухан, който е епицентърът на заразата. Пациентът е бил на 44 години. От 25 януари той е бил изолиран в болница във Филипините, пише БТА. Мъжът е бил партньор на 38-годишната китайка, която беше първият заразен с новия коронавирус във Филипините. Двойката е пристигнала от Ухан във Филипините на 21 януари.", "date": "2020.02.02", "title": "Първи смъртен случай извън Китай на заразен от новия коронавирус"}
{"url": "https://www.dnevnik.bg/evropa/2020/02/02/4024072_novite_vizovi_pravila_na_evropeiskiia_sujuz_vlizat_v/", "text": "От днес влизат в сила променените визови правила на Европейския съюз, съобщава БТА. Правилата улесняват кандидатстването за получаване на виза за ЕС, както и туризма, търговията и бизнеса. Предоставят и повече ресурси за предотвратяване на рисковете от незаконна миграция и заплаха за вътрешната сигурност. Новите правила се прилагат за пътници от всички 105 страни, които имат нужда от визи, за да пътуват до ЕС. Нищо не се променя за страните, които пътуват безвизово до ЕС. Промените няма да засегнат и Великобритания, която вече не е част от ЕС. През 2019 г. те бяха променени, за да предоставят на британските граждани безвизово пътуване до ЕС след Брекзит. Промените засягат краткосрочните визи за 22 страни от ЕС, влизащи в Шенген, както и от асоциирани страни, като Исландия, Лихтенщайн, Норвегия и Швейцария. Единна краткосрочнна виза, издадена от една от тези страни, позволява пътуване из всички останали за 90 дни в който и да 180-дневен период. Промените във визовите правила бяха одобрени от Европейския парламент и Европейския съвет миналия юни. От 2009 г. броят на молбите за виза за ЕС се увеличи с 57% от 10.2 милиона на над 16 милиона през 2018 г. В същото време процедурите за кандидатстване си останаха непроменени от 2010 г. и за ЕС бе необходимо те да бъдат направени по-малко тромави, като се запази същото ниво на сигурност и контрол. Сега цената на издаване на визи се увеличава от 60 на 80 евро. За деца под 6 години е безплатно, а за малолетни между 6 и 12 години ще бъде наполовина от таксата за възрастни, тоест 40 евро. В допълнение сега става възможно страна членка на ЕС да премахне визовите разходи за непълнолетни между 6 и 18 години. Ще има опростяване на процедурата за кандидатстване за визи. Молбите ще могат да се подават до 6 месеца преди планираното пътуване, вместо досегашните 3 месеца. Ще е по-лесно получаването на визи за многократно влизане в ЕС с по-дълга валидност, от 1 до 5 години, което ще спести на често пътуващите време и пари. По отношение на тези визи за многократно влизане в ЕС честите пътници с положителна визова предистория ще получават визи за многократно влизане с постепенно увеличаване на периода на валидност от 1 година до максимално 5 години. В повечето случаи молбите за визи ще могат да се подават директно от пътуващите в страната на пребиваване и ще могат да се попълват и подписват електронно. Досега се приемаха само хартиени молби. По отношение на нелегалната миграция новите правила въвеждат нов механизъм, свързващ визовата политика и сътрудничеството по реадмисия на незаконни мигранти. Европейската комисия ще прави редовна оценка за това как страните извън ЕС сътрудничат по въпросите на реадмисията. Ще се взимат под внимание няколко индикатора, сред които брой на решенията за връщане, издадени на граждани на дадена страна нечленка на ЕС; брой на действителните връщания на хора като процент от броя на издадените решения за връщане; броя на исканията за реадмисия, приети от страната нечленка на ЕС като процент от броя на отправените ѝ искания за реадмисия; нивото на практическо сътрудничество в различните етапи на процедурата по връщане, в това число и съдействие за идентифициране на хората, които са незаконно в ЕС и навременно издаване на документи за пътуването обратно на тези хора. Ако трета страна сътрудничи достатъчно по въпросите за реадмисията, ЕК може да предложи по-великодушно прилагане на някои разпоредби на визовите правила, например по-ниски визови разходи, по-бързо обработване на молбите за визи и издаване на визи за многократно влизане с по-дълга валидност. Тези облекчения трябва да бъдат съгласувани със страните членки.", "date": "2020.02.02", "title": "Новите визови правила на Европейския съюз влизат в сила днес"}
{"url": "https://www.dnevnik.bg/biznes/2020/02/02/4024073_cenite_na_hranite_na_edro_produljavat_da_poskupvat/", "text": "Индексът на тържищните цени, който отразява цените на хранителните стоки на едро, се повиши през последната седмица на януари с 0.5% до 1.605 пункта, съобщава Държавната комисия по стоковите борси и тържищата, цитирана от БТА. От началото на годината повишаването е с 8.01%. Цената на оранжерийните домати се понижи тази седмица с 3 процента до до 2.60 лева за килограм, а цената на оранжерийните краставици се увеличи с 24 на сто до 4.28 лева за килограм. Картофите поевтиняват с 2.7 на сто и се продават по 0.72 лева за килограм. Поевтиняват и морковите - с 18.8 на сто и се търгуват по 0.65 лева за килограм. Цената на зелето пада с 5.2 на сто до 0.55 лв./кг. Червените чушки поевтиняват с 5.6%, средно до 2.72 лева. Ябълките поевтиняват с 6.7 на сто до 1.12 лв./кг. Лимоните поскъпват с 1% и се продават по 2.12 лева за килограм. Бананите се предлагат по 2.15 лева за килограм; портокалите - по 1.30 лв./кг; мандарините поевтиняват с 1.2 на сто - до 1.69 лева за килограм. Кравето сирене поскъпва с 0.6 на сто и се търгува по 6.39 лв./кг; кашкавалът, тип \"Витоша\", се купува по 10.49 лв./кг. Олиото поскъпва с 2% и се продава по 2.05 лева за литър. Пакетче краве масло от 125 грама се продава по 2.19 лева. Пилешкото се търгува по 4.10 лева за килограм на едро в края на седмицата. Захарта поскъпва с 1.6 на сто до 1.30 лв./кг. Брашното тип \"500\" поскъпва с 3.3 на сто до 0.95 лева/кг. Цената на ориза пада с една стотинка до 1.97 лева за килограм. Яйцата се продават средно по 0.21 лева за брой.", "date": "2020.02.02", "title": "Цените на храните на едро продължават да растат"}
{"url": "https://www.dnevnik.bg/bulgaria/2020/02/02/4006843_remontut_na_novata_zala_na_parlamenta_tejko_zabaviane/", "text": "Депутатите от 44-ия парламент, чийто мандат официално изтича през пролетта на 2021 г., ще заседават най-много шест месеца в новата зала в сградата на бившия партиен дом, която трябваше да бъде готова за българското европредседателство през 2018 г. Причината - въпреки че според служители на Народното събрание залата е напълно готова, предстои ремонт на електрическите и климатичните инсталации. Тази дейност ще оскъпи ремонта, който до сега струва между 20 и 25 млн. лв., с  прогнозно още 22.6 млн. лв . Въпреки желанието да се работи в новата зала от началото на 2020 г., това вероятно ще стане през есента, тъй като е необходима подмяна на електрическите инсталации, коментираха от ГЕРБ пред \"Дневник\". Други депутати смятат, че ако има ново забавяне, залата ще се ползва чак през новия мандат - на 45-ия парламент. Според условията в обществената поръчка за ремонт на инсталациите, която още не е приключила, обаче срокът за изпълнението й е до 750 дни, т.е. очаква се забавяне от две години. Ремонтът Идеята за преместване на пленарната зала на парламента в бившия партиен дом, където заседават комисиите и има кабинети е от времето, когато негов председател бе акад. Благовест Сендов (1995 - 1997 г.). За преустройството пари отпусна вторият кабинет на Бойко Борисов, като очакванията тогава бяха цената на ремонта да бъде около 25 млн. лв. Желанието на управляващите бе залата да се използва за българското европредседателство, но тъй като то бе изтеглено с шест месеца заради Брекзит, от парламента се надяваха депутатите да се преместят там от есента на 2018 г. Изпълнител на първия ремонт - преустройството на зала \"Света София\" е обединение \"НС ГРУП\" ДЗЗД. Цената на строителство по договор е 18.4 млн. лв. без ДДС, а при изпълнението имаше едно забавяне заради непредвидената сложност по демонтиране на стария покрив, допълнителните решения за стъкления купол, който бе монтиран, както и ремонтът на бул. \"Дондуков\", който затруднил достъпа. Ремонтът на инсталациите се забави и оскъпи чувствително. Първата обществена поръчка бе провалена, а втората, чието възлагане тече в момента, се оскъпи с над 5 млн. лв. за около 5 месеца. Индикативната стойност се повиши от 17.5 на 22.6 млн. лв. Срокът за изпълнение също де увеличен до 750 дни. Залата Новата пленарна зала е под стъклен купол. Неговата площ е около 500 кв. метра, а стъклопакетът - с два или три плекса, UV защита, филми за звукоизолация и акустика. Местата за депутати са 270, но има възможност и за допълнителни. Креслата са сини като в Европейския парламент. Народните представители ще разполагат с повече място за работа на банките (около 98 см), за да може да ползват лаптопи или таблети. Под банките, които ще са от масив с естествен дъбов фурнир, има система от комуникационни кабели - за зарядно, за пулт за гласуване и за дискусионен пулт. предвижда се те да могат да се изказват от място. Банките са разположени на 12 амфитеатрални реда, денивелацията между които е 1.7 метра. Мокетът е тъмносин, а по стените има мрамор и обшивки от тъмен дъб. Запазени са стари елементи от залата. Ръководството на парламента ще стои на президиум, където има седем места. До него има места за Министерския съвет, президента, вицепрезидента и патриарха на Българската православна църква. Отстрани зад стъклени тераси има места за офисицални гости. За медиите, които отразяват работата на парламента, има предвидени места в отделна зала. Официалният вход ще бъде откъм Ларгото, но има още два входа. Във вътрешния двор вече е изградена нова постройка, в която са фоайетата и асансьорите. След преместването се очаква сегашната сграда да се използва за официални събития.", "date": "2020.02.02", "title": "Ремонтът на новата зала на парламента: \"тежко забавяне\" и сериозно оскъпяване"}
{"url": "https://www.dnevnik.bg/sport/2020/02/02/4018369_kanzas_siti_i_san_francisko_se_vpuskat_vuv_vulnuvasht/", "text": "Тази нощ \"Канзас сити чийфс\" и \"Сан Франциско 49ърс\" се изправят един срещу друг в най-голямото спортно събитие в САЩ и едно от най-чаканите по света -  Супербоул  LIV. Двата тима ще определят шампиона в Националната футболна лига (НФЛ) в  юбилейния 100-тен сезон . Супербоул LIV е много чакан и заради факта, че това е първият мач от 2016 г., в който  не участват Том Брейди и \"Ню Инглънд пейтриътс\"  - шампионите от миналата година. Арена на сблъсъка през 2020 г. е \"Хард рок стейдиъм\" в Маями. За шести път Супербоул се играе на стадиона във Флорида и за първи след 10-годишна пауза. В шоуто на почивката зрителите ще видят Шакира и Дженифър Лопес. Какво предстои на игрището За да стигнат до  мача за титлата  \"вождовете\" от Канзас завършиха на второ място в Американската футболна конференция (AFC) с баланс от 12 победи и четири поражения. В плейофите най-полезният играч за миналия сезон (2018) Патрик Махоумс и съотборниците му победиха \"Хюстън\" (51:31) и \"Тенеси\" (35:24), за да стигнат до мача за титлата. И в двете си срещи \"Канзас\" беше принуден да прави впечатляващи обрати, първо от 0:24, а след това и от 0:10. \"Сан Франциско\" направи най-голям прогрес сред всички тимове в Лигата. Година, след като беше с едва четири победи и 12 поражения, отборът завърши като лидер в Националната футболна конференция (NFC) с баланс 13:3. В плейфоите \"49ърс\" се възползваха от домакинското си предимство, побеждавайки \"Минесота\" и \"Грийн бей\".      Силното оръжие на \"Канзас\" е нападението и показващият все по-разнообразна игра куотърбек Патрик Махоумс. Освен способността си да подава точни подавания, когато е под напрежение или трябва да се движи, Махоумс притежава и физическа сила сам да пробива, когато трябва. През сезона куотърбекът подаде общо 34 тъчдаун паса. \"Вождовете\" разчитат много и на тримата най-търсени играчи от Махоумс по игрището - Травис Келси, Тайрик Хил и Сами Уоткинс. Играта на \"Сан Франциско\" е сходна на тази на \"Канзас\", но в плейофите куотърбекът на тима Джими Гарополо подаде само един тъчдаун пас. \"Когато нещо върви не се променя, такава е нашата философия\", обясни Гарополо след успеха над \"Грийн бей\".      \"Сан Франциско\" има на разположение и силни рънингбекове като Рахим Мостърт и Тевин Коулман. Още по-опасно оръжие е защитата на \"49ърс\", в която личат имената на Ричард Шърман и Ник Боса. Треньорският сблъсък От двете страни на игрището много интересен ще бъде и дуелът на треньорите. Той противопоставя опита и младостта, след като \"Канзас сити\" е воден от 61-годишния Анди Рийд, а начело на \"Сан Франциско\" е Кайл Шанахан (40 г.). Рийд е едно от най-известните имена сред треньорите в НФЛ и считан за един от най-добрите офанзивни специалисти в американския футбол. В кариерата си, която започва в началото на 90-те години, той има само един шампионски пръстен от Супербоул XXXI (1997), когато е офанзивен координатор на \"Грийн бей пакърс\". С 221 победи Рийд е наставникът с най-много успехи, който никога не е печелил Супербоул като старши треньор. Съперникът Кайл Шанахан е третият най-млад треньор, извел отбора си до Супербоул. Единствените в историята на американския футбол, който са били по-млади от 40-годишния специалист, са Шон Маквей (32 г.) и Майк Томлин (36 г.), който дори печели отличието през 2008 г.      Пред Шанахан стои и друго предизвикателство, след като той може да повтори постижението на баща си Майк Шанахан, който извежда \"Денвър бронкос\" до титлата в Супербоул в две поредни години 1998 и 1999. Шанахан старши има шампионски пръстен и с \"49ърс\", където е офанзивен координатор през 1995 г. В историята на НФЛ никога не е имало баща и син, които печелят Супербоул.", "date": "2020.02.02", "title": "\"Канзас сити\" и \"Сан Франциско\" се впускат във вълнуващ дуел на Супербоул LIV"}
{"url": "https://www.dnevnik.bg/bulgaria/2020/02/02/4024078_menda_stoianova_prez_2018_g_bulgarite_sa_dali_nad_1/", "text": "За 2018 г. залозите само за тази лотарийна игра (\"Национална лотария\" - бел.ред.) са над 1 млрд лева\", съобщи председателят на бюджетната комисия в Народното събрание Менда Стоянова пред БНР. Тя говори за \"търкането на билетчета\", коментирайки обвиненията срещу бизнесмена Васил Божков и промените в законодателството, свързано с хазарта. Над 1 млрд. лева български граждани, обикновено с нисък икономически статус, са дали за тази игра. Това има своите социални последици, а и икономически, обобщи Стоянова. Според нея именно социалните последици са една от причините да се иска одържавяване на този бизнес. \"Не е проблематично\" минаването на лотарията в държавни ръце, каза Стоянова и добави, че това било практика в Европейския съюз, потвърдена с решение на европейския съд. Миналата седмица парламентът прие на първо четене предложени от Валери Симеонов (НФСБ) промени в Закона за хазарта, които предвиждат  само държавата да организира лотарийни игри . Попитана защо пет години държавата не е разбрала, че губи пари, след като сега прокуратурата казва, че Божков е ощетил хазната с около 500 млн. лева от неплатени такси, Менда Стоянова посочи като отговорна единствено Държавната комисия по хазарта. \"Комисията по хазарта формално се намира на подчинение на министъра на финансите. В закона правомощията му да я контролира са сведени до нула\", е нейното мнение. Според нея въпросът за отговорността ще бъде изясняван тепърва от прокуратурата. Влизане в ЕРМ 2 до месеци Председателят на бюджетната комисия коментира и темата за влизането в т.нар. чакалня на еврозоната - ЕРМ 2, и фиксирания курса лев-евро. \"Европейската централна банка каза, че вече имаме пълно съответствие на законодателството и смятам, че е въпрос на няколко месеца да финализираме този процес\", каза Стоянова. Тя увери, че няма опасност страната да се присъедини към финансовия механизъм при курс на лева, различен от фиксирания сега. Гарант за това бил парламентът. \"Никой до момента не е предявявал каквито и да било претенции или искания за курса, който България има от 23 години\", посочи Стоянова. Тя изтъкна, че страната е една от най-стабилните във фискално отношение и определи като неистина твърдения, че има вероятност валутният борд да падне при присъединяването към ЕРМ 2.", "date": "2020.02.02", "title": "Менда Стоянова: През 2018 г. българите са дали над 1 млрд. лв. за лотария"}
{"url": "https://www.dnevnik.bg/sport/2020/02/02/4024077_guardiola_shte_buda_obiaven_za_proval_v_siti_ako_ne/", "text": "Престоят на Хосеп Гуардиола в \"Манчестър сити\" ще бъде приет за провал, ако тимът не спечели Шампионската лига. Това смята мениджърът на \"гражданите\", според когото всички очи на феновете са отправени към липсващия трофей от най-значимия клубен турнир. \"Миналата година беше изключителна за нас, но хората казват: \"Ти не спечели Шампионската лига\". Това е критерият, по който ще бъда съден. Ако не я спечелим в последния ми период тук, тогава ще съм провал\", каза Гуардиола преди гостуването на \"Сити\" на \"Тотнъм\". Испанският специалист е в отбора от 2016 г., като и в трите години досега \"гражданите\" стигнаха до четвъртфиналите в турнира. През този сезон  \"Сити\" е далеч зад \"Ливърпул\" в борбата за титлата във Висшата лига  и ще може да съсредоточи усилията си в Шампионската лига. В осминафиналите \"гражданите\" ще се изправят срещу \"Реал\" (Мадрид). Под ръководството на Гуардиола тимът от Манчестър триумфира два пъти в първенството през 2017-18 и 2018-19, като успехите бяха белязани от рекорди. \"Сити\" държи върховите постижения за най-много победи в един сезон (32), най-много точки (100), най-много голове (106) и най-добра голова разлика (79). С Гуардиола \"Сити\" спечели веднъж ФА къп и два пъти Купата на лигата, като тимът се класира за третия си пореден финал в надпреварата.", "date": "2020.02.02", "title": "Гуардиола: Ще бъда обявен за провал в \"Сити\", ако не спечеля Шампионската лига"}
{"url": "https://www.dnevnik.bg/citat_na_deniia/2020/02/02/4024082_citat_na_denia_srs-tata_s_prezidenta_udovletvoriavat/", "text": "\"Всички ние чухме и прочетохме какви са разговорите, които не знам дали дават основание за извод, че президентът е направил някакво нарушение на закона, но така или иначе удовлетворяват общественото любопитство.\" Така председателят на бюджетната комисия в парламента Менда Стоянова коментира разпространените от прокуратурата записи със специални разузнавателни средства на разговори на шефа на ВВС ген. Цанко Стойков, един от които е с държавния глава. Ден след като държавното обвинение разпрати до медиите записите със СРС, главният прокурор Иван Гешев каза, че това не били СРС-та.", "date": "2020.02.02", "title": "Цитат на деня: СРС-тата с президента удовлетворяват общественото любопитство"}
{"url": "https://www.dnevnik.bg/video/2020/02/02/4024164_iovo_nikolov_prokliatieto_na_prehoda_e_che/", "text": "   Още Държавна сигурност е следила Божков за игра на комар, разказа той, говорейки за обвиненията срещу бизнесмена с интереси в хазартния бизнес. Разказа и че той винаги е странял от светлината на прожекторите и затова е давал малко интервюта, но същевременно винаги се е обграждал с политици.", "date": "2020.02.02", "title": "Йово Николов: Проклятието на прехода е, че прокуратурата никога не стига до кукловодите"}
{"url": "https://www.dnevnik.bg/kultura/2020/02/02/4023182_sofiia_vidiana_v_starite_bulgarski_filmi/", "text": "Фотографии от работния процес на филми, заснети в столицата, ще представят в изложба организаторите на тазгодишното 24-о издание на Международния филмов фестивал \"София филм фест\", който ще се проведе в дните между 12-22-31 март. Снимката е от снимачния процес на филма \"Бариерата\" на режисьора Христо Христов с участието на Инокентий Смоктуновски", "date": "2020.02.02", "title": "София, видяна в старите български филми"}
{"url": "https://www.dnevnik.bg/photos/2020/02/02/4021884_fotogaleriia_200_evro_za_kilogram_kafe_sus_sljunka_ot/", "text": "В богатата на вулканични почви провинция Итаси в Централен Мадагаскар расте рядък ароматен сорт кафе, любим и на хората, и на прилепите. А хората го харесват още повече, ако кафето е изплюто от прилепи. Слюнката на прилепите придава на кафените зърна уникален мек вкус, твърдят почитателите на ободряващата напитка. Това повишава търсенето на кафето от сорта бърбън и цената му достига близо 220 евро за килограм.", "date": "2020.02.02", "title": "Фотогалерия: 200 евро за килограм кафе със слюнка от прилеп"}
{"url": "https://www.dnevnik.bg/kultura/2020/02/02/4023768_otkus_ot_iordan_radichkov_v_spomeni_na_suvremennici_na/", "text": "                         Излезе от печат дългоочакваният ни сборник със спомени за голямия български писател Йордан Радичков. В него читателят ще открие истории на хора като Крикор Азарян, Григор Вачков, Татяна Лолова, Доньо Донев, Георги Чапкънов... и много, много други общественици. Съставителство, предговор, бележки Мария Младенова Днес Негово човешко величество Йордан Радичков има рожден ден. От доста време мъдрецът се е смълчал, в голямата говорилня не иска думата, защото знае като никой друг в днешната ни литература нейната необикновена цена. Знам, че добрата енергия на читателите му, които мигом се озаряват, щом чуят библейското му име, го спасява в безвремието, безсърдечието и безсрамието, в което всеки от нас мърда като попова лъжичка. По пладне някъде, навръх Никулден, на Малката Коледа, както старите хора наричат този голям християнски празник, Йордан Радичков за първи път в седемдесетгодишния си живот стана кръстник. Не на едно, на три или на пет деца - а на 55 сирачета, дошли чак от село Гаврил Геново в столичната черква \"Св. св. Кирил и Методий\". Ококорените чернооки циганета, изсипали се като два тона слънчогледово семе от автобусите, наети от фондацията за социално подпомагане \"Свети Никола\", веднага впериха поглед в писателя, за когото бяха само чували. И виждали по телевизията. Йордан Радичков, с подкосени от вълнение нозе, щръкна като необикновена птица сред този рояк от истински двуноги врабчета. Отец Анатоли Балачев излезе пред храма и приветства с доб­ре дошли тази нежна орда от дечица. След което хвана под ръка своя свят брат Йордан и го поведе да го въведе в черквата. Но не би. Писателят бе тутакси разпознат и людете, без да подозират повода, който бе довел известния писател в тази \"народна\" църквица, започнаха до го поздравяват, да го здрависват, по-смелите и да го прегръщат, а някои се втурнаха да му целуват ръката. Радичков стоеше досущ като голямо, неразбиращо и объркано дете, бършеше избликналите си сълзи и шепнеше: \"Но как така... Моля ви! Моля ви! Какво правите... Моля ви!\" Народът разпозна своя мъдрец, своя свят чиляк и се на­хвърли като невидял върху му, върху крехката му птича осанка, сякаш благословията му беше по-важна за момента от всичко друго, което ги заобикаляше. Сред възклицанията \"Господин Радичков, откога мечтая да ви видя на живо!\", \"Господин Радичков, не се познаваме, но аз ви зная отдавна, да сте ни жив и здрав!\", \"Господине, дойдох специално заради вас, четох във вестника, че тук ще кръщавате децата...\", \"Хвала! Хвала на такива българи като вас, дайте да ви прегърна!\" Йордан Радичков стоеше, огрян от святата светлина на всенародната признателност и любов, и неловко се опитваше да запристъпва сред морето от богомолци към купелите със светена вода. Празникът най-сетне започна. Радичков стоически издържа и силното вълнение, и дължината на проточилия се ритуал, и любопитството на случайните зяпачи, и зяпналите в него за всяка подробност журналисти, и окупацията на обективите на телекамерите, и смиреното присъствие на сиромасите, които висяха безцелно, но на топло в храма, както и атаките на графоманите, които дочакаха реда си, за да му подарят свои книжлета със заръката непременно да ги прочете. Децата на България, изоставени от своите родители, се множат непрекъснато. Повечето от тях са роми. Но всички заедно живеят назаем, който ще плащат цял живот. С най-интимни лихви. И този доживотен данък се нарича самота. Самотността на сиротните души сред сбирщината от чужди хора. Петдесет и пет от тези сироти в този ден се сдобиха с духовен баща, със свой ангел-хранител. Ритуалът трябваше да се извърши в храм-паметника \"Александър Невски\", но неговото настоятелство поискало по 50 лв. на дете, за да се извърши свещеното кръщение. Радичков знаеше за отказа и бе до дъно оскърбен. Въпреки че всенародното опиянение от присъствието му в черквата го омая, извиси и отново смали, макар че детското възхищение го омагьоса с чернооката си закачливост и го освети целия отвътре. Лицето му обаче остана лице на човек, който е угнетен от чуждия грях, но изпитващ болезнена вина, че е безпомощен да му се противопостави, да го предотврати. Поне като известен българин и популярен писател. Отказът на Светия синод, който стопанисва храм-паметника, на дело бе отказ тези ничии чеда да бъдат приютени в лоното на вярата. Защото и без друго там кръщения не се извършвали. А най-вече не се намерил някой луд да извади 55 пъти по пет десетачки, за да нахранят за цял живот с катедрални спомени всяка една от тези 55 врабчови човчици, тази шумна, но гладна за добрина и ласка, иначе говореща нашия български език врабчова дружина. По-малките циганета не уловиха оскърблението, но и по-големите знаеха за какво иде реч, но не се впечатлиха, че отново са пренебрегнати. Защото бяха привикнали да бъдат пренебрегвани. И редовно унижавани. Нестройният хор от \"джиф, джиф\", \"джиф\" за малко млъкна. Докато траеше ритуала. След това отново се разжужа и радостно се изсипа пред портите на църквата. Децата бърбореха, пипаха своите осветени кръстчета, не млъкваха нито за миг и непрекъснато мешаха своя врабешки език с езика на Радичков, който твърди в книгите си, че това врабешко възклицание \"Джиф! Джиф! Джиф!\" означавало \"Жив, жив, жив съм!\". Не е нужно непременно да си циганин, за да сториш някому цигании. И най-чистият българин, и най-големият чистник може да бъде голям мръсник. Както и не е нужно да си непременно хрисим човек, доказан человеколюбивец или честен християнин, за да се чувстваш оскърбен, когато оскърбяват другите. Радичков отново уми лицето на Богородица. Както го е сторвал с иконата на Дева Мария като дете, на всяка Голяма Коледа, насред затрупаното със сняг село, с кладенчовата вода, под строгия изпитателен, но много топъл поглед на майка си. И пред димящия сред пара език на вярното домашно куче. Този път Радичков уми лицето на България. Пред погледа на Богородица. И успя да избърше сълзите на 55 сирачета. И нейните сълзи по нас, които умеем да плачем, но не умеем да утешаваме. Защото познаваме страданието, но не припознаваме съ­страданието...", "date": "2020.02.02", "title": "Откъс от \"Йордан Радичков в спомени на съвременници\" на Мария Младенова"}
{"url": "https://www.dnevnik.bg/sviat/2020/02/02/4024085_ruskiiat_patriarh_poiska_da_se_vpishe_bog_v/", "text": "Докато в Русия се подготвят предложените от президента Владимир Путин промени в конституцията на страната, патриарх Кирил се включи с идея в основния закон да бъде вписана и вярата в Бог. Според него може да се започне дискусия за това как вярата формира нравствеността - \"и личната, и обществената, и политическата\". Според патриарха на Москва и цяла Русия вярващите трябва \"да се молят и трудят\", за да бъде вписано в преамбюла на конституцията споменаването на Господ. Причината била, че мнозинството хора в страната вярвали в Бог - \"било то християни, мюсюлмани или последователи на други изповедания\". \"Щом в химна може да има текст \"Пазена от Бога родна земя\", защо това да не се каже и в нашата конституция\", попита Кирил след служба в московския храм \"Христос Спасител\". В момента встъпителната част от конституцията на Руската федерация звучи така: \"Ние, многонационалният народ на Руската федерация, съединени от общата съдба на нашата земя, утвърждавайки правата и свободите на човека, гражданския мир и съгласието, съхранявайки исторически установилото се държавно единство, изхождайки от общопризнатите принципи на равноправие и самоопределение на народите, почитайки паметта на предците, предали ни любов и уважение към Отечеството, вяра в доброто и справедливостта, възраждайки суверенната държавност на Русия и утвърждавайки непоклатимостта на нейните демократични основи, стремейки се да осигури благополучие и процъфтяване на Русия, изхождайки от отговорността за своята Родина пред сегашните и бъдещи поколения, осъзнавайки се като част от световната общност, приемаме Конституция на Руската Федерация.\" Президентът говори за промени на 15 януари, законопроектът за поправки в конституцията бе внесен от Путин на 20 януари и вече е приет на първо четене. Той обяви, че ще реши дали да ги подпише след окончателното им одобряване в парламента, след като руснаците гласуват за тях. Но това няма да е референдум (такъв в Русия не е имало от 1993 г. - за текста на сегашната конституция), а гласуване с консултативен характер. След изказването на патриарха в събота веднага се появиха коментари, че предложението е историческо по характер и може текстът \"вяра в доброто и справедливостта\" да се промени на \"вяра в Бог, доброто и справедливостта\". Изказва се и съжаление, че след трагичните събитие от есента на 1993 г., когато танкове, изпратени от президента Борис Елцин, стреляха срещу сградата на бунтовния парламент в Москва, църквата и нейните служители са били принудени да се въздържат от политически изказвания. Инициативата на Путин обаче откривала възможност за \"избяване от наследството от 90-те години\", включително от най-главното - духа на основния закон, който бил поставен в пълно съответвствие със западната либерално-светска идеология, която малко се отличавала от дотогавашната съветска. Сега трябвало да се отреди достойно място на вярата, религиозните, културните и семейните традиции, \"благодарение на които беше създадена Велика Русия като държава цивилизация\".", "date": "2020.02.02", "title": "Руският патриарх поиска да се впише Бог в конституцията"}
{"url": "https://www.dnevnik.bg/sviat/2020/02/01/4023692_tri_puti_poveche_pari_sa_otkradnati_s_kriptoizmami/", "text": "Криптоизмамници са спечелили дигитални пари на стойност 4.3 млрд. долара през 2019 г. - над трикратно по-добър резултат, отколкото през 2018 г. Това сочи последният доклад на фирмата  Chainanalysis , изготвяща оценки на блокчейн технологиите. Изследването \"Състоянието на криптопрестъпленията през 2020 г.\" показва, че измамниците все още се възползват от факта, че мнозина не познават начина, п който работят криптовалутите - информацията им стига до предполагаемия потенциал за \"бързо забогятяване\". Предлагане на фалшиви токени, схеми за изнудване и фалшиви услуги, обещаващи да заличат следите на участниците, като смесят токените им с тези на други участници, са част от съществуващите измами. Текстът обаче отличава Понци схемите, които подмамват мнозина да инвестират в несъществуваща компания. Оказва се, че 92% от задигнатите средства са прибрани с такива схеми. Една отделна Понци схема в Китай, на стойност 2 млрд. долара, може да се окаже една от най-големите в историята, базирана на фалшивите токени PlusToken. Изглежда, над 3 млн. души - повечето от които в Китай, Южна Корея и Японя - са били убедени от изкусна маркетингова кампания в платформата за съобщения WeChat да инвестират в PlusToken, купувайки с популярните валути BitCoin и Ethereum. Следите са заличени с десетки хиляди трансфери на криптовалутата.", "date": "2020.02.02", "title": "Три пъти повече пари са откраднати с криптоизмами през 2019 г."}
{"url": "https://www.dnevnik.bg/istorii_na_denia/2020/02/02/4023695_italianecut_koito_gotvi_katalunska_hrana_v_restoranta/", "text": "                         - Аз съм от многолюдно семейство, в което винаги много време се е посвещавало на готвенето и яденето. И от малък много обичах да се мушна в кухнята, защото ми харесваше повече да участвам в готвенето, а не в сервирането. Когато станах на 14 г., баща ми ми даде идея да се запиша в кулинарното училище, защото виждаше, че много ми харесва готвенето. А когато си млад, понякога не знаеш какво решение да вземеш и имах големия късмет баща ми да каже: запиши се там. И оттогава не съм излизал от кухнята. - На 18 години завърших училище и исках да пътувам по света да се запозная с различни кухни и да науча различни езици. А специалността ми като готвач ми помогна да пътувам и да науча много неща. Първо отидох в Англия, после във Франция и накрая отидох в Испания с идеята да остана една година. А вече съм 18 години там. - Звездите са дадени на ресторанта. Моят ментор и собственик има общо 12 звезди. А това е отличие, което трябва да се подновява всяка година. В днешно време има много различни отличия, но \"Мишлен\" е най-старото и най-престижното. Ние никога не знаем кога идват да наблюдават работата ни от гида и затова всеки божи ден всичко трябва да бъде еднакво добро. - Да, но в момента освен ресторанта в Барселона да направя друг ми идва вповече. А истината е, че аз \"Ласарте\" го чувствам като мой. Имам голям късмет собственикът да е човек, който много обича гастрономията и ми оставя свобода на действие в кухнята. Барселона е много голям пазар и едно от най-магичните места за един готвач. - Тъй като имаме от всичко по малко, има хора, които идват да опитат конкретни ястия от менюто, а други казват, че ще ядат каквото им сготвя аз. - Нашата работа е търсене на най-доброто. Стремим се да готвим с най-добрите продукти на пазара, за да може нашите клиенти да се насладят на това, което умеем да правим. Винаги казвам, че се надявам те да се наслаждават на храненето толкова, колкото ние, докато го приготвяме. - Няма разлика. Ние приготвяме блюда с най-различни съставки и непрекъснато променяме менюто. Ясно е, че в нашите блюда имат силно присъствие каталунските продукти, но никога не преставаме да намигаме както на Италия, така и на Страната на баските (откъдето е собственикът на ресторанта). - Това явление много усложнява живота на готвачите, защото трябва много да внимаваме, когато им поднасяме храна. Тук са намесени не само концепции за здравословно хранене, но и религиозни идеи, здравословни въпроси, свързани с алергии, и т.н. И тъй като нашите блюда стават все по-комплицирани, трябва много да внимаваме. Но същевременно съзнаваме, че това реално се случва в съвременния свят и трябва да сме готови да го посрещнем. - Сега тенденцията е да се предлага кухня, която е все по-проста и смилаема. Да се махне всичко, което е излишно, да се обърнем към традицията и да имаме винаги предвид устойчивостта на продуктите. - Трябва да сме благодарни, че има толкова продукти, че в наши дни всеки се интересува от кухня и от готвене. Смятам, че това е много добре. Това е моята професия и тя се радва на голямо внимание. Но същевремно се нанасят и известни щети, защото телевизията не е реалният живот. Така се получава, че младите хора в наши дни остават с впечатлението, че кухнята е едно нещо. А тя е много неща и да готвиш е много красива работа, но същевременно и много тежка. Трябва да се отделя много време, което отнема от това, което човек иска да посвети на семейството и приятелите си. -Да, лошото е, че рядко се задържам там. Но когато съм вкъщи, аз готвя. Много се пазя и въпреки това не успявам напълно. Много обичам да ям и затова гледам във всеки свободен момент да спортувам.", "date": "2020.02.02", "title": "Италианецът, който готви каталунска храна в ресторанта на баск"}
{"url": "https://www.dnevnik.bg/bulgaria/2020/02/02/4024091_zdravka_kalaidjieva_nabljudavame_posiagane_na/", "text": "Това, което наблюдаваме в момента, е посягане върху държавността.\" Така бившият съдия в Европейския съд по правата на човека Здравка Калайджиева обобщи последните действия на прокуратурата около огласяването на записите със СРС на разговор на командира на Военновъздушните сили ген. Цанко Стойков с президента. \"Според прокуратурата  едно \"Мхм\"  може да бъде квалифицирано като нарушение на конституцията и държавна измяна. (...) Това е смешно и хората го разбират\", коментира записите Калайджиева. Тя обаче посочи по-голямата опасност - безконтролността на държавното обвинение. Калайджиева повдигна въпроса дали събирането и оповестяването на СРС-тата съответстват на закона. Изтъкна, че военен, какъвто е командирът на ВВС, може да бъде разследван само от военна прокуратура, а не от специализираната, откъдето дойдоха записите. Посочи и че по закон СРС, които не са обект на по-нататъшно разследване, се унищожават след 6 месеца. \"Това нещо е било задържано, струва ми се, в рамките на 9 месеца и сега се огласява независимо от забраната да се огласява подобна информация\", обясни тя. По думите ѝ се наблюдава ситуация, при която дали, кога и как някой ще бъде привлечен към наказателна отговорност е въпрос на избирателни решения на прокуратурата. \"Някак си всички очакват от прокуратурата да се произнесе по законността. Време е да се разбере, че прокурорът може да повдига спорове за законност, но съдът решава кое е законно и кое не\", напомни Калайджиева. Тя коментира и питането, което  Гешев отправи до Конституционния съд  по въпроса за понятието държавна измяна и може ли да бъде разследван президентът. \"Главният прокурор е свободен да поиска каквито и да желае тълкувания от Конституционния съд, неприятното в случая е, че тази тема като че ли е добре разработена. Ако на него не му е ясно дали едно действие съставлява държавна измяна, по този въпрос има както практика, така и теория. Това обаче не пречи главният прокурор, ако пожелае, да попита отново\", каза Калайджиева. Неконтролируем апогей на правомощията на прокуратурата Здравка Калайджиева посъветва юристите, които подкрепиха Иван Гешев при избора му от ВСС, да преосмислят позицията си. \"Надявам се тази преценка да се преосмисли както от ВСС по отношение на професионалната етика, така и от Народното събрание дали тези действия подронват съдебната власт\", каза тя и добави, че се е стигнало до \"неконтролируем апогей на правомощията на прокуратурата, такива, каквито са днес\". Тя изтъкна, че прокурорите имат статут на несменяемост и безконтролност, и посочи, че резултатът е в множество дела срещу държавата и присъждане на обезщетения, които в крайна сметка данъкоплатците плащат. Припомни делото \"Колеви срещу България\" и посочи, че практическата възможност за разследване и търсене на наказателна отговорност на главния прокурор в момента е твърде ограничена. Според Калайджиева е време за промяна в конституцията, така че функциите на прокуратурата и съда да бъдат ясно очертани в основния закон. \"Време е в конституцията да се запише, че съдилищата изпълняват правосъдието и да се запишат ясно функциите на прокуратурата. Не може прокуратурата да разпорежда на държавни органи какво да правят. Тя може да повдигне въпроса пред съд, но не и да разпорежда\", каза Калайджиева. \"Не само гражданите, но и политиците, изглежда, очакват правосъдие от прокуратурата. Там е работата, че прокуратурата не може да раздава правосъдие, тя не е съд\", напомни тя.", "date": "2020.02.02", "title": "Здравка Калайджиева: Наблюдаваме посягане върху държавността"}
{"url": "https://www.dnevnik.bg/sviat/2020/02/02/4024169_policiiata_zastrelia_muj_v_london_pri_teroristichen/", "text": "Полицаи са застреляли мъж в Южен Лондон при инцидент, който британската полиция определи като \"свързан с тероризъм\" и при който с нож са намушкани няколко души. \"На този етап се смята, че няколко души са били намушкани. Обстоятелствата се оценяват. Инцидентът е обявен за терористичен\", заявиха от полицията в Туитър. В микроблог мрежата бяха публикувани и няколко любителски видеозаписи от мястото на инцидента. Полицията по-късно съобщи за двама ранени. \"Благодаря на всички служби, които реагират на инцидента в Стрийтъм, който полицията вече обяви за свързана с тероризма\", написа в Туитър британският премиер Борис Джонсън.    \"Терористите се стремят да ни разделят и да унищожат начина ни на живот - тук в Лондон никога няма да им позволим да успеят\", каза в изявление кметът на британската столица Садик Хан, цитиран от \"Ройтерс\". Последният подобен инцидент в Лондон беше през ноември 2019 г., когато полицията застреля мъж, облечен с фалшива бомбена жилетка, който намушка и уби двама души и рани още трима, преди да бъде свален от странични наблюдатели. в инцидента в Южен Лондон, съобщи българското Министерство на външните работи и посочи, че случаят се разглежда към момента като терористичен акт. Българското посолство в Лондон следи ситуацията и е в контакт с местните власти. При необходимост българските граждани могат да се свържат с дипломатическата мисия на телефони: +44 20 7581 3144, +44 20 75849400, се посочва в съобщението.", "date": "2020.02.02", "title": "Полицията застреля мъж в Лондон при терористична атака"}
{"url": "https://www.dnevnik.bg/sport/2020/02/02/4024178_fotogaleriia_radost_i_emocii_v_golemiiat_triumf_na/", "text": "Новак Джокович вдигна титлата на Australian Open след   и пет сета срещу Доминик Тийм. 26-годишният австриец беше близо до първи триумф в турнир от Големия шлем, но допусна обрат.", "date": "2020.02.02", "title": "Фотогалерия: Радост и емоции в големия триумф на Джокович в Мелбърн"}
{"url": "https://www.dnevnik.bg/bulgaria/2020/02/01/4023683_kakvi_dinozavri_sa_jiveli_po_bulgarski_zemi/", "text": "Преди 83 милиона години на територията на България са живели динозаври. Преди няколко години група палеонтолози са открили край Трън кости от няколко различни вида динозаври. Какво точно е открито разказа пред БТА Владимир Николов, единственият български палеохудожник и един от учените, участвали в разкопките край Трън.", "date": "2020.02.02", "title": "Какви динозаври са живели по български земи"}
{"url": "https://www.dnevnik.bg/bulgaria/2020/02/02/4024083_kratki_novini_evakuirani_sa_dvamata_bulgarski_studenti/", "text": "                         Остават в ареста задържаните за 500-те кг кокаин в София Бившият шеф на Столичната митница Красимир Керемедчийски и Огнян Асенов остават в ареста заради откритите в петък вечер в столицата над 500 кг кокаин, предаде БНТ. Наркотикът идва от Колумбия и е бил импрегниран в кашони с лайм и ананаси. Според БНТ става дума за организиран в последните месеци канал за трафик, в който освен българи са замесени и испанци, и колумбийци. Кокаинът е тръгнал от пристанище Картагена в Колумбия и е акостирал на пристанище Солун, откъдето с камиони е внесен в България от фирма на Огнян Асенов. Крайният получател е другият задържан - Красимир Керемдчийски, който има бизнес за преработка на цитрусови плодове в сокове и за спедиция. В съдебната зала двамата обвиняеми са заявили, че не се познават и не са знаели, че в кашоните с лимони и ананаси е бил \"имрегниран\" кокаин. Евакуираните от Ухан българи вече са във Франция Двамата български граждани, излетели от Ухан, вече са във Франция, съобщи Министерството на външните работи. Самолетът се приземи на летище в град Истр, Южна Франция в 15:32 ч., българско време, на 2 февруари 2020 г., съобщи ведомството. Веднага след пристигането във Франция е създадена организация българските граждани да бъдат доведени в България с военно-транспортния самолет \"Спартан\", придружавани от медицински екип от Военно-медицинска академия. Те ще останат във ВМА под карантина. По-късно днес премиерът Бойко Борисов благодари в писмо на френския президент Еманюел Макрон за съдействието за извеждането на двамата българси от гр. Ухан, където е епицентърът на заразата. \"Българските граждани ще запазят топъл спомен за решителните действия на Франция, за проявената изключителна съпричастност и солидарност в този труден за цялата международна общност момент\", казва Борисов. При спецоперация във Варненско са задържани 11 души Те са арестувани в рамките на акция срещу битовата престъпност в гр. Белослав и село Синдел, предаде БНР. На място са главния прокурор Иван Гешев и главния секретар на МВР Ивайло Иванов. Вчера Гешев обяви началото на поредица от акции срещу битовата престъпност. По късно днес се очаква той и главният секретар на МВР да посетят пристанище Варна-запад, където бяха открити 127 контейнера с отпадъци, внесени от Италия.", "date": "2020.02.02", "title": "Кратки новини: Остават в ареста задържаните за 500-те кг кокаин в София"}
{"url": "https://www.dnevnik.bg/bulgaria/2020/02/02/4024203_poslanik_makarov_vidia_lov_na_ruski_diplomati_zaradi/", "text": "Посланикът на Русия в София Анатолий Макаров заяви, че от 21 октомври миналата година добрите отношения с България са се променили, страната се държи нелогично и има \"лов на руски дипломати\". В предаването на Би Ти Ви \"120 минути\" той коментира обвиненията в шпионаж срещу руски дипломати като обвърза обявяването им за персона нон грата с проекта за газопровода \"Балкански поток\". \"Някой не иска на територията на България да се появи \"Балкански поток\", каза Макаров и обясни, че такива сили имало и в България, и в чужбина. \"Руско-българските отношения съществуваха по един начин до 21 октомври и по друг след 21 октомври\", каза посланикът и посочи, че на тази дата в с. Горска поляна е открит 11-километров тръбопровод, който свърза турската газопреносна система с българската. \"След това започнаха проблемите.  На 25 октомври ме поканиха в Министерство на външните работи  и ми съобщиха, че наш дипломат се занимава с дейност, която не отговаря на дипломатическата и трябва да напусне страната\", каза той. После посланикът каза, че две седмици след откриването в Истанбул на \"Турски поток\" (на 8 януари), \"отново ме канят в МВнР и този път, нещо повече имам да кажа -  това беше направено през публичното пространство , съобщават ми, че двама от нашите сътрудници - един от посолството, друг от търговското представителство, се занимават с противоправна дейност и за 48 часа трябва да напуснат България\". Той попита как на този фон се развиват руско-българските отношения. \"Просто се случват неща, които логично не могат да бъдат обяснени по никакъв начин и това разбира се, предизвиква у нас въпроси и аз много бих искал това, не знам как да го нарека - лов на руски дипломати, да приключи\", каза още Макаров. По думите му всичко това \"предизвиква чувства на раздразнение и на огорчение\".", "date": "2020.02.02", "title": "Посланик Макаров видя \"лов на руски дипломати\" заради газов проект"}
{"url": "https://www.dnevnik.bg/sport/2020/02/02/4024201_zaguba_na_siti_ot_mourinyo_ostavi_livurpul_s_rekordna/", "text": "Манчестър сити\" допусна нова грешна стъпка във Висшата лига, която доближи  \"Ливърпул\"  до титлата. Воденият от  Хосеп Гуардиола  отбор загуби с 0:2 при гостуването си на \"Тотнъм\". Тимът на Жозе Моуриньо стигна до успеха след голове на новото попълнение Стивън Бергвайн и Хьон Мин Сон. Мачът се превърна в кошмар за \"Сити\", тъй като Илкай Гюндоган пропусна дузпа през първата част, а Олександър Зинченко беше изгонен за втори жълт картон в 60-ата минута. Загубата на \"Сити\" остави отбора на второто място с 51 точки. \"Гражданите\" изостават от водача \"Ливърпул\" с 22 точки, което е най-голямата разлика между първите два отбора в историята на Висшата лига. \"Сити\" беше пълен господар на случващото се през първата част, а \"Тотнъм\" не стигна до удар към вратата на \"гражданите\". Кевин де Бройне беше в центъра на всичко по-интересно, а Серхио Агуеро уцели греда. В 13-ата минута Рахийм Стърлинг влезе грубо в опорния крак на Деле Али, като след видеопреглед съдията даде жълт картон на крилото.      Технологията за видеоповторения се намеси отново в 37-ата минута. Майк Дийн прецени, че имаше нарушение на Серж Орие срещу Агуеро и отсъди дузпа. Впоследствие вратарят на \"Тотнъм\" Юго Лорис спаси удара по земя на Гюндоган. Това беше шестата пропусната дузпа за сезона от \"Сити\". Само \"Манчестър юнайтед\" има повече грешки от бялата точка (7). Устремът на \"Сити\" се пренесе през втората част. Рияд Марез, Де Бройне, Стърлинг и Агуеро тормозеха защитата на домакините, като по чудо не се стигаше до гол във вратата на Лорис. \"Гражданите\" обаче намалиха темпото след червения картон на Зинченко. От това се възползва \"Тотнъм\", като Бергвайн ознаменува дебюта си за \"шпорите\" с гол в 63-ата минута. Осем минути по-късно Сон удвои преднината на отбора си, с което интригата в мача приключи.     ", "date": "2020.02.02", "title": "Загуба на \"Сити\" от Моуриньо остави \"Ливърпул\" с рекордна преднина на върха"}
{"url": "https://www.dnevnik.bg/bulgaria/2020/02/02/4024266_evakuiranite_ot_kitai_dvama_bulgari_se_pribraha_v/", "text": "Двамата български граждани, които бяха евакуирани от китайския гр. Ухан, където е епицентърът на заразата с новия коронавирус, пристигнаха от Франция в България, съобщи Министерството на външните работи. Те кацнаха на \"Летище София\" на борда на военно-транспортния самолет \"Спартан\", който бе изпратен от правителството, за да ги прибере от Франция. По време на полета са придружени от екип на Военномедицинската академия. Двамата българи, за които се знае, че са студенти в китайския град, ще останат под карантина във ВМА за 14 дни. По-рано днес те пристигнаха от Ухан във френския град Истр с френски самолет, с който в рамките на общоевропейска операция от Ухан бяха изведени 251 души от различни националности. Трети български студент също поиска да напусне Ухан. Това е млада жена с двойно гражданство - германско и българско, обясни вчера министърът на здравеопазването Кирил Ананиев. Тя вчера пристигна в Германия, където и ще остане. По-рано днес премиерът Бойко Борисов благодари в писмо на френския президент Еманюел Макрон за съдействието за извеждането на двамата българи. \"Българските граждани ще запазят топъл спомен за решителните действия на Франция, за проявената изключителна съпричастност и солидарност в този труден за цялата международна общност момент\", казва министър-председателят.", "date": "2020.02.02", "title": "Евакуираните от Китай двама българи се прибраха в страната"}
{"url": "https://www.dnevnik.bg/razvlechenie/2020/02/02/4024285_1917_e_golemiiat_pobeditel_na_nagradite_bafta/", "text": "Военният \"1917\" на Сам Мендес взе приза за най-добър филм, за изключителен британски филм, режисура и операторско майсторство на наградите БАФТА тази вечер. Филмът за Първата световна война получи наградите в седем от общо девет категории, в които беше номиниран, включително дизайн на продукцията, звук и специални визуални ефекти. Хоакин Финикс взе наградата за главна мъжка роля в  \"Жокер\" , а самият филм - за кастинг и музика, макар че бе номиниран в най-много категории - 11. Отличието за най-добра женска роля отиде при  Рене Зелуегър  за \"Джуди\". Лора Дърн взе награда за поддържаща роля в \"Брачна история\", а  Брад Пит  - за поддържаща мъжка роля в \"Имало едно време... в Холивуд\". \"Паразит\" взе наградата за чуждоезичен филм и за оригинален сценарий, а посветеният на войната в Сирия \"За Сама\" - тази за документалистика. \"Клаус\" на Серхио Паблос надви  \"Замръзналото кралство 2\"  в категорията за най-добър анимационен филм. \"Джоджо Заека\" получи приза за адаптиран сценарий. Режисьорът  Тайка Уайтити  коментира присъствието на една-единствена нецензурна дума във филма си така: \"Исках децата да могат да го гледат. Мисля, че е важно да видят и да разберат какво се е случвало преди и, понеже хората са идиоти, какво може би сме обречени да повторим. В Америка думата с f може да се използва само веднъж във филма. Всичко отгоре е автоматично забранено за гледане на всички под 18, така че бях категоричен, че ще опазя филма чистичък\". Приемайки наградата си, новозеландецът се пошегува с думите: \"От колониите съм и знам, че седмицата ви беше трудна, момчета. Много е мило да върнете малко злато там, където му е мястото\". Към Британската академия обаче имаше критики за липсата на расово разнообразие сред номинираните. Хоакин Финикс отбеляза това в речта си с думите, че е благодарен за наградата, но \"много от заслужилите ми колеги не получават същите признания. Мисля, че пращаме на хората от други раси много ясно послание, че не са добре дошли, а това са хора, които са допринесли много за средата и индустрията ни.\" Брад Пит не успя да присъства и да приеме наградата си. Вместо него това направи  Марго Роби , прочитайки речта на актьора. \"Великобритания, чух, че вече си сингъл... добре дошла в клуба. Успех със  споразумението за развода\" , казва в нея Пит. Той също така ще нарече наградата си \"Хари\", защото е \"много развълнуван да си я занесе в Щатите\". Шегата му е намек за  принц Хари и херцогинята на Съсекс Меган , които изненадващо се отказаха от това да бъдат работещи кралски особи и се преместиха да живеят в Канада.", "date": "2020.02.02", "title": "\"1917\" е големият победител на наградите БАФТА"}
{"url": "https://www.dnevnik.bg/photos/2020/02/02/4024210_fotogaleriia_bliasuk_i_nejni_silueti_na_cherveniia/", "text": "На снимката: Лора Дърн с Наоми Харис и Ричард Е. Грант, които ѝ връчиха приза за поддържаща роля в \"Брачна история\".", "date": "2020.02.02", "title": "Фотогалерия: Блясък и нежни силуети на червения килим на наградите БАФТА"}
{"url": "https://www.dnevnik.bg/photos/2020/02/02/4024139_fotogaleriia_bezbojko_ezero_popovo_ezero/", "text": "Безбожкото езеро е леснодостъпен туристически обект. На брега му има голяма хижа, също наречена на близкия връх Безбог, а до хижата стига седалков лифт от хижа \"Гоце Делчев\".", "date": "2020.02.02", "title": "Фотогалерия: Безбожко езеро – Попово езеро"}
