{"url": "https://www.dnevnik.bg/citat_na_deniia/2018/12/26/3367272_citat_na_denia_ne_vzeh_pari_a_mnogo_bonboni_i/", "text": "Така патриархът на Константинополската патриаршия Вартоломей отговори на обвиненията на президента на Русия Владимир Путин, че обявяването на независима Украинска църква от Истанбул е само заради пари. В средата на декември в Киев беше създадена независима украинска църква, \"без Путин, Кирил и молитва за руската власт\". Дотам се стигна, след като през октомври Вселенската патриаршия призна правото на Украйна да има независима църква, след като президентът Петро Порошенко се бе обърнал към нея с искане държавата да получи свидетелство за автокефалия. В резултат Московската патриаршия  прекъсна общение с Вселенската  и обяви процеса за нелегитимен, а руски медии писаха, че може да бъдат завзети светини в Украйна като предпазна мярка. От 1990 г. Петро Порошенко е собственик на няколко предприятия за производство на захарни изделия, като преди това е имал бизнес с внос на какао.", "date": "2018.12.26", "title": "Цитат на деня: Не взех пари, а много бонбони и шоколади от фабриката на Порошенко"}
{"url": "https://www.dnevnik.bg/sport/2018/12/26/3367275_ring_zapochva_izluchvaneto_na_italianskoto_voleibolno/", "text": "Италианското волейболно първенство отново ще бъде излъчвано в ефира на \"Ринг\". Първият мач, който влиза в програмата, е днес от 17.00 часа и е с участието на Матей Казийски. Българският посрещач и неговият \"Верона\" се изправят срещу \"Монца\", в чийто състав е Виктор Йосифов. Казийски  се завърна в Серия А1 наскоро заради разпадането на полския \"Сточня\" . Той се включи добре в новия си отбор, като за два мача записа 39 точки. \"Верона\" е седми в класирането след седем победи и шест загуби. Със същия актив едно място по-напред е \"Монца\".", "date": "2018.12.26", "title": "\"Ринг\" започва излъчване на италианското волейболно първенство с мач на Казийски"}
{"url": "https://www.dnevnik.bg/bulgaria/2018/12/26/3367276_nad_1000_tona_nekachestveni_goriva_sa_iztegleni_ot/", "text": "През 2018 г. от пазара в България са изтеглени над 1000 тона некачествени горива и са наложени санкции са зад 1 млн. лева. Това показва отчета на Държавната агенция за метрологичен и технически надзор, съобщава Би Ти Ви. Експертите са взели 1550 проби от горивата от над една трета от бензиностанциите в страната, като са установили отклонения в 4.4% от тях. При бензина най-честия проблем е, че не изгаря напълно, което води до смог и затруднява работата на двигателя, а при дизела - че пламва под 40 градуса, което е опасно през лятото. Пред телевизията механикът   от Съюза на българските автомобилисти (СБА) каза, че около 15% от клиентите му имат съмнения, че са заредили с некачествено гориво. Той съветва и водачите да имат добавки за почистване на горивните филтри и за разграждане на водата в горивото, ако има такава.", "date": "2018.12.26", "title": "Над 1000 тона некачествени горива са изтеглени от пазара в България за една година"}
{"url": "https://www.dnevnik.bg/sport/2018/12/26/3367297_turnirut_dan_kolov_shte_nosi_tochki_za_svetovnata/", "text": "Турнирът по свободна борба \"Дан Колов\" ще носи точки за световната ранглиста през 2019 г., обяви българската федерация, като се позова на решение на международната федерация (UWW). Надпреварата ще се проведе в Русе от 28 февруари до 3 март. Другите три турнира, които ще носят точки за класацията в свободния стил, са Гран при \"Иван Яръгин\" в Русия, \"Сасари къп\" в Италия и \"Яшар Догу\" в Турция. За последно Русе прие значимо събитие в борбата през 2016 година, когато се проведе европейското за младежи до 23 години. Световното първенство в Астана през септември ще е първата олимпийска квалификация. Тогава първото място ще вече ще носи два пъти повече точки - 50, а финалистите ще си гарантират място в основната схема на олимпийския турнир, допълват от българската федерация.", "date": "2018.12.26", "title": "Турнирът \"Дан Колов\" ще носи точки за световната ранглиста през 2019 г."}
{"url": "https://www.dnevnik.bg/photos/2018/12/26/3367295_fotogaleriia_deniat_na_goliamoto_pazaruvane_v_london/", "text": "Днес за англичаните е Денят на голямото пазаруване или, както го наричат \"Боксинг дей\". Цените в Лондон по време на големите следколедни намаления падат с повече от 50 процента, често дори със 70-80 процента.", "date": "2018.12.26", "title": "Фотогалерия: Денят на голямото пазаруване в Лондон"}
{"url": "https://www.dnevnik.bg/sviat/2018/12/26/3367308_poroshenko_otmeni_voennoto_polojenie_v_ukraina/", "text": "Президентът на Украйна Петро Порошенко е отменил военното положение в държавата, съобщава \"Ройтес\". Президентът е взел решението еднолично, след като през ноември парламентът обяви военно положение за срок от 30 дни заради инцидента в Керченския проток, когато руските власти  откриха огън по три украински кораба, преминаващи през него . През този един месец Украйна забрани на руски граждани от мъжки пол на възраст между 16 и 60 г. да влизат в страната и засили контрола по граничните пунктове. Порошенко е мотивирал решението си да не удължи срока от 30 дни, за да не ограничава правата на украинските граждани и да гарантира провеждането на президентските избори на 31 март 2019 г., предава агенция ТАСС. Случаят в Керченския проток допълнително усложни отноешенията между Русия и Украйна. Двете държави водят стратегически спор за контрола над Азовско море, откакто Украйна е независима, а анексията на Крим усложни решаването на въпроса. Керченският проток на практика е плавателен основно в тесен участък - изкуствено създадения Керченско-Еникалски канал, а релефът и малката дълбочина на останалите водни пътища затрудняват преминаването.", "date": "2018.12.26", "title": "Порошенко отмени военното положение в Украйна"}
{"url": "https://www.dnevnik.bg/sviat/2018/12/26/3367266_putin_i_lukashenko_se_dogovoriha_za_nova_sreshta_do/", "text": "Президентите на Русия и Беларус Владимир Путин и Александър Лукашенко се договориха за още една среща до края на годината, потвърди говорителят на Кремъл Дмитрий Песков, цитиран от ТАСС. Преди това за такава договреност съобщи телевизията на Беларус, уточнява БТА. \"Лидерите се договориха да се срещнат до края на годината\", каза Песков. Вчера Путин и Лукашенко  разговаряха четири часа за сътрудничеството в енергетиката  и влиянието на промените в руското данъчно законодателство върху икономиката на Беларус. След срещата първият вицепремиер и министър на финансите на Русия Антон Силуанов съобщи, че президентите са се договорили за създаването на работна група от членове на правителствата на двете страни за обсъждане на въпросите, оставащи нерешени.", "date": "2018.12.26", "title": "Путин и Лукашенко се договориха за нова среща до края на годината"}
{"url": "https://www.dnevnik.bg/bulgaria/2018/12/26/3367310_ruskoto_posolstvo_publikuva_mnenie_v_koeto/", "text": "На страницата си в социалната мрежа \"Фейсбук\" посолството на Русия в България публикува мнение от сайта \"Клас.бг\", в което протестиращи край елхата,  дарена от руското правителство на София  и поставена на центъра с подкрепата на посолството на Москва, са наречени \"олигофрени и малоумници\". В коментара, озаглавен \"По-големи олигофрени и малоумници от платените жълтопаветни русофоби няма\" и подписан от Костадин Костадинов, се обяснява, че никой в България нямало да разбере за подарената елха \"заради бруталната американска цензура по уж \"българските\" медии, които позволяват за Русия да се говори само лошо и нищо друго освен лошо\". \"Благодарение на безпримерния идиотизъм на малка група софийски умнокрасиви протестъри обаче цяла България разбра за елхата\", пише в текста. В него се отбелязва и, че \"това е първият в историята на света протест срещу елха\". Авторът може би има предвид  флашмоба \"Свобода за украинските моряци\" , на който до елхата на 23 декември в 15 часа се събраха граждани. Те, по примера на подобен протест в Беларус, който се състоя пред руското посолство в Минск, призоваха за незабавно освобождаване на  24-та украински моряци, отвлечени след руската атака срещу украински кораби  на 23 ноември. \"Ще сложим по едно хартиено корабче на елхата за всеки задържан моряк. И да не забравяме, че сред тях има и украинец с български произход\", пишат организаторите на проявата във \"Фейсбук\".", "date": "2018.12.26", "title": "Руското посолство публикува мнение, според което протестиращи българи са \"олигофрени и малоумници\""}
{"url": "https://www.dnevnik.bg/sport/2018/12/26/3367312_golovata_susha_otvede_milan_kum_antirekord_ot_1984-a/", "text": "Головата суша продължи да бъде проблем за \"Милан\" и в предпоследния мач на отбора за годината. \"Росонерите\" записаха нулево равенство при гостуването си на 19-ия \"Фрозиноне\". Това беше четвъртият пореден мач от Серия А, в който отборът на Дженаро Гатузо не успя да вкара. За последно съставът се разписа при успеха с 2:1 срещу \"Парма\" на 2 декември. Последваха три равенства и поражение с 0:1 срещу \"Фиорентина\". За последно \"Милан\" беше в подобна серия без гол в първенството през 1984 г. Тя засилва напрежението върху Гатузо и отбора, породено от неубедителните резултати и  отпадането от Лига Европа . За Гонсало Игуаин това беше седми пореден мач в Серия А без гол. Това е втората му най-слаба серия след осемте \"сухи\" двубоя с \"Наполи\" през 2014 г. Червено-черните започнаха по-дейно и имаха положения чрез Кутроне и Кастийехо. В 30-ата минута Донарума спаси отлично удар на Гильоне. Малко след това Чиано вкара за Фрозиноне\", но след намеса на системата за видеоповторения голът не беше признат. След почивката отново \"Милан\" имаше възможности, но Кутроне, Игуаин и Романьоли изпуснаха. \"Росонерите\" са пети с 28 точки.", "date": "2018.12.26", "title": "Головата суша отведе \"Милан\" към антирекорд от 1984 година"}
{"url": "https://www.dnevnik.bg/video/2018/12/26/3367302_video_monti_poluchi_svoia_koleden_podaruk_a_vie/", "text": "Мечокът Монти от парка за танцуващи мечки в Белица вече получи своя подарък за Коледа. А вие? Това питат от организацията за защита на животните \"Четири лапи\" в страницата си в социалната мрежа bейсбук\", където са публикували видео на мляскащия ябълки, моркови и круши Монти, който ги получават като подарък върху елха, а също и пълен с лакомства пакет. Пред \"Нова телевизия\" специалистите обясняват липсата на зимен сън при мечките в Белица със стреса, който животните са преживели. Сред будните е и най-малкият обитател на парка Рику - 4-годишно мече, спасено от плен в Албания. Собственикът му го държал в задния си двор и не го оставял да спи. От две години Рику е в своя нов дом в планината и тази година природата може и да го призове да полегне. Започнал е да си прави бърлога, казват служители на парка.", "date": "2018.12.26", "title": "Видео: Монти получи своя коледен подарък. А вие?"}
{"url": "https://www.dnevnik.bg/zelen/2018/12/26/3367314_s_protest_prirodozashtitnici_shte_poiskat/", "text": "С флашмоб под надслов \"Не ни пързаляйте за Пирин\" природозащитници ще поискат правителството да прекрати концесионния договор с дружеството \"Юлен\" АД за ски зоната в Банско. Събитието ще се състои утре от 8:30 часа пред сградата на Министерския съвет. Повод за недоволството на организаторите от \"За да остане природа в България\" е решението на Министерския съвет да даде правомощия на министъра по околната среда Нено Димов да  промени условията в концесията, като преговаря с \"Юлен\".  Причината, която изтъква правителството, е,  указание от прокуратурата, че споразумението трябва да бъде променено , защото дружеството използва повече площ от Пирин от предвидената. Освен това според Нено Димов договорът вече не е актуален спрямо действащото законодателство. С обявяването на началото на преговорите природозащитници сигнализираха, че процесът противоречи на Закона срещу изпирането на пари, защото реалният собственик на \"Юлен\" АД не е известен. Впоследствие за  такъв се обяви бившият скиор Марк Жирардели . \"Елате на 27.12 пред най-голямата пързалка в България - сградата на българското правителство. Ще се пробват да променят концесионния договор в полза на нарушителя. Ние настояваме единствено да се спазват законите в България и да не се допуска строителство в Национален парк \"Пирин\". След доказаните нарушения договорът за концесията трябва да бъде разтрогнат, а не променян в полза на нарушителя, се казва в съобщението за утрешния флашмоб. Организаторите приканват участниците да вземат зимната си екипировка - ски, сноуборд, снегоходки, щеки, шейни.", "date": "2018.12.26", "title": "С протест природозащитници ще поискат прекратяване на концесията за ски зоната в Банско"}
{"url": "https://www.dnevnik.bg/bulgaria/2018/12/26/3367323_koncert_pred_obshtinata_i_bez_pocherpka_s_pecheno/", "text": "Концерт с коледари и без почерпка за няколкото десетки зрители се проведе днес на сцена пред сградата на община Пловдив. Две  прасета трябваше да бъдат разфасовани  и сготвени от Ути Бъчваров там днес, обеща кметът на града Иван Тотев на сесия на общинско събрание преди Коледа. Ден по-късно след бурна обществената реакция Тотев  информира,  че е направил социален експеримент  с изказването си и именно реакция е била целта му - да провокира обществен дебат за това дали се спазват традициите и дали подобни ритуали могат да бъдат приети като модерно изкуство. Кметът обвърза изказването си и с предстоящото на 12 януари встъпване на Пловдив като европейска столица на културата през 2019 година. Тотев добави, че на концерта все пак ще има и почерпка за гражданите, която отново била свързана с месо от прасета, но разфасоването им нямало да бъде пред общината. \"Не на това място ще са прасетата. Нали не си представяте, че пред общината на втория по големина град ще има прасета\", каза Тотев в интервю за \"Нова телевизия\". \"Пресетата се изместиха в старческия дом на \"Коматевско шосе\", каза пред \"Дневник\" служител на общинската охрана. Малко по-късно репортаж на БНТ показа как Ути Бъчваров свива 1500 сарми заедно с обитатели на старческия дом. Свинско месо обаче нямаше нито в двора на старческия дом, нито пред общината.", "date": "2018.12.26", "title": "Концерт пред общината и без почерпка с печено прасе за пловдивчани"}
{"url": "https://www.dnevnik.bg/sport/2018/12/26/3367318_ronaldo_narushi_pochivkata_si_i_spasi_juventus_ot/", "text": "Кристиано Роналдо помогна на \"Ювентус\" да избегне първата си загуба за сезона в Серия А. Португалецът влезе като резерва и скоро след това вкара за 2:2 срещу \"Аталанта\" в двубой от 18-ия кръг в италианското първенство. В последните секунди шампионите можеха и да направят пълен обрат, но след използване на системата за видеоповторенията гол на Леонардо Бонучи не беше зачетен заради засада. \"Ювентус\" остава убедително начело с 50 точки и води с девет пред \"Наполи\", който довечера гостува на третия \"Интер\". Плановете на Масимилиано Алегри бяха  Роналдо да почива и затова го остави резерва . В деня преди двубоя треньорът на \"бианконерите\" заяви, че иска да съхрани нападателя, за да бъде той в най-добра форма през март за решителните мачове от сезона. Двубоят започна отлично за \"Ювентус\" и шампионите поведоха още във втората минута. Тогава след центриране от ляво Джимсити не успя да изчисти и си вкара автогол. \"Аталанта\" игра сърцато и успя да направи обрат. В 24-ата минута Сапата получи пред наказателното поле и много добре се освободи от защитник на съперника, след което с хубав удар изравни. Още в началото на втората част \"Ювентус\" остана с човек по-малко заради втория жълт картон на Бентанкур. Три минути след това Сапата с втория си гол даде преднина на домакините. Колумбийският нападател действа най-добре след ъглов удар и беше точен за 2:1. Алегри изчака до 65-ата минута, когато пусна Роналдо на мястото на Кедира. Десет по-късно португалецът вкара - след ъглов удар Манджукич насочи топката към него и звездата на отбора с глава отблизо изравни. До края \"бианконерите\" потърсиха и обрат, но не успяха. В последната си възможност вкараха, но голът на Бонучи не беше зачетен.", "date": "2018.12.26", "title": "Роналдо наруши почивката си и спаси \"Ювентус\" от първа загуба за сезона"}
{"url": "https://www.dnevnik.bg/sport/2018/12/27/3367376_s_golove_na_azar_chelsi_specheli_i_produljava/", "text": "Челси\" се върна на победния път във Висшата лига. Сините от Лондон се наложиха с 2:1 при гостуването си на \"Уотфорд\". Ключова роля за успеха имаше Еден Азар, който вкара двата гола. За домакините точен беше Перейра в добавеното време на първата част. В другия късен мач за деня \"Арсенал\" направи 1:1 с \"Брайтън\". \"Челси\" е четвърти с 40 точки и е на 11 от  водача \"Ливърпул\"  и на пет от втория \"Тотнъм\". \"Арсенал\" е пети с 38. През първото полувреме \"Челси\" владееше повече топката, но имаше малко добри възможности. Сините поведоха в добавеното време на първата част, когато Азар беше изведен напред, излъга вратаря и вкара. Секунди по-късно домакините изравниха - след късо изпълнение на ъглов удар топката беше центрирана и с хубав удар Перейра отбеляза. \"Челси\" получи дузпа в 58-ата минута и Азар изпълни точно, за да направи 2:1.", "date": "2018.12.26", "title": "\"Челси\" спечели и продължава преследването на високите цели"}
{"url": "https://www.dnevnik.bg/bulgaria/2018/12/26/3352737_na_sveti_iosif_se_chestva_deniat_na_bashtata/", "text": "На църковния празник Събор на Пресвета Богородица - денят след Рождество Христово, се чества паметта на Свети Йосиф, на цар Давид и на Яков. По решение на Второто национално общо събрание на съюза \"Ние жените за достойнство и равенство\" (28 март 1997 г.) църковният празник на Свети Йосиф Обручник, земния баща на Исус, се отбелязва като празник на бащата. За първи път той е честван в България през 1997 г. Денят на бащата е празник, на който се чества бащинството и родителските грижи на мъжете, точно както на Деня на майката се чества майчинството. Денят на бащата съществува почти навсякъде по света в чест и прослава на бащите и бъдещите бащи. Обикновено на този ден се правят подаръци на бащите и семейството празнува заедно през деня. В различните страни се празнува по различен начин и на различни дати. Според католическата традиция празникът се чества на деня на св. Йосиф - 19 март, а в над 50 държави Международният ден на бащата се отбелязва в третата неделя на юни. В България се чества на 26 декември", "date": "2018.12.26", "title": "На Свети Йосиф се чества Денят на бащата"}
{"url": "https://www.dnevnik.bg/detski_dnevnik/2018/12/26/3364706_opasni_li_sa_ustroistvata_i_moje_li_e_da_se_restartira/", "text": "Променливо настроение, превъзбуденост, тревожност, гневни изблици и дори временна неадекватност, неорганизираност, безсъние, слаба краткосрочна памет, затруднения с ученето, тикове, заекване. У всеки нормален родител подобни състояния при детето предизвикват стягане в гърдите, защото дори най-общата здравна култура подсказва, че е вероятно да сигнализират за тревожни състояния или дори за заболявания. За добро или зло причината за подобни изяви може да се окаже напълно прозаична: поотделно или заедно, те може да са белег не на болест, а на Синдрома на електронния екран, който хората са склонни да развиват при прекомерна употреба на устройства, смята американският психиатър Виктория Л. Дънкли. Наблюденията й - резултат от над 15-годишен клиничен опит в интегративната психиатрия при деца и възрастни, са описани в книгата й \"Рестарт на детския ум\", която от няколко дни е на българския пазар от издателство \"Пан\". Устройствата като наркотик Чрез множество примери от практиката си Дънкли описва детайлно въздействието на електронните устройства върху нервната система на децата и настъпващите в резултат физиологични промени. Според нея екраните представляват стимулант за организма, който по същество не се различава много от кофеина, кокаина или метамфетамините. Той поставя тялото в състояние на повишена възбудимост и хиперфокус и това свръхстимулиране на нервната система е в състояние да причини множество химически, хормонални и сънни разстройства по начина, по който го правят стимулантите. По думите на Дънкли пристрастяването към стимулиращи вещества като кокаина и метамфетамините имат сходни проявления с тези на Синдрома на електронните устройства - например резки промени в настроението, проблеми с концентрацията, ограничени интереси освен към наркотика или избраната дейност. Нещо повече - както дрогата може да въздейства на употребилия дълго време след като е изхвърлена от организма, така и устройствата са в състояние да влияят на централната нервна система много след фактическото им използване. Режимът \"бий се или бягай\" \"Вследствие на изключително стимулиращия си характер заниманията с интерактивния екран превключват нервната система в режим \"бий се или бягай\", което води до дисрегулация и дезорганизация на множество биологични системи\", пише авторът. Тя уточнява, че в някои случаи реакцията може да е непосредствена (като при заниманията с видеоигри), но в други се развива постепенно (вследствие на повтарящо се взаимодействие с екрана като при писането на съобщения в чатове и социалните мрежи). Основният проблем според Виктория Дънкли е, че мозъкът не прави разлика между действителни и възприети заплахи и изкуствената стимулация, идваща от екраните, и реагира всеки път като при реална опасност. Това поставя тялото в хроничен стрес, водещ до увреждания. Част от рисковете, които лекарят посочва, са:   (той се пренасочва от зоните на интензивно мислене към областите, свързани с оцеляването, и така задържа развитието на фронталния лоб);   с произтичащите от това високо кръвно налягане, метаболитен синдром, хормонален дисбаланс;   (намаляване на антиоксидантите, които \"почистват\" свободните радикали в клетките, което увеличава опасността от възпаления);  ; а също  (изразяваща се в трудности за възприемане, загуба на краткосрочна памет, затруднения при изпълнение на задачи);   (загуба на представа за времето);   и чести  . Електронният пост Лошата новина на Виктория Дънкли за родителите е, че проблеми създават както пасивното екранно време (прекарвано пред телевизора), така и активното - на телефон, таблет или компютър. Както и че интерактивните екрани вредят еднакво на мозъка, независимо дали за да спечели играта, в която се е вторачило, детето трябва да стреля по войници, или да решава задачи. Един от най-сериозните проблеми, смята авторът на книгата, е хамелеонската природа на синдрома. Той може да предизвика симптоми и състояния, които имитират или изострят различни психични, неврологични или поведенчески разстройства, в резултат на което нерядко децата биват подлагани на терапии, които не само не помагат, а могат дори да навредят на здравето им. Добрата новина е, че в повечето случаи възникналите проблеми могат да се решат с прост метод, който авторът на книгата нарича \"електронен пост\". Той продължава четири седмици - една за подготовка и три за прилагане, и включва въздържание от използването на устройства. Родители и деца заедно набелязват проблемите, върху които ще работят, и обсъждат как да се справят с тях. Книгата дава подробни съвети как да се премине през всяка от седмиците на поста и завършва с план за бъдещето, в което екраните са напълно елиминирани от живота на детето или се използват умерено.", "date": "2018.12.26", "title": "Опасни ли са устройствата и може ли да се рестартира детският ум"}
{"url": "https://www.dnevnik.bg/detski_dnevnik/2018/12/29/3363927_otkus_ot_26-etajnata_kushta_na_durvo_na_andi_grifits/", "text": "26-етажната къща на дърво\" на австралийския писател Анди Грифитс и илюстратора Тери Дентън е вече по книжарниците. Тя е втората книга (след \"13-етажната къща на дърво\") от поредицата на издателство \"Дамян Яков\" за дървесните къщи, предназначена за деца между 7- и 13-годишна възраст. Тези книги са важни и за всички родители: текстовете в тях са кратки и не плашат все още неопитните читатели (въпреки обемите на книгите). Написани са в стилистиката на езика, с който децата на тази възраст общуват помежду си, и тъкмо затова провокират интереса им към четенето. Книгите на популярния австралийски детски писател Анди Грифитс печелят престижни международни награди, адаптирани са за театрални спектакли и телевизионни сериали и са продадени в тираж от над 10 милиона екземпляра по целия свят. Джил трябва да я признаете. Тя много обича животните. Та дори и акулите. Тъй де, аз харесвам животните и смятам акулите за много готини, обаче да вляза във водоем да ги оперирам, просто НЯМА НАЧИН, та ако ще да са толкова зле, че да не могат и да шавнат. И ако съдим по това как трепери Тери, и него тая идея нещо не го кефи. – Ами – викам – ние да вземем да те оставим да си вършиш работата. Успех! – Къде тръгнахте така? – възкликва Джил. – Към кухнята – отвръщам. – Тъкмо бях почнал да разправям на читателите една история. – Да – вика Тери. – По-добре и аз да отида, че ще му трябвам на Анди да рисувам картинките. – А, не, такива да ги нямаме – отрязва ни Джил. – И двамата няма да мърдате оттук, трябва да ми помогнете за операцията! – Ами читателите? – питам аз. – Ти не ги мисли – отвръща Джил. – С тях ще се оправя аз. – Читатели, извинявайте! За съжаление тук ни възникна нещо спешно и затова се налага да ви взема Анди и Тери за малко. Става ли? Супер! Благодаря за разбирането. И може да гледате, ако искате! Само недейте да кихате, няма нужда и още микроби да се навират в тия клети акули! Тя пак се обръща към нас. – Обясних положението на читателите и те нямат нищо против, тъй че си нахлузвайте водолазните костюми и да почваме! Вдигаме рамене, слагаме си водолазните костюми и влизаме след Джил във водоема. Не знам дали някога досега си влизал във водоем, гъмжащ от акули човекоядки, обаче, повярвай ми, бая си е страшничко. Акулите тук, долу, изглеждат даже още по-големи, отколкото там, горе. – Ами ако акулите се свестят и огладнеят, докато оперираме? – питам. – Няма – отвръща Джил. – Имай ми вяра. Ще дам на всички по една доза от приспивателната отвара \"Сънливата акула\" на доктор Тъпи Гьоз. – Може ли да задам един въпрос? – казвам. – То е ясно – отвръща Джил. – Ние не сме ли под вода? – Да, разбира се, под вода сме. – Тогава как така можем да приказваме? – Извинявай, Анди, обаче това са два въпроса, а имахме време само за един. Готови ли сте? – Да, ама какво да правим? – пита Тери. – Никога преди не сме оперирали акула. – Не е чак толкова трудно – казва Джил. – Нали знаете как се борави с цип? – Знаем. – Горе-долу по средата на корема ѝ има цип. Само го дръпнете и я изпразнете от съдържанието. – Иха! – възкликвам. – Представа си нямах, че акулите са с ципове! Отварям ципа на моята акула и се втренчвам в търбуха ѝ. Както може би очакваш, той е пълен с риба. Гащите на Тери не ги виждам никакви, обаче зървам някакъв голям кръгъл предмет. Бъркам и го вадя. – Ей, я вижте какво намерих! На капитан Дървоглав дървената глава! – Бляк! – възкликва Тери. – Уф – обажда се Джил. – Страшничка си е. Джил е права. Страшничка си е! Макар очите да са направени от дърво, те все едно се взират право в теб. И какво съвпадение само – защото капитан Дървоглав всъщност е свързан с цялата онази история, дето тръгнах да ти я разправям по-рано, за запознанството ни с Тери. Помниш ли го онова самотно момченце? Онова на върха на високата, висока кула? Та значи... – Анди! – прекъсва ме Джил. – Стига си приказвал на читателите. Трябва ли да ти напомням, че в момента извършваме операция на отворена акула? Да се съсредоточим и да я свършим тая работа, и после можеш да си плямпаш колкото си щеш. – Аз не \"плямпам\" – тросвам се. – Аз повествователствувам. Джил и Тери се споглеждат, врътват очи и се ухилват. – Както ще да е – казва Джил. – Само го задръж за по-късно. – Ей, я вижте какво намерих! – Тери развява чифт гащи. – И аз току-що намерих едни – казвам и ги измъквам от моята акула. – А ето го и третия чифт! – Джил гледа да го държи възможно най-далеч от себе си. – Тери, тия гащи са отврат! – Знам! – отвръща той. – Точно затова се пробвах да ги изпера! – Сега акулите ще се оправят ли? – питам. – Надявам се – отвръща Джил. – Мисля, че за тях ще е най-добре да им затворим циповете и да си починат хубавичко. Оттук нататък ние с котките можем да ги поемем.", "date": "2018.12.26", "title": "Откъс от \"26-етажната къща на дърво\" на Анди Грифитс"}
{"url": "https://www.dnevnik.bg/evropa/2018/12/26/3361270_germancite_koito_sami_reshavat_problema_s_visokite/", "text": "Отчаяни от растящите цени, някои германци взимат нещата в свои ръце, за да си осигурят дългосрочни, ниски и стабилни наеми, разказва Би Би Си. През последните години наемите в модерния мюнхенски квартал Вестенд скочиха. Някогашният квартал на работническата класа и дом на най-старата пивоварна в града Аугустинер бе модернизиран и облагороден. През септември гневът срещу растящите наеми прерасна в улични протести на 10 хил. души. В една сграда обаче, позната като Ligsalz8, наемите не са се променяли от 10 години и се очаква да останат същите и в бъдеще. \"През 2008 г. започнахме с наеми от 7.88 евро на квадратен метър и през 2018 г. е същото\", казва Йорк Рунте, един от наемателите. А за Мюнхен това е евтино. По думите на Йорк \"средният наем е около 13 евро на квадратен метър, но сега, ако сте нов наемател, трябва да плащате повече от 17 евро\". Как се поддържат ниските цени Ligsalz8 е обществена собственост, която не принадлежи нито на частни наемодатели, нито на държавата. Тя е част от обединение за отдаване на жилища под наем (Mietshäuser Syndikat), което си поставя за цел да държи наемите достъпни и далеч от ръцете на спекуланти. В Мюнхен има контрол над наемите и цените са по-ниски, отколкото във Великобритания например, но цените продължават да пълзят нагоре. Ligsalz8 е включена в повече от 100 проекта в Германия и има връзки с подобни сдружения в Холандия и Австрия. Организаторите възнамеряват да разпространят идеята и в други страни. \"Помислихме си какво можем да направим, за да гарантираме, че тези апартаменти няма да бъдат отново приватизирани?\", разказва Йорк. Как купуват сградите си Групи наемателите създават жилищни асоциации, които се присъединяват към Mietshäuser Syndikat, за да сформират дружества с ограничена отговорност. Тези дружества впоследствие купуват и притежават сградите. Те се финансират от преки микрокредити под формата на малки заеми и колективно финансиране, както и от стандартни банкови заеми и подкрепа от Mietshäuser Syndikat. Наемът остава същия дори и след изплащане на заемите. Това не е кооператив. Наемателите се нуждаят от собствен капитал, казва Йорк и допълва, че има опасност с мнозинство апартаментите да бъдат отново пуснати на пазара. Вместо това наемателите администрират сами сградата и взимат ключовите решения за поддръжка, реновация и наеми. Сдружението обаче има право да налага вето на всяко предложение за повторна продажба на собствеността. За жители като Рамона, млад дизайнер на свободна практика, моделът дава сигурност. \"В Мюнхен е особено трудно да се намерят достъпни места за живеене. Но в сравнение с други места, в които съм живяла, Ligsalz8 е евтино\", казва тя. \"Това прави нещата много по-прости за мен, включително и за решението ми да работя на свободна практика. Станах самонаета преди три години и за мен е истинско облекчение да мога да живея тук\". Рамона казва, че съседите й са като семейство. \"Всички сме много различни, работим различни неща, на различна възраст сме, има и 20-месечно бебе. Но тази сграда ни събира. Чувстваме се отговорни за този дом\".", "date": "2018.12.26", "title": "Германците, които сами решават проблема с високите наеми"}
{"url": "https://www.dnevnik.bg/sport/2018/12/26/3367245_s_otborna_igra_leikurs_kompensira_kontuziia_na_lebron/", "text": "Лос Анджелис лейкърс\" изигра силен мач навръх Коледа и спечели 20-ата си победа за сезона. Тя дойде при 127:101 срещу шампиона \"Голдън стейт уориърс\". \"Езерняците\" имаха проблем заради контузията на звездата си Леброн Джеймс, който изигра по-малко от 22 минути. Въпреки това с отборен дух те заслужиха успеха си. Джеймс правеше силен мач, като преди средата на третата част вече имаше 17 точки, 13 борби и пет асистенции. Тогава обаче трябваше да излезе заради травма.  Съотборниците му приеха предизвикателството и продължиха започнатото. Общо седем състезатели на \"езерняците\" завършиха с двуцифрен актив. Най-резултатни в мача станаха Андре Игуодала (23 точки) и Кевин Дюрант (21) от \"Голдън стейт\", но за \"Лейкърс\" повече от десет точки записаха Кузма (19), Зубач (18), Джеймс, Рондо (15), Инграм (14), Харт (12) и Стивънсън (11). В първата част двата отбора си разменяха водачеството, след което \"езерняците\" започнаха да трупат преднина. В третата четвърт те поведоха с 19 точки, но шампионите се доближиха до 76:78. Последва нов силен момент за \"Лейкърс\", което този път се оказа решаващо. В четвъртата част \"езерняците\" натрупаха 31 точки преднина, за да спечелят убедително. В едно от класическите съперничества \"Бостън селтикс\" стигна до 121:114 срещу \"Филаделфия севънтисиксърс\" след продължение.", "date": "2018.12.26", "title": "С отборна игра \"Лейкърс\" компенсира контузия на Леброн Джеймс и победи шампиона"}
{"url": "https://www.dnevnik.bg/bulgaria/2018/12/26/3367258_kratki_novini_stotici_sa_v_neizvestnost_sled/", "text": "\"Кратки новини\" е рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани. Пътят между София и Своге ще бъде затворен утре На 27 декември между 11 и 13 часа ще бъде затворен пътя между София и Своге, заради разследване на Националната следствена служба. Органите ще проверяват участъци от пътя, във връзка с разследването на катастрофата с пътническия автобус, при която загинаха 18 души. Обходният маршрут посока Своге за лекотоварни автомобили е през Костинброд, Бучин проход и Искрец. В обратната посока колите трябва да се движат през Искърското дефиле и оттам да се отклоняват на пътя за Видин, в посока Ботевград. \"Българската Коледа\" събра два милиона лева Благотворителната инициатива на държавния глава в подкрепа на децата с тежки заболявания и увреждания продължава, съобщи прессекретариатът на президента. Два милиона лева достигна набраната сума за шестнадесетото издание на кампанията след края на благотворителния спектакъл, който се състоя навръх Коледа в Народния театър \"Иван Вазов\". Към момента са изпратени 560 000 дарителски есемеса на номер 1117 и гласови обаждания на 0900 1117 от началото на кампанията, която беше обявена от президента Румен Радев в края на ноември. Оттогава досега в дарителската банкова сметка на инициативата са постъпили 1 330 000 лв., a 35 000 лв. са дарени чрез системата ePay.bg. Дарения за благотворителната инициатива могат да бъдат правени целогодишно. \"Ислямска държава\" пое отговорност за атаката в Либия  Вчера въоръжени нападатели  откриха стрелба по сградата на външното министерство на Либия  в столицата Триполи, при което бяха убити трима души. \"Трима войници на халифата, въоръжени с колани с експлозиви и автоматично оръжие, успяха да превземат с щурм външното министерство на вероостъпническото либийско правителство в центъра на Триполи\", гласи съобщението на групировката в социалните мрежи, цитирано от \"Франс прес\". Стотици са в неизвестност след бедствието в Индонезия В Индонезия продължават да се борят с последствията от унищожителното цунами. Броят на жертвите достигна близо 430, 1500 са ранени, най-малко 200 души се водят в неизвестност, съобщи БНТ. Стотици домове, хотели и административни сгради са напълно сринати  след унищожителното цунами . Вълната нанася щети на 20 метра навътре в сушата. Индонезийските власти съобщават, че ще въведат нова предупредителна система за цунами, след като сегашната не е била ефективна и хората не са имали време да се евакуират, преди вълната да ги залее.", "date": "2018.12.26", "title": "Кратки новини: \"Българската Коледа\" събра два милиона лева"}
{"url": "https://www.dnevnik.bg/kultura/2018/12/26/3367157_andrei_zahariev_v_bulgariia_horata_traino_imat_v/", "text": "- За мен важни станаха множество постижения, които нямаше иначе да бъдат, ако междувременно не се беше осъществил важният напредък в българската книжна индустрия, който е резултат на дългогодишни натрупвания. Ще посоча тези книги: \"Когато капят кестените\" от Стефан Коспартов, \"Зове овцете си по име\" от Теодора Димова, \"Като пристигнеш, обади се\" от Кристин Димитрова, \"Накъде тече реката\" от Чавдар Ценов, \"Мир вам\" от Емилия Дворянова... и още, и още - Слава Богу, в България вече трайно хората имат в мислите и думите си литературата. Това нещо се направи факт заради действие и съединение. Въпросът е в добре дошлото ни състояние, в което изобщо си позволяваме да се питаме за тенденции, осенени от очаквания. Не правя игра с етимологиите, но тенденцията си е тежнение, тегнене. Мисля, че българската литература стигна най-сетне до положението, в което се теглим към неограничената свобода на едно оразмерено състояние. Състояние не на безтегловност. Да, имаме вече размерите на пазара на литература в България, които предоставят свобода. На каквото се създава, на каквото се предлага и каквото ще се осчетоводи. Радостен съм искрено, че стана така. - Мисля, че тенденциите през изминалата година показват тематично задълбочаване на българските автори в посока търсене на общата ни памет. Разрешавам си и аз да изтъкна проблема за паметта, но не в полза на онова, което най-лесно би се харесало. - Стига се до нови публики. За което направиха не малко всякакви български медии, като трябва да отдадем дължимото и с благодарност на специализираните издания в интернет. А и въобще защо продължаваме да си задаваме въпроса? След като в продължение на 6 години българската публика в най-големия град на страната се радва на Софийския международен литературен фестивал и със свързания с него Международен панаир на книгата. Толкова години вече България има привилегията да притежава: \"Пловдив чете\", \"Южна пролет\", \"Пролетен панаир на книгата\", \"Варна Лит\" и всички, всички други добри, важни събирания на хора пред лицето на книгата. Ами всичките литературни конкурси със своите значими и важни конфронтации? - Очаквам да продължи трайно доброто развитие на литературния бизнес в България, който при всички налични препятствия се утвърждава все повече и повече. Подпомагането му не само през частни благотворителни фондове и средствата на самите издатели ще е разкош, който държавата ни вече може да си позволи в малко по-голям мащаб. Иначе всички, пътувайки по пътищата на страната, гледайки през мъглата, попадаме на надписите \"Library\".", "date": "2018.12.26", "title": "Андрей Захариев: в България хората трайно имат в мислите и думите си литературата"}
{"url": "https://www.dnevnik.bg/sport/2018/12/26/3367264_grigor_dimitrov_ima_45_shans_da_zavurshi_2019_g_v_top/", "text": "Григор Димитров започна 2018 г. на третото място в световната ранглиста, но я завършва 16 позиции по-надолу. А каква е възможността в края на следващата година отново да е в топ 5? В прогнозите си сайтът на АТП изчисли, че шансът българският тенисист да приключи следващия сезон сред петимата най-добри е 15%. Шансовете му да е в топ 10 са 45%, а тези да завърши в топ 20 са 80%. Димитров обяви, че вече работи за връщането на най-добрата си форма. Той разчита на подкрепата на бившия водач в световната ранглиста Андре Агаси. Българинът е в Австралия, като се готви за турнира в Бризбейн. \"Агаси ще бъде с мен в Мелбърн (за Australian Open), но що се отнася до идването му в Бризбейн, този въпрос остава открит. Все още уточняваме съвместната си програма. Има много неща, които искаме да изпробваме в най-близко време. От успеха на тяхната реализация ще зависи и съвместната ни бъдеща работа\",  каза Димитров преди дни . \"Агаси е страхотен - помага ми много. Започнахме да се опознаваме все повече. Прекарахме поредни седмици заедно и смятам, че това ми е много полезно. Все още не сме решили колко седмици ще останем заедно. Тренираме и опитваме да намерим най-добрия вариант, който ще работи и за него, и за нас като екип. Стараем се да уважаваме времето на другия\", допълни българският тенисист. Завърналият се ударно на върха в световната ранглиста Новак Джокович е тенисистът с най-големи шансове да бъде в топ 5 и в края на следващата година (98%). Следват Рафаел Надал (97%), Александър Зверев (96%) и Роджър Федерер (95%).", "date": "2018.12.26", "title": "Григор Димитров има 45% шанс да завърши 2019 г. в топ 10, изчисли АТП"}
{"url": "https://www.dnevnik.bg/sviat/2018/12/26/3367256_chetirima_sa_raneni_pri_zemetresenie_na_ostrov_siciliia/", "text": "При земетресение на италианския остров Сицилия са ранени четирима души, а къщи в провинция Катания са частично разрушени, съобщи БТА, цитирайки телевизия \"Ти Джи ком 24\". Никой от ранените не е с опасност за живота. Участък от автомагистрала А18, свързваща градовете Катания и Месина, е затворен заради повреждане на пътната настилка. Земетресението с магнитуд 4.9 беше регистрирано през изминалата нощ на остров Сицилия. Епицентърът е бил на 170 км източно от град Палермо на дълбочина 2 км. Преди два дни  изригна вулканът Етна в Сицилия  - най-високият и най-активен вулкан в Европа. Това предизвика поредица сеизмични трусове, а заради изхвърлените облаци прах летището в Катания е затворено. ", "date": "2018.12.26", "title": "Четирима са ранени при земетресение на остров Сицилия"}
{"url": "https://www.dnevnik.bg/politika/2018/12/26/3367269_mestnite_lideri_na_dost_podadoha_ostavki_nesuglasni_s/", "text": "Заместник-председатели, областни и общински председатели и координатори, общински съветници и кметове, членове на Изпълнителния съвет и Националния съвет на политическа партия ДОСТ подават оставки от постовете си и прекратяват членството си в партията, несъгласни с \"авторитарната\" политика, водена от председателя Лютви Местан. Това обявиха в разпространено до медиите писмо до Изпълнителния съвет на ДОСТ, подписано от 30 членове на партията. \"Като основен мотив изтъкваме своето несъгласие с водената авторитарна политика от страна на председателя на партията, своеволията при налагане на еднолични решения и опитите да се създава разделение с цел противопоставяне и обслужване на лични интереси\", се казва в текста. В него членовете на ДОСТ благодарят и се извиняват на привържениците на партията. \"Вашата силна и непоколебима воля доказа, че борбата е възможна и всяка саможертва в името на родината и добруването на гражданите й заслужава устояването на преживените несгоди и търсенето на нови пътища при отстояването на идеали и принципи\", пише в писмото. То е подписано от Хюсеин Хафъзов, Шабанали Ахмед, Айдоан Али, Мехмед Хаджи, Рашид Куру, Абдуррахим Нурсой, Бирджан Йозтюрк, Ерен Алиев, Исмаил Джинджи, Рашит Рашит, Исмаил Юмер, Фердун Халил, Ахмед Вранчев, Нури Метин, Нури Рамадан, Шабан Вурал, Семиха Ахмед, Якуб Сербест, Назифе Ахмедова, Нурай Зърън Шабан Молла, Мехмед Газинов, Наазим Мусанков, Нурвед Ел Хюсейн, Дафин Алипиев, Хайри Ахмединов, Салих Метраш, Исуф Хатип, Бейзат Мехмед, Нирал Садък.", "date": "2018.12.26", "title": "Местни лидери на ДОСТ подадоха оставки, несъгласни с политиката на Местан"}
{"url": "https://www.dnevnik.bg/kultura/2018/12/26/3364021_otkus_ot_pesenta_na_moriaka_na_ken_kisi/", "text": "\"Песента на моряка\" – последният голям самостоятелен роман на Кен Киси! Антиутопичният шедьовър излиза 30 години след \"Полет над кукувиче гнездо\" 30 години след като създава шедьовъра \"Полет над кукувиче гнездо\" американския писател Кен Киси завещава на световната литературна съкровищница още една достойна по размах и внушение творба. \"Песента на моряка\" излиза в ново луксозно издание с твърди корици и в познатия превод на Йолина Миланова. Мащабната антиутопия, която геният на Киси разполага в десетилетията, в които самите ние живеем, пренася читателя в Куинак, Аляска – последното недокоснато от покварата на цивилизацията и екологичната криза кътче на Земята. Животът в Куинак – това забравено от бога място – е прост и ясен: хората си вадят хляба с усилен труд, имат своите малки радости, следят отдалеч какво се случва по света, но не желаят да бъдат част от всеобщата лудост. Сурова земя за истински хора. Спокойните води на ежедневието се разместват, когато на кея акостира богаташката яхта \"Сребърната лисица\", собственост на Герхард Стюбинс – най-популярният режисьор на планетата. Той и неговият екип са избрали Куинак за мястото, където ще заснемат мащабна холивудска екранизация на легендата за инуитската принцеса Шуула. За тази цел обаче им трябва съгласието на обитателите на градчето. А на борда на яхтата има човек, който търси отмъщение за събития от миналото. Светът е дошъл при жителите на Куинак. И цената на душите им е вече определена. Последното чисто кътче на Земята е в опасност. \"Песента на моряка\" е мащабна и безкомпромисна история, населена с рибари, моряци, холивудски звезди, бохеми, измамници, грешници и най-вече с хора с необичайна съдба. Роман за истината сред прояден от лъжи свят – и за непреходните ценности сред суетата на глупостта. Когато зазвучи \"Песента на моряка\", целият свят притихва. 1 Един сън, в който се появява Джини, а останалото е бледосиво В една галактика от червен алуминий, някъде в близкото бъдеще и недалеч оттук, Айк Салас още спеше. Това бяха прекрасни години, това бяха ужасни години – и това съвсем не беше всичко... Айк спеше и сънуваше бившата си жена, Джини – сънуваше я млада и красива, каквато беше във Фресно, когато още крадяха по влаковете, когато бебето още не се беше родило, а движението \"Бакача\" не съществуваше. Когато още не беше настъпило десетилетието, известно като Гадните деветдесет. В съня си Айк току-що е приключил работата си по вагоните и се е върнал у дома на разсъмване, а Джини го чака със закуската. Ето я малката им кухничка... ето я Джини – гола под утринното слънце... Ето ги отвън на ливадата косачите – лъскавите остриета проблясват, вдигат се и се спускат... ето ги тънките сребърни нишки на сутрешната мъгла... Джини все още е много секси, косите є са съвсем светли, а лицето – ведро. Любимото є кътче в цялата къща е тази кухничка. (След леглото, разбира се.) Ех, Джини, Джини... Тя чете на глас от библията на баба си. Библията е с мека подвързия от еленова кожа. Джини е сложила очилата си за четене с тъмните стъкла и една от онези смешни шапки, с каквито се перчеше Сали Фийлд в \"Летящата монахиня\". Шапката е червена – любимият цвят на Джини... Шапка на монахиня, тъмни очила и водопад от бледозлатисти коси над голите рамене, като някакъв светъл плащ. Нищо друго. Устните на Джини се движат беззвучно, главата є е наведена над книгата, чува се само бръмченето на самолетите, които пръскат нивите, и някъде още по-отдалече – тънък, сподавен писък, който прилича на човешки. Сега му се струва, че цялата тази сцена е някак... страшно комична – типичната сутрин на едно американско семейство: има го дори и религиозния мотив. Голото зърно на гърдата на Джини почти докосва разтворената в скута є книга. Има нещо комично и нелепо в тази гледка, нещо дразнещо като внезапно забит в ребрата ти пръст. И вместо да се затресе от неистов смях, Айк изведнъж започва да крещи на жена си: \"Я се виж на какво приличаш! Или разкарай тая тъпа шапка, или поне затвори книгата! Що за глупости!\". Но тя сякаш не го чува, заключена в своя слънчев саркофаг. Дори не обръща глава. С наплюнчен показалец спокойно разгръща страниците и продължава да движи устни. Айк усеща как у него се надига раздразнение. Но обидите не могат да пробият нейния слънчев шлем – удрят се в него и отхвръкват като зърна от градушка. Тогава Айк се обръща към рафтовете с книги – там още си личи точно откъде Джини е извадила библията. Старото, подвързано с кожа издание на \"Моби Дик\" ще му свърши работа! Издърпва го от мястото му, рязко се извръща и го мята. Глух удар и картината пред очите му се размива, губи очертанията си, ярките цветове изчезват и всичко става бледо, бездънно сиво. Слънчевата кухничка във Фресно се оказва само сън и постепенно пред очите на Айк изплува мразовитото утро в стар фургон, някъде в Аляска, след толкова години... Отдалече през сивата мъгла все още долита оня безплътен трептящ женски вик. После настава тишина. – Що за глупости! – повтаря Айк, този път на глас. – Я стига. На масата до походното легло е будилникът – обръща глава към него. До срещата им с Гриър на пристанището остават още няколко часа. Има време. Затваря очи и се опитва да върне съня, но изведнъж усеща как нещо започва да блъска по фургона. Този път съвсем се разсънва. Поема дълбоко студения въздух, измъква краката си от спалния чувал и пипнешком търси Теди. Теди е двадесет и две калибровият пистолет, скрит под възглавницата. – Гриър? – Чува само собственото си учестено дишане. – Гриър, човече, обади се! Марли? Марли, ти ли си, помияр такъв? Чукането престава. Айк стисва пистолета, предпазливо се надига и се опитва да надзърне през прозореца на фургона. Прозорчето е толкова мръсно, че това се оказва невъзможно. Завърта ръчката и лекичко го открехва. В същия миг блъскането отвън започва отново. Айк се измъква от спалния чувал и нахлузва ботушите си, като продължава да стиска пистолета – Гриър? Марли? Никакъв отговор. Айк се взира в тъмните очертания на овчата кожа, просната до печката. Това трябва да е старият Марли, глух като оня дух, чието име носи. Гриър сигурно още се забавлява някъде с някоя \"женска\", както сам ги нарича. В това отношение той е изключение – в днешно време мъжете го правят все по-рядко... Когато Обединените нации въведоха повсеместната ваксина срещу спина, те като че унищожиха болестта в самия є зародиш – греховните помисли на хората; ваксината сякаш премахна плътското желание или поне го обезсили задълго, за неопределено време. Гриър обаче беше по-различен. Или по някаква случайност го бяха пропуснали, докато обикаляше джунглите на Ямайка, или пък ваксината просто се беше оказала безсилна пред страстната му неутолима природа на истински мъжкар, но при него обичайният страничен ефект не се беше проявил. Айк се промъква пипнешком покрай спящото куче, открива фенерчето си и го мушва в пояса на грейката си. Поема си дъх и рязко блъсва с крак вратата на фургона. Едната му ръка стиска пистолета, другата – фенерчето. Движи се безшумно като в старите каубойски филми, но изведнъж се заковава на мястото си – очаквал е да види всичко друго, но не и това. Съществото, свито до металните стъпала на фургона, се изправя, стреснато от изскърцалата врата. Айк установява, че то стига най-много до кръста му, и това откритие го изпълва с ужас – размерите са напълно достатъчни за едно... дяволче. В този миг, сякаш за да подсили зловещите му мисли, съществото започва да прави странни криволичещи стъпки, изправено на задните си крака, а предните се издигат и се полюшват някак противно разперени... При това движение изпъкналите ребра на нещото още повече се очертават, а отдолу – там, където би трябвало да бъде кръстът, има само някаква тъмна дупка, от която изведнъж щръкват два крака, тънки като клечки, покрити със сплъстена от кръв и кал козина. Мазната опашка, дълга като на гущер, се поклаща напред-назад сякаш за равновесие. Но това, което смразява кръвта в жилите на Айк, е главата на гадното създание. Нагоре от раменете Нещото е съвършено гладко, без коса, без лице, без една-едничка черта или извивка... Айк примигва безпомощно и едва не разтърква очи. Но това вече не е сън, този път кошмарът си е съвсем действителен. Съвсем! Нещото е току пред очите му – същинско изчадие на ада, пръкнало се кой знае в кое дяволско котило, оживяло сякаш от някой стар роман на ужасите... Най-после Айк се сеща да запали фенерчето си и гледката пред очите му става още по-отвратителна. Главата на уродливото създание е абсолютно гладка, изглежда дори някак хлъзгава, но се оказва, че все пак има черти. Лъчът на фенерчето разкрива нещо като лице, по-скоро някаква лигава, лепкава маса... Защо изобщо се занимава с тая гадория, а не вземе да є тегли куршума. Но в мига, в който Айк вдига пистолета, Нещото изведнъж се завърта и отзад на цилиндричната глава лъсва парче от скъсан етикет: ДЕЛИКАТЕ МАЙОНЕ НИСЪК ХОЛЕС – Боже... ама това било котка! Котка, дето си е заклещила главата в буркан от майонеза... С малко тромав пирует котката се завърта в посока на звука, като все още се олюлява, тежко отметнала глава назад. Единствено тази мъчителна стойка като че ли є дава известна възможност да си поема дъх – Закъсал си, братче! – Айк оставя пистолета и се отпуска на коляно, без да обръща внимание на острите мидени черупки под краката си. – И откога си така? Я чакай да... а-а-а! Котаракът се опитва да сграбчи протегнатата ръка на Айк, като при това я раздира чак до лакътя. Айк изругава и с един удар просва животното на земята. То веднага отскача, Айк го перва отново и го възсяда, преди то да успее да надигне глава, притиска го към покритата с черупки земя, вкопчил пръсти в мазната му козина и стиснал с другата си ръка фенерчето като тояга. Но този път котаракът дори не помръдва. Или го е зашеметил, или животното просто е изтощено след поредния си пристъп на буйна ярост. Айк поразхлабва желязната си хватка и започва внимателно да почуква с фенерчето си отвора на буркана. Най-накрая стъклото се пропуква, но лепкавата маса отвътре все още не позволява на парчетата да се отделят. Бурканът се разчупва бавно, полека, като яйце, което се излюпва. Показва се една подута глава, приела формата на буркана, озъбена, със смачкани от притискането в стъклото устни и с мъчително изцъклени очи. Айк хвърля настрани едно по едно парчетата от буркана, като първо успява да освободи устата, после и ноздрите... Котаракът лежи в краката му неподвижен и с усилие си поема дъх. Когато муцунката най-сетне е свободна, Айк пуска стиснатия кичур косми и се опитва да избърше очите от разложената мазнина. Но в мига, в който усеща, че е свободно, животното се спуска в нова отчаяна атака и с див писък напада ръката на Айк, като този път успява да разкъса кожата му не само с нокти, но и със зъби. – Ах, ти, воняща гад! – Айк сритва котарака и го запраща надалеч. Животното се претъркулва, застава най-после на четирите си крака и се отправя назад с пронизителен писък. Този път се хвърля направо в лицето на Айк. Той успява да го отскубне и котаракът отново полита към земята. Завърта се около оста си и се готви да се върне, но сега вече Айк го сритва безпощадно и мазната рошава топка отхвръква чак към другия край на двора, стоварва се върху острите черупки и се завърта бясно. Когато най-после успява да се задържи на краката си, котаракът се втурва като обезумял, препуска между буренаците и варелите с пропан – вече в обратна посока, право към боровата гора на хълма. Айк го изпраща с един метнат с всичка сила камък и подплашва ято врани, скрити в шубрака. Те се разхвърчават с дрезгав крясък. Айк ги проследява с поглед и се обляга на близката купчина дърва, като си поема с усилие дъх. И тогава... до ушите му отново достига оня далечен отчаян писък. Той не идва от посоката, в която изчезна котката, а някъде отдолу, откъм бунището – тъничък и задавен вик на жена – сега Айк е повече от сигурен в това. – Моля ви, помогнете, о, по-о-омощ! Това сякаш е гласът на Луиз, момичето на Лууп. Айк целият се превръща в слух. Семейството на Лууп често смущава нощем съня на съседите със своите кавги и побоища. А пък ако са спечелили някоя победа на боулинг, виковете им надминават дори грухтенето на прасетата, които отглеждат... Но Айк не се сеща скоро да е имало някакви състезания по боулинг, а и доколкото познава момичето, то едва ли би се развикало така за някоя дреболия. Луиз винаги си е била малко дръзка и предиз-викателна, но не и креслива. – Моля ви, помогнете, о-о-о... Викът изведнъж заглъхва, Айк се ослушва, затаил дъх, но вече нищо не нарушава спокойствието на утрото, само някаква птица стене в клоните на близкото дърво, а горе на хълма кряскат врани. Айк въздъхва – май все пак ще трябва да провери какво се е случило. Той минава зад фургона, но колата му я няма. Само старата джипка на Гриър, с когото си поделят фургона, кротко дреме отзад. – Дявол да те вземе, Гриър...", "date": "2018.12.26", "title": "Откъс от \"Песента на моряка\" на Кен Киси"}
{"url": "https://www.dnevnik.bg/photos/2018/12/26/3367257_snimka_na_denia_trump_vie_v_kosovo/", "text": "Kосовският албанец Хисни Реджа отглежда четири вълка от гората, един от тях е нарекъл Тръмп. Редажа отглежда вълците в село Осек Хайл, близо до град Гякова, на 80 км западно от столицата на Косово Прищина.", "date": "2018.12.26", "title": "Снимка на деня: Тръмп вие в Косово"}
{"url": "https://www.dnevnik.bg/analizi/2018/12/23/3363595_ikonomikata_bulgarski_politici/", "text": "- Със скандалите и протестите; с европредседателството; с митническите войни по света. - Геополитическите опити на България са сравнително нови. Последиците обаче едва ли ще са от нов тип – ще се опитаме да дадем и на изток, и на запад поводи за радост, така че да сме в добри отношения с всички. - Ще кажа само по-интересното: за пръв път май имаше известна парламентарна контра на ГЕРБ срещу Борисов. - Добра в първата си половина и доста лоша – във втората. - Струва ми се посърнал, уморен. Или вече не му се занимава с вътрешни неща, а само с международни. Съжалявам, че споделям по-скоро дистанционни наблюдения над личността Борисов, а не политика Борисов, но премиерът отдавна е показал, че разлика между политическо и лично при него се размива. - Продължи заявката да е коректив. Остави доста врати отворени за бъдещи развития. Вратата към управляващите изглежда затворена. - Икономиката,... български политици!", "date": "2018.12.26", "title": "Икономиката,... български политици!"}
{"url": "https://www.dnevnik.bg/sport/2018/12/26/3367267_ruskiiat_ministur_na_sporta_viarva_che_shte_se_nameri/", "text": "Руският министър на спорта Павел Колобков е уверен, че въпросът с предоставянето на достъп до данните от московстата антидопингова лаборатория ще бъде решен. Той вярва, че накрая всички страни ще бъдат удовлетворени, включително и Световната антидопингова агенция (WADA), пише ТАСС, като се позовава на изказването му пред \"Россия-24\". Преди десетина дни екип от петима експерти от WADA пътува за Москва с  уверението, че ще получи достъп до проби и други сурови данни . Делегацията  получи отказ от руските власти , защото оборудването на инспекторите, с което ще извлекат информацията, не е съобразено със законодателството в страната. Предоставянето на достъп е последното от задължителните условия за възстановяване на правата на антидопинговата й агенция (РУСАДА) и при отказ може да се стигне до още по-тежки наказания срещу Русия. Колобков посочи, че разговорите се водят от месеци. \"Русия е готова да осигури копия от базата данни в съответствие със законодателството на Руската федерация.\" По думите му остава да се уточнят \"някои технически детайли\". \"Експертите дойдоха, показахме им оборудването, предложихме им копие от базата данни и дори го взеха. Всъщност това е уникално решение\", каза Колобков. \"Сега разговаряме с WADA и съм сигурен, че ще намерим общ език и ще намерим решение, което да е в съответствие със закона и което да удовлетвори WADA, защото е в интерес на всички\", заяви министърът.", "date": "2018.12.26", "title": "Руският министър на спорта вярва, че ще се намери решение около кризата с WADA"}
{"url": "https://www.dnevnik.bg/sviat/2018/12/26/3367265_jujnokoreiska_delegaciia_pristigna_s_vlak_v_severna/", "text": "Южнокорейска делегация тази сутрин пристигна с влак за официалната церемония в севернокорейския граничен град Кесон, с която официално бе положено началото на проекта за съединяване и модернизация на железопътните линии и гари на КНДР и Република Корея, съобщи БТА, като цитира \"Асошиейтед прес\". Организаторите подчертават, че церемонията е символично събитие, а не начало на реална работа по проекта, отбелязва ТАСС. В нея участваха около 200 души - по сто от Севера и Юга, а също така дипломати от Русия, Китай и Монголия. Южнокорейската делегация начело с министъра на транспорта Ким Хьон-ми и министъра на обединението Чо Мьон-кьон пристигна от Сеул час преди началото (10 ч. местно време) със специален влак с 10 вагона. Делегацията на Северна Корея е водена от председателя на Комитета за мирно обединение И Сон-гуон. Сеул отдели за събитието 700 млн вона (618 000 долара), предаде ТАСС, предимно за транспортиране на делегациите, строителство на сцена, покупка на аудиотехника. Вчера министерството на външните работи в Сеул съобщи, че Съветът за сигурност на ООН е дал специално разрешение церемонията да бъде освободена от действието на санкциите срещу Пхенян, което е позволило пътуването с влак на южнокорейската делегация, както и вноса в КНДР на необходимите материали, което иначе би представлявало нарушение.", "date": "2018.12.26", "title": "Южнокорейска делегация пристигна с влак в Северна Корея за историческа церемония"}
{"url": "https://www.dnevnik.bg/zdrave/2018/12/26/3367271_ot_21_dekemvri_v_pirogov_sa_spaseni_119_choveshki/", "text": "От 21 декември до днес в спешната болница \"Пирогов\" са прегледани 3150 човека, от които 420 са приети за лечение. Спасените животи са 119, а приетите в токсикологията са 45. Това съобщи пред журналисти днес директорът на болницата Асен Балтов, цитиран от \"Фокус\". Пет деца между 13 и 16 години пък са приети в токсикологията след алкохолно натравяне. През 2018 г. болницата е имала 260 хиляди пациенти, 48 хиляди от тях са останали за лечение. Около 12 200 здравно неосигурени пациенти са преминали през \"Пирогов\", отчете още Балтов. По думите му тази година болницата приключва финансовата година без увеличение на задълженията, като има дори положителни показатели за 400 хил. лева. Трудовите възнаграждения на персонала се увеличават, като брутната заплата на един лекар е около 2500 лв., а на специалисти по здравни грижи - около 1600 лв. Санитарите получават по около 800 лв. Нова спешна педиатрия от 2019 г. От следващата година в \"Пирогов\" ще бъде открито спешно педиатрично отделение. Причината е, че често в късните часове в болницата идват деца, които не се нуждаят от хирургическа намеса, а от преглед от педиатър. Освен това в болницата ще има и спешно очно отделение, като през 2019 г. Асен Балтов очаква да започне и ремонта на клиниката по изгаряния. Той ще струва около 4 млн. лева. В средата на годината ще ббъде открита и клиниката по лицево-челюстна хирургия.", "date": "2018.12.26", "title": "От 21 декември в \"Пирогов\" са спасени 119 човешки живота, обяви директорът на болницата"}
{"url": "https://www.dnevnik.bg/bulgaria/2018/12/26/3367273_kilometrichna_kolona_ot_koli_ima_na_hemus_v_posoka/", "text": "Към 12.30 часа колона от 1.5 км се е образувала преди тунела \"Витиня\" на магистрала \"Хемус\" в посока София, съобщи Агенция \"Пътна инфраструктура\". МВР информира, че към 16 часа колона от автомобили се е образувала на магистралата преди София. Към 18 часа обстановката се е успокоила, съобщиха от полицията. С цел намаляване на престоя в тунелите по магистралата е организирано изкуствено забавяне на трафика преди 42-ия километър в посока София. От агенцията напомнят, че в участъка 38-36 км има стеснение поради ремонт на виадуктите. Движението се извършва двупосочно в платното за Варна. На 33 км, в тунел \"Витиня\" в посока Варна, движението отново е двупосочно. Интензивен трафик се очаква в края на петте почивни дни. София преди Коледа напуснаха близо 300 хиляди автомобила, част от които ще се завърнат днес. От 14 до 20 часа  се спират от движение камионите  по автомагистралите и натоваренитe пътища. Забраната не важи за моторни превозни средства, превозващи бързоразвалящи се хранителни продукти и товари на температурен режим, живи животни и опасни товари. Ще има и две ленти за влизащите в София през Владая, информират още от АПИ.  АПИ умолява гражданите, тръгнали на път, да бъдат внимателни, толерантни и търпеливи. Водачите стриктно да спазват временната организация и указанията на органите на реда.", "date": "2018.12.26", "title": "Километрична колона от коли се образува на \"Хемус\" в посока София"}
{"url": "https://www.dnevnik.bg/sport/2018/12/26/3367337_livurpul_si_ustroi_praznik_i_se_otkusna_na_vurha_sled/", "text": "Ливърпул\" си устрои празничен ден и подари на привържениците си убедителна победа с 4:0 срещу \"Нюкасъл\" на \"Анфийлд\". Радостта на мърсисайдци беше допълнена от ново поражение на шампиона \"Манчестър сити\", който отстъпи с 1:2 при гостуването си на \"Лестър\". \"Гражданите\" се свлякоха на третото място, като бяха изпреварени от \"Тотнъм\", който стигна до изразителното 5:0 срещу \"Борнемут\". \"Ливърпул\" събра 51 точки и води с шест пред \"шпорите\" и със седем пред \"Манчестър сити\". За водения от Хосеп Гуардиола отбор това е трета загуба в последните четири мача. \"Гражданите\" вече имат повече поражения спрямо целия минал сезон, когато допуснаха само две. \"Ливърпул\" изигра силен мач и не беше предизвикан от \"Нюкасъл\". \"Свраките\" имаха добри начални минути, като дори първи създадоха чисто положение, но Жозелу стреля с глава покрай гредата. Червените отвърнаха с пропуск на Шакири в десетата минута. Секунди след това Деян Ловрен даде преднина на отбора си, като засече от воле недобре изчистена топка. Резултатът се запази до началото на второто полувреме, когато домакините получиха дузпа за нарушение срещу Салах. Египтянинът изпълни точни и удвои. \"Ливърпул\" продължи да притиска съперника си и в 79-ата минута Шакири отблизо засече отлично подаване за 3:0. Шест по-късно Фабиньо вкара с глава след центриране от ъглов удар. \"Манчестър сити\" започна добре гостуването си на \"Лестър\", като поведе рано. В 14-ата минута Агуеро изведе Бернардо Силва, който нямаше затруднения да вкара. \"Лисиците\" изравниха бързо - в 19-ата след отлично подаване на Варди топката попадна в Олбрайтън, който с глава я насочи към далечната греда във вратата. \"Лестър\" нанесе удар в последните минути, когато след ъглов удар топката попадна в Перейра и с мощен изстрел от разстояние той вкара за 2:1. Шампионите се постараха да променят резултата, но без успех. В последните секунди Делф получи червен картон за грубо влизане срещу съперник.", "date": "2018.12.26", "title": "\"Ливърпул\" си устрои празник и се откъсна на върха след нова грешка на \"Сити\""}
{"url": "https://www.dnevnik.bg/sport/2018/12/26/3367340_solskiar_vleze_v_istoriiata_na_junaited_sled_nova/", "text": "Норвежецът Оле Гунар Солскяр влезе в историята на \"Манчестър юнайтед\". Временният мениджър е първият треньор, под чието ръководство отборът вкарва три или повече гола в първите му два мача на поста. \"Манчестър юнайтед\" продължи с пробуждането си при 3:1 срещу \"Хъдърсфийлд\". Преди дни  съставът спечели с 5:1 срещу \"Кардиф\" като гост . Само петима са мениджърите в историята на клуба, които са печелили първите си два мача. Предишният е Жозе Моуриньо, чието място зае Солскяр. \"Юнайтед\" поведе в 28-ата минута, когато Матич се оказа на правилното място след изпълнение на ъглов удар и отблизо вкара. В 64-ата домакините организираха добра атака с няколко подавания. Последното беше на Ерера към Погба, който стреля точно в долния десен ъгъл за 2:0. Френският полузащитник се разписа за втори път в 78-ата минута след удар от разстояние. \"Хъдърсфийлд\" успя да върне един гол в края чрез Йоргенсен след центриране от фаул.", "date": "2018.12.26", "title": "Солскяр влезе в историята на \"Юнайтед\" след нова убедителна победа"}
{"url": "https://www.dnevnik.bg/sport/2018/12/26/3367330_snimka_na_denia_spasiteliat_ronaldo/", "text": "Дори когато получава почивка, Кристиано Роналдо е готов да помогне на отбора си. Португалецът  . Нападателят остана извън основния състав при гостуването на \"Аталанта\", но обстоятелствата наложиха да влезе в игра в 65-ата минута при 1:2, когато \"бианконерите\" вече бяха с човек по-малко. Десет минути след появата си Роналдо вкара и помогна на шампионите да останат непобедени", "date": "2018.12.26", "title": "Снимка на деня: Спасителят Роналдо"}
{"url": "https://www.dnevnik.bg/sviat/2018/12/26/3367341_ot_dogodina_ruskata_armiia_vkarva_na_vuorujenie/", "text": "От следващата година в арсенала на руската армия ще бъде включена и хиперзвуковата ракета \"Авангард\", която може да се движи 20 пъти по-бързо от звука. Това е обявил днес руският президент Владимир Путин след края на последните тестове на ракетата, които са приключили успешно, предава БТА, като се позовава на агенция ТАСС. Тестът днес е бил проведен в ракетната база в Домбаровски в южната част на планината Урал. Кремъл твърди, че ракетата успешно поразила целта си, която се намирала на разстояние 6000 км - в полигона Кура на полуостров Камчатка. Миналата седмица отново в свое изказване Путин съобщи за успешни изпитания на нова междуконтинентална ракета \"Сармат\". Тогава руският президент каза, че скоро ще започне серийно производство на най-нов ракетен комплекс \"Авангард\". Очаква се ракетите \"Сармат\" да влязат на въоръжение през 2021 г. Първа ще ги получи Ужурската ракетна дивизия, разположена в закрития град Солнечни в южната част на Централен Сибир.", "date": "2018.12.26", "title": "От догодина руската армия вкарва на въоръжение хиперзвукова ракета, обяви Путин"}
{"url": "https://www.dnevnik.bg/video/2018/12/26/3367344_video_drugite_novini/", "text": "Три църкви са изцяло реставрирани и спасени от разрушениe през тази година", "date": "2018.12.26", "title": "Видео: Другите новини"}
{"url": "https://www.dnevnik.bg/photos/2018/12/26/3367243_fotogaleriia_svetovnite_snimki_na_denia_-_24_25_i_26/", "text": "Превозни средства пътуват по мост над частично замръзналата река Хун в Шенянг, провинция Ляонин, Китай.", "date": "2018.12.26", "title": "Фотогалерия: Световните снимки на деня - 24, 25 и 26 декември 2018 г."}
{"url": "https://www.dnevnik.bg/politika/2018/12/26/3367345_spored_lidera_na_dps_v_bulgariia_e_vkriza_na/", "text": "Според председателя на Движението за права и свободи Мустафа Карадайъ в България има криза на толерантността, която част от населението понася ежедневно. Причината за това е, че в управлението на държавата участват \"националисти, които Европа нарича фашисти\". Това се разбира от изказването на Карадайъ пред членове на партията и нейни поддръжници, събрали се пред паметника \"Тюркян чешма\", за да отдадат почит на жертвите от т.нар. възродителен процес през 1984 г. в кирковското село Могиляне, предадено от пресслужбата на партията. Ако в Европа днес се отчита криза на толерантността, то тук ние я понасяме всеки ден. В управлението има националисти, които Европа нарича фашисти, казва лидерът на ДПС. Той се е обърнал към поддръжниците на партията с думите \"патриоти сме ние\" и че всеки има отговорност за \"родината\" и призовава \"всеки един да направи своя личен избор и да участва на предстоящите избори през 2019 г., защото в \"демокрацията изборът се прави чрез избори\". Според Карадайъ почетният лидер на ДПС Ахмед Доган има заслуга за установяването на демокрацията в България, защото е ръководил \"една нелегална организация\", \"която бе разкрита, хората бяха по затворите, но и от там се организираха мирните протести, които докараха демокрацията в родината ни. Тези протести нас ни обединиха в ДПС\".", "date": "2018.12.26", "title": "Според лидера на ДПС България е в криза на толерантността"}
{"url": "https://www.dnevnik.bg/sviat/2018/12/26/3367353_trump_iznenadvashto_poseti_zona_na_vuorujen_konflikt/", "text": "Президентът Доналд Тръмп е в Ирак на необявено посещение, за да се срещне с американски военни, служещи в размирния район, предаде \"Асошиейтед прес\", цитирана от БТА. Пристигайки в страната със съпругата си Мелания Тръмп и със съветника по сигурността Джон Болтън, той стана третият президент на САЩ, посетил страната. Самолетът на Тръмп се приземи във военновъздушната база \"Ал Асад\" западно от Багдад след падането на нощта днес. Той каза, че няма никакви планове за изтегляне на американските войски от Ирак, след като обяви преди дни, че  ще изтегли войските на САЩ  от съседна Сирия. Пред придружаващите го журналисти Тръмп каза, че иска американските войници да се върнат от Сирия у дома. \"Отново сме уважавани като нация\", добави той с уточнението, че САЩ са успели да си върнат репутацията, след като известно време са били \"загубеняци\". По-късно агенция \"Ройтерс\" съобщи, че планирана среща с иракското ръководство е била отменена заради \"несъгласие\" как да се организира заседанието. Според кабинета на иракския премиер Абдул Махди Тръмп го е поканил да посети Вашингтон. \"Ако искаме да направим нещо в Сирия\" Ирак може да бъде използван като база за предприемане на нападения срещу \"Ислямска държава\", ако е необходимо, например, \"ако искаме да направим нещо в Сирия\", каза президентът, цитиран от Би Би Си. САЩ могат да нападнат ИД \"толкова бързо и толкова безмилостно, че бойците ѝ няма да разберат какво по дяволите се случва\", продължи Тръмп. Това е първата му визита в размирен район, откакто влезе в Белия дом. Той често бе критикуван, че не е посещавал американски военни в конфликтни райони. Пред войниците отбеляза, че причини, свързани със сигурността, са му попречили да го направи преди няколко седмици. В Ирак има около 5000 американски военнослужещи. Тръмп увери, че няма да има изтегляне на военни от страната и защити решението за напускане на Сирия с думите: \"Преди осем години отидохме там за три месеца и така и не си тръгнахме. Сега го правим както трябва и ще го довършим.\" САЩ \"не могат да продължават да бъдат световният полицай\", смята той. Други планове Тръмп напусна Вашингтон в момент на силни вътрешнополитически напрежения в САЩ, предизвикани от спирането на работата на правителството и  редица други проблеми  като оставката на министъра на отбраната Джеймс Матис, добавя АП. Матис напусна кабинета малко след решението за Сирия. Тръмп първоначално смяташе да е в голф клуба си във Флорида, но заради частичното спиране на работата на правителството остана в Белия дом. Той дори написа в \"Туитър\" на Бъдни вечер, че е \"съвсем сам\" в сградата заради случващото се в администрацията му, предизвикано от конфликта с демократите заради средствата за стената по границата с Мексико. Ден по-рано заради решението му за коалицията срещу \"Ислямска държава\" в Сирия поста си напусна и пратеникът на САЩ за борба с джихадистката организация. В резултат Тръмп  го нарече позьор . На връщане от Ирак, където прекара три часа с военните, президентът ще спре и в американската военна база \"Рамщайн\" в Германия за среща с войниците, посочва \"Ройтерс\". ", "date": "2018.12.26", "title": "Тръмп изненадващо посети зона на въоръжен конфликт"}
