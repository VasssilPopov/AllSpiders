{"url": "https://www.dnevnik.bg/bulgaria/2019/09/18/3965369_deputatut_ot_dps_velislava_krusteva_ne_namesvaite/", "text": "Депутатът от ДПС и член на комисията за култура и медии Велислава Кръстева в сряда вечер не отговори директно на въпроса на \"Дневник\" дали познава генералният директор на БНР Светослав Костов и кога за последно е разговаряла с него. Тя каза, че е недопустимо да бъде намесвано името й в конфликта в БНР. Повод за въпросите бяха коментари, които свързаха името й с оказвания натиск в държавното радио, довел до опита за сваляне на Силвия Великова от ефир и смяната на ресора й и безпрецедентното спиране на излъчването на програма \"Хоризонт\" за 5 часа. Основната причина за случилото се - Великова да не отразява избора на Иван Гешев за главен прокурор, към който била критична. Според непотвърдена информация Кръстева е давала инструкции на ръководството на БНР и е имала претенции към съдържанието. Пред \"Дневник\" защото умишлено замесвали името й и тя обмисляла да се защити по съдебен път. Кръстева каза, че споменаването на името й тръгнало от статус на Илиан Василев (бивш посланик на България в Москва - бел.ред.) във \"Фейсбук\", когото не познавала. Във вторник той написа в социалната мрежа:  В публикация от сряда вечер  \"Медиапул\" се позовава на източници от ГЕРБ , че ръководството на БНР получава редовни инструкции от Кръстева. Представителите на управляващата партия не искали да бъдат цитирани, защото \"било опасно\", пише медиата. В интервю за предаването \"Денят с Веселин Дремджиев\", главният редактор на \"Клуб З\" Светлана Джамджиева също посочи Кръстева, позовавайки се на коментари на колеги от радиото. Според Джамджиева тя е звъняла с претенции за съдържанието. Кръстева е и ПР на ДПС от години. Тя придружава почетния председател Ахмед Доган по време на единствените му публични прояви през последните години - когато гласува на избори. В редките случаи, в които колегата й Делян Пеевски идва в парламента, може да бъде забелязана в неговата компания. Партията сериозно контролира медийните изяви на членовете си, а Пеевски контролира и мрежа от медии, затова Кръстева често спира интереса или въпросите към лидерите на ДПС от други журналисти. В правителството на Пламен Орешарски, тя беше зам. министър на културата и като такава председателстваше борда на НДК. Началото на политическата й кариера е свързано със СДС, но напуска заедно с групата, отцепила се около Христо Бисеров. В момента е член и на Централния съвет на ДПС. \"Имах разговори с досегашния директор на радиото и с новия, в които ми беше казано, че че заплашва едва ли не радиото, защото, ако не бъда свалена, ще бъде съсипано радиото\", казва Силвия  Великова в интервю за \"Дарик радио\"  миналата седмица след отстраняването й. След това тя беше върната като водещ и в ресора, но ръководството на БНР реши да има и втори журналист, който да осигурява плурализма при отразяването на Гешев и съдебната система. ", "date": "2019.09.18", "title": "Депутатът от ДПС Велислава Кръстева: Не намесвайте името ми в конфликта в БНР"}
{"url": "https://www.dnevnik.bg/bulgaria/2019/09/18/3964961_pst_grup_shte_stroi_chast_ot_skorostniia_put/", "text": "Само в рамките на един месец Агенция \"Пътна инфраструктура\" (АПИ) успя да прегледа и оцени офертите за проектиране и строителство на първия етап от изграждането на 54.3 км от пътя Видин - Ботевград, в участъка от Видин до Ружинци. Вчера от агенцията обявиха, че са избрали и изпълнител за първата позиция от търга, която е за отсечката от Видин до пътен възел \"Макреш\" и е с дължина 30 км. Победител в конкурса е обединение с основен участник \"ПСТ Груп\", съобщава  \"Капитал\". През юли АПИ обяви поръчка за половин милиард лева за разширение на шосето между Видин и Ружинци. През август пък  17 фирми подадоха документи  да се включат в търговете, които ще се финансират с държавни, а не европейски пари. Точно заради това при тях се прилага нова схема на плащане, при която АПИ ще плати чак когато проектът бъде завършен. Това от своя страна позволява прогнозните стойности за проекта да не са пределни и всеки кандидат да може да предложи и по-висока цена. Именно това се и случва. При прогнозна стойност от 250 млн. лв. офертата на обединението, което включва \"Нивел строй\", \"ПСТ Груп\", \"Пътинженеринг – М\", \"ПСТ Видин\" и \"ПСТ София\", е за 298 млн. лв., което прави по 10 млн. лева на километър нов път. За сравнение - преди малко повече от година тогавашният министър на регионалното развитие и благоустройството Николай Нанков обяви, че  средната цена в България на километър магистрала е 3.1 млн. евро . Офертите за тази позиция от търга бяха четири, но само двама кандидати стигат до крайно класиране. На второ място е \"Главболгарстрой\" с оферта от 310 млн. лв. без ДДС. Защо този търг се разви изключително бързо спрямо много други – четете  тук. ", "date": "2019.09.18", "title": "\"ПСТ Груп\" ще строи част от скоростния път Видин - Ботевград за 10 млн. лв. на километър"}
{"url": "https://www.dnevnik.bg/analizi/2019/09/18/3963855_spasiavane_s_helikopter_-_paralelut_mejdu_horata_ot/", "text": "В неделя вертолет на правителствения авиоотряд се притече на помощ на председателя на Народното събрание Цвета Караянчева заради счупената й ключица в катастрофа с кортежа на Националната служба охрана (НСО) на пътя между Шумен и Силистра. Въпреки че й е била оказана медицинска помощ в болницата в Шумен, Караянчева беше превозена по въздух до Правителствената болница. На въпрос какво е наложило това директорът на болницата проф. д-р Любомир Спасов каза: \"Никой не може да се ориентира какво е било състоянието ѝ след катастрофа, дали има вътрешен кръвоизлив или не. Тук направихме скенер на главата, шийните прешлени.\" Това обяснение породи низ от коментари в социалните мрежи дали голяма болница като тази в Шумен няма скенер, на който същите изследвания да бъдат извършени също толкова прецизно. Коментиращите зададоха и въпроса дали на всички граждани в подобна ситуация ще бъде изпратен хеликоптер. Проблемът е, че от три месеца в България няма хеликоптер линейка, който да се ползва за спасителни акции в планините или при катастрофи по пътищата. Причината е, че частният собственик на машините \"Хели ер\" ги продаде след близо пет години опити да получи някаква подкрепа от държавата. Здравният министър Кирил Ананиев обясни специалното отношение към Караянчева с това, че такава е практиката по протокол за тримата най-важни хора в държавата - президент, председател на Народното събрание, премиер. Планинската спасителна служба съобщи за тежка спасителна акция в понеделник вечерта, когато за пострадала туристка не е бил осигурен хеликоптер. Ето какво гласи съобщението й: \"На 16 септември в 17.25 ч. при дежурния в база \"Банско\" на Планинската спасителна служба (ПСС) при БЧК е получен сигнал за пострадала жена, паднала по североизточния склон на връх Джангал. Веднага започва спасителна акция, като се взима решение да се търси помощта на хеликоптер. От Централния денонощен пост на ПСС започва комуникация с Министерството на отбраната (МО) и Министерството на вътрешните работи (МВР) за вдигане на хеликоптер за бърза евакуация на пострадалата. За съжаление трудната процедура и краткото време, оставащо до края на светлата част на денонощието, не позволяват излитането на хеликоптера. След 18.30 ч. спасителната акция продължава само като наземна. Мобилизирани са общо 22 планински спасители от отрядите в Банско, Разлог и Добринище. При достигане до пострадалата в 20.20 ч. са установени черепно-мозъчна травма, тежки фрактури на долните крайници, таз и на горен крайник. След оказване на необходимата долекарска помощ и последващото трудно заради щадящия режим транспортиране в 2.00 ч. сутринта на 17 септември пострадалата е предадена на екип на Спешна медицинска помощ – Разлог.\" ПСС пусна и кратко видео от спасителната операция: \"Осем часа и половина за жена с травма на черепа, тежки фрактури на краката, таза и ръката. От 17.25 ч (когато е подаден сигналът) до 20.00 ч (когато залязва слънцето) времето за излитане на хеликоптер според МО и МВР очевидно е \"твърде кратко\". Междувременно за друга жена със счупена ключица на рамото по пътя Шумен - Силистра хеликоптерът пристига начаса. Вярно, било е сутрин. Но на мен ми се види, че не до часа на денонощието опира работата, ами до о т н о с и т е л н а т а стойност на двата живота, видяна през очите на онези министерства, дето отпускат хеликоптерите. Както стана ясно от десетки постове и коментари, шофьорите от НСО също имат о т н о с и т е л н о виждане за стойността на ч у ж д и т е животи. Според (непотвърдени думи на) шофьорката на блъснатата от тях кола (която е пътувала с мъжа и детето си) те са се появили в насрещното с шеметно висока скорост (потвърдено за безброй други случаи от мнозина свидетели, които са ги виждали в действие), докато са изпреварвали ТИР в завой (последното е потвърдено). Иначе според официалната версия въпросната оцеляла по чудо лека кола \"не успяла да вземе десен завой, навлязла в насрещното движение и се блъснала в кола на НСО\". А основната версия, по която работят разследващите катастрофата, е \"отнемане на предимство на автомобил на Националната служба за охрана\". Докато живеем в държава, в която действията на хората имат толкова относителен смисъл, а животите им - толкова относителна стойност, се налага да продължаваме да работим за своя и с т и н с к и 10 ноември.\" \"Линейка отказа да закара жена със счупена ръка от Ивайловград до Хасково с мотива, че случаят не бил спешен. Жената пострадала тази сутрин при катастрофа между два автомобила на ул. \"Капитан Петко Войвода\" в Ивайловград. Едната от колите карал съпругът й Димитър Пашов, който по данни на очевидци не е виновният водач. На мястото на инцидента пристигнали полицаи, била извикана и линейка. При първичния преглед на жената в Спешната помощ в Ивайловград се установило, че има счупена ръка. Необходимо било да се транспортира до Хасково. Линейка дотам обаче не й отпуснали, защото това не се водел спешен случай. Медиците посъветвали до Хасково да я закара съпругът й. В същото време мъжът давал показания в полицията. Така или иначе нито съпругът бил в състояние да шофира до болницата в Хасково, нито семейството е можело да ползва удареното вече возило. Идентичен е случаят отпреди седмица, когато линейка отказва да транспортира от Ивайловград до болницата в Хасково дървосекач, пострадал по време на работа в гората. Линейката пристигнала и отвела мъжа до медицинския пункт в Ивайловград, където констатирали, че той е със счупен крайник. Отказали обаче да го транспортират в Хасково. Тогава с това се наел лично работодателят му.\" \"Уважаеми журналисти, очаквам интервю с именит професор-ортопед и травматолог, който да изясни необходимостта от спешно транспортиране от Шумен, както и сложността на лечението, което е явно непосилно за шуменските медици. Като партньор в студиото очаквам гост от правителствения пресцентър, който да ни изясни кой е наредил хеликоптера и кой ще плаща.\" \"Когато аз си счупих ключицата преди доста години, се случи следното: Ахтопол, нелеп инцидент на плажа, припадам, счупена ключица на две, рамото ми се мандахерца свободно. Адска болка. Отиваме в медицинския пункт в града. Лекарката гледа неразбиращо и ме прати в Бургас. Нито ме превърза, нито нищо. Даде ми аналгин. Линейка - йок. Става късно и едни мили хора предлагат да ме закарат. Пристигаме в Бургас през нощта. Тъмни коридори, примигващи неонови лампи - хорър филм. Намираме някакъв клет кабинет, чакам два часа. Снимат ме - ключицата на кръст. Предлагат ми на следващия ден да вляза в болницата, но преди това да отида отнякъде да си купя чаршафи, лекарства, инжекции и т.н., защото болницата нямала възможност. Щели да ми заковат счупването, но трябвало да си набавя и пирони/планки за целта. С последния си разум реших да не се оперирам в Бургас и да се прибера в София. Привързаха ме криво-ляво. Ключицата си се мандахерцаше. Връщам се в Ахтопол, за да си взема багажа. Температура, треска, спах един–два часа и на сутринта се опитваме да вземем автобус. Отказаха ми да ме вземат директно до София. Няма места. Взимаме автобус до Бургас. На приятелката ми ѝ става лошо, спирахме автобуса няколко пъти, за да повръща. Пристигаме в Бургас. Взимаме влак. Тудуф-тудуф. Вагоните се клатят. Клати ми се и ключицата и костите се търкат една в друга. Пия поредния аналгин. Пристигаме късно вечерта в София. Отиваме в \"Пирогов\". Чакам 3 часа. Лекарят се оказа готин и ми разправяше как точно чете книга за счупени ключици и че съм имал късмет, защото някакъв английски лорд паднал от коня си и гушнал букета за секунди. Но пък смъртта била бърза и безболезнена. Засмях се. Двете половини на ключицата ми се потъркаха, но вече не ми пукаше. Превързаха ме суперздраво, за да стабилизират фрактурата. Казаха, че абсолютно няма нужда да се коват пирони, както предложиха в Бургас, и ме пуснаха. Един месец ръцете ми бяха като на тиранозавър рекс. Не можех да си почеша носа. Но оцелях. Имам леко пресрещане на костите от срастването, но не е нещо фатално и си живея живота. И така. Може би стана дълго, но трябваше да ви го разкажа. Защото, когато чух за инцидент, ключица и хеликоптер, си помислих колко хора имат шанс пътят им към спасение и живот да е толкова кратък...\" \"Преди две седмици се случи следното: При парламента, докато кротко си пъплехме на подходяща за преминаване стойка на регулировчика, рязко пред нас се врязва с хиперскорост джип, от чийто прозорец висеше НСО-гардероб като пияна абитуриентка от прозореца и правеше резки сигнали към останалите участници в движението да се съобразят. Зад тоз джип имаше още една кола, по-лимузинеста, вероятно с важната клечка в нея. Много спешно е трябвало да отиде на работа важната клечка. По-спешно от останалите хора. Не разбирам какво налага разни политици да се возят с приоритет и неспазвайки правилника за движение. Не спасяват ничий живот, не съдействат при бедствени ситуации, а по-скоро създават ежедневно десетки предпоставки за катастрофи (колко ли потулени медийно инциденти има и дали сега не научаваме, защото височайшата госпожа е пострадала?). НСО в настоящия си вид е просто държавна служба, която напълно се държи и изглежда като мутренска охрана.\"", "date": "2019.09.18", "title": "Спасяване с хеликоптер - паралелът между хората от властта и гражданите"}
