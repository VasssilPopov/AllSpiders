{"url": "http://www.dnevnik.bg/sport/2017/10/25/3066239_uest_hem_napravi_obrat_ot_02_do_32_i_izhvurli_totnum/", "text": "Уест хем\" направи голям обрат в лондонското дерби с \"Тотнъм\" и с победата си с 3:2 се класира за четвъртфиналите за Купата на лигата. На \"Уембли\" \"чуковете\" губеха с 0:2 до 55-ата минута, след което се вдигнаха и спечелиха. \"Челси\" се наложи с 2:1 срещу \"Евертън\" и също е в следващата фаза. \"Тотнъм\" влезе силно в мача и до 37-ата минута си осигури убедителна преднина. Още в шестата Сисоко получи извеждащо подаване, от което се възползва и вкара. Втория гол отбеляза Деле Али с диагонален удар от около 15 метра. След почивката \"шпорите\" намалиха темпото и \"Уест хем\" се възползва. Само за пет минути между 55-ата и 60-ата Андре Аю вкара два пъти и изравни. Най-напред той се оказа на правилното място, за да прати спасената от вратаря топка във вратата му. След това поредица от неубедителни отигравания на защитата на \"Тотнъм\" позволи на Аю да направи 2:2 с удар от близо. Пълният обрат се получи в 70-ата минута, когато след центриране от ъглов удар Огбона засече с глава.", "date": "2017.10.25", "title": "\"Уест хем\" направи обрат от 0:2 до 3:2 и изхвърли \"Тотнъм\" от Купата на лигата"}
{"url": "http://www.dnevnik.bg/bulgaria/2017/10/25/3066087_mashinistite_na_derailiraliia_vlak_v_hitrino_otivat_na/", "text": "Окръжната прокуратура в Шумен предаде на съд машинистите Димитър Михнев и Радослав Петков, които на 10 декември миналата година управляваха товарния влак, който дерайлира в село Хитрино. Те са обвинени, че по непредпазливост са причинили смъртта на 7 души и са нанесли телесни повреди на още 14 други лица, а случаят е определен като особено тежък. Те са обвинени още и в нарушаване на правилата за движение и правилата за техническа експлоатация, движение на влаковете и сигнализацията в железопътния транспорт. При инцидента няколко вагона от товарен влак дерайлираха в шуменското село Хитрино. Последва изтичане на газ, което беше последвано от мощен взрив, при който десетки къщи в района на катастрофата бяха напълно унищожени. Прокуратурата е установила, че при наредено влизане в гара Хитрино локомотивният машинист Димитър Михнев не е изпълнил указанията на сигнала на предупредителния семафор. При навлизане в гарата той управлявал влаковата композиция със 78 км/ч и не намалил скоростта до 40 км/ч, каквото е ограничението. От своя страна вторият локомотивен машинист Радослав Петков не предприел действия за незабавно спиране на влака, след като виждал, че Михнев не управлява безопасно машината. Разследването е установило още, че произшествието не е предизвикано от повреди в жп инфраструктура, не се дължи на повреди в осигурителната техника и не е предизвикано от техническа неизправност на подвижния състав. Причина за катастрофата е движението на влака с висока скорост. Димитър Михнев е с мярка за неотклонение \"парична гаранция\" от 10 хил. лв., а Радослав Петков с \"подписка\". Наложена им е забрана за напускане на страната. Предстои Окръжният съд в Шумен да насрочи разглеждането на делото.", "date": "2017.10.25", "title": "Машинистите на дерайлиралия влак в Хитрино отиват на съд за причинена смърт по непредпазливост"}
{"url": "http://www.dnevnik.bg/sport/2017/10/25/3066077_angliiska_firma_poe_otgovornost_i_se_izvini_za/", "text": "Английската фирма Running Imp, произвела медалите за Софийския маратон, пое отговорност и се извини за допуснатата грешка. Медалите изобразяваха Народния театър \"Иван Вазов\" с бягащи хора пред него, но  вместо \"театър\" пише \"театар\" . \"От името на Running Imp бихме желали да приемете искрени извинения за това, че възпоменателните медали на \"Wizz Air София маратон\" бяха произведени некоректно. Държим да се знае, че организаторите на маратона бяха одобрили две предварителни заготовки, на които надписът бе изписан правилно. След това обаче екипът в нашата фабрика е проявил небрежност, довела до неприятната буквена грешка\", се казва в изявлението, подписано от отговорника по продажбите Даниел Фармър. \"Искаме да е ясно, че организаторите на маратона нямат никаква вина и ние от Running Imp поемаме пълната отговорност за станалото, като приемаме строги мерки това да не се повтори\", допълва той. Въпреки грешката според много от участниците тази година медалите са били едни от най-красивите в историята. Спортният директор на маратона Даниел Дуков каза пред \"Дневник\", че идеята на организаторите е всяка година на медалите да бъде изобразяван емблематичен за столицата обект.", "date": "2017.10.25", "title": "Английска фирма пое отговорност и се извини за грешката в медалите на Софийския маратон"}
{"url": "http://www.dnevnik.bg/zdrave/2017/10/25/3065933_harvard_opredeli_pette_nai-polezni_za_zdraveto/", "text": "Да пробягаш маратон може и да звучи като най-каляващото физическо усилие, но не е, защото може да навреди на ставите и да затрудни храносмилателната система. Има поне пет други занимания, които правят тялото по-здраво и по-издръжливо и заедно с това го щадят от натоварване и износване. Учени от Медицинския университет в Харвард посочват кои са петте най-полезни физически упражнения след подробни сравнения на ефектите от различни спортове върху човешкото тяло. 1. Плуване Плуването може да се нарече съвършената тренировка, пише в проучването на \"Харвард\". Освен че раздвижва почти всички групи мускули в тялото, вдига пулса и подобрява работата на сърцето и предпазва мозъка от дегенеративни проблеми. Освен всичко друго е подходящо за повечето хора, включително с артрит, защото щади ставите. Учените препоръчват редовни тренировки по 30-45 минути. Толкова са достатъчни, за да бъде плуването равносилно на една дълга тренировка по аеробика например, а за нея се знае, че повдига духа и помага в борбата с депресията и натрупания стрес. 2. Тай чи  Тай чи е китайско бойно изкуство, което съчетава поредица от плавни, грациозни движения, наподобяващи медитация с движение. Упражненията се изпълняват бавно и внимателно, с голяма концентрация и дълбок дъх. Всеки от участниците в тренировката може да следва собственото си темпо, което я прави подходяща за хора от всички възрасти и във всякаква физическа форма. Най-ценното тук е вниманието към баланса, който е един от основните фактори на добрата форма и нещо, което губим с годините, коментират учените. 3. Силови тренировки  Силова тренировка най-общо означава използването на тежести за трениране на различни групи мускули. Това може да бъде и собствената тежест, противопоставена на гравитацията, или гирички, дъмбели, гумени ленти, пружини, тежести за глезените. Според изследователите, ако човек спортува четири или пет дена в седмицата, поне два или три от тях трябва да включват силови упражнения. Препоръчват се по-малки тежести и чести къси повторения за начало и увеличаване на тежестите и повторенията с времето за заякване. За видими ефекти се изисква постоянство. 4. Ходене  Ползите от 30-минутната разходка всеки ден, дори с умерен ход, са доказани многократно в различни проучвания. Тя има благоприятен ефект и върху тялото и върху ума. Едно от последните изследвания в серията показва например, че при възрастни хора - между 60 и 90 години - вървенето по 30 минути на ден в продължение на 12 седмици заздравява невронните връзки на паметта в мозъка. Друг нов експеримент пък демонстрира, че редовните разходки също помагат срещу депресията. От \"Харвард\" препоръчват на всеки да си отдели това време за здраве и да замени градския транспорт или автомобила със собствен ход поне за част от пътя. 5. Упражнения за тазовото дъно Упражнения за таза и тазовите органи - репродуктивните и отделителните, са полезни както за мъжете, така и за жените. С годините мускулите на тазовото дъно, матката, пикочният мехур, малкото черво, перинеума и ректума се отпускат. И те като всички други групи мускули се нуждаят от трениране, за да останат здрави и стегнати, а това може да спести неловки моменти на неволни изпускания в напреднала възраст. Упражненията не са сложни и могат да се правят незабелязано по няколко пъти на ден - представляват серия от контракции на мускулите, както когато човек стиска при препълнен пикочен мехур или когато има газове. Учените от \"Харвард\" препоръчват контракциите да са по 2-3 секунди, в серии от по 10 повторения и да се изпълняват по четири-пет пъти на ден.", "date": "2017.10.25", "title": "\"Харвард\" определи петте най-полезни за здравето физически упражнения"}
{"url": "http://www.dnevnik.bg/sviat/2017/10/25/3066081_shte_se_vurne_li_sauditska_arabiia_kum_umereniia_isliam/", "text": "Саудитският престолонаследник необичайно недвусмислено заяви как вижда бъдещето на страната си. Той обеща ултраконсервативното кралство да се върне към умерения ислям.  Мохамед бин Салман  има и други реформаторски идеи. Саудитският престолонаследник Мохамед бин Салман през последните дни на два пъти привлече към себе си вниманието на световната общественост. Съвсем наскоро той оповести проекта за изграждането на мегаград край Червено море. Саудитска Арабия възнамерявала да инвестира 500 милиарда долара в проекта  \"Неом\"  - един футуристичен град, разположен на над 26 хиляди квадратни километра, в който ще се развиват съвременните технологии и развлекателният бизнес. С този проект, в който трябва да участват още съседите Египет и Йордания, Салман иска да пренасочи икономиката на своята страна от петрола към технологиите и пазарите на бъдещето. Шеф на проекта ще бъде германецът Клаус Клайнфелд, бивш шеф на \"Сименс\". Връщане към умерения ислям? Само преди два дни Салман оповести друг свой модернизационен проект. С необичайна недвусмисленост той призова към либерализиране на ултраконсервативното кралство: \"Ще се върнем към онова, което бяхме: към умерения ислям, който е отворен към света и към всички религии.\" Принцът, който носи надежда С името Мохамед бин Салман, който се смята за неофициалния владетел на Саудитска Арабия в сянката на възрастния си баща, крал Салман, напоследък се свързват цяла серия от реформи, насочени към отваряне на обществото. Най-значимата от тях е законът, разрешаващ на жените да управляват автомобил. Саудитска Арабия беше последната държава с подобно ограничение. Сега обаче Мохамед бин Салман за пръв път говори конкретно за посоката, в която трябва да вървят неговите реформи, смята Гидо Щайнберг от германската фондация \"Наука и политика\". Според него все още не е ясно обаче дали реформите ще сложат край на дискриминацията на близо двата милиона шиити, които живеят в Саудитска Арабия: \"Ако това наистина стане, страната вече ще бъде съвсем друга.\" В Саудитска Арабия, където жените са длъжни да взимат разрешение от попечител-мъж за всички по-важни решения в живота си, включително и за обикновени пътувания, престолонаследникът е смятан за източник на надежда за едно модерно общество. На международната сцена обаче неговите агресивни изяви му навлякоха и доста критика. Защото именно той носи отговорността за намесата на  Саудитска Арабия  в кръвопролитните военни действия в Йемен. И пак него наблюдателите обвиняват за блокадата срещу съседен Катар през последните месеци.", "date": "2017.10.25", "title": "Ще се върне ли Саудитска Арабия към умерения ислям"}
{"url": "http://www.dnevnik.bg/photos/2017/10/25/3065715_fotogaleriia_tailandcite_se_sboguvat_s_obichniia_si/", "text": "С пищна петдневна церемония тайландците се сбогуват с обичния си крал Бумибол Адулядей, който почина на 13 октомври миналата година. Церемонията по кремацията започва на 25 октомври. Самата кремация ще се проведе в четвъртък, 26-ти октомври.  Очаква се стотици хиляди хора в траур да лагеруват около двореца в Банкок, за да могат да гледат церемониите.", "date": "2017.10.25", "title": "Фотогалерия: Тайландците се сбогуват с обичния си крал Бумибол Адулядей"}
{"url": "http://www.dnevnik.bg/bulgaria/2017/10/25/3066143_peshehodec_zagina_pri_opit_da_preseche_magistrala_hemus/", "text": "Пешеходец е загинал на автомагистрала \"Хемус\" във Варненско при опит да я пресече. Областната дирекция на МВР – Варна съобщи, че в 13.20 часа е получен сигнал за възникнало тежко пътнотранспортно произшествие в платното за движение в посока към Варна, след пътен възел \"Слънчево\". Водачът на лек автомобил с добричка регистрация по време на движението си в лява лента е блъснал пешеходец, пресичащ пътното платно. Движението по магистралата временно беше ограничено в едната лента.", "date": "2017.10.25", "title": "Пешеходец загина при опит да пресече магистрала \"Хемус\""}
{"url": "http://www.dnevnik.bg/bulgaria/2017/10/25/3066155_v_sofiia_e_zadurjana_grupa_izmamnici_s_imoti/", "text": "В София са задържани 15 души заради измами с имоти, а на осем от тях вече са повдигнати обвинения, съобщи Столичната дирекция на вътрешните работи. Служители на отдел \"Икономическа полиция\"- СДВР са извършили претърсвания на 14 адреса и два автомобила, обиски и разпити на свидетели. Иззети са множество неистински саморъчни завещания, издадени въз основа на тях нотариални актове, печати, неистински договори за придобиване на недвижими имоти, удостоверения за наследници и други документи, свързани с престъпно прехвърляне на правото на собственост на различни имоти. Намерени и иззети са пушка и пистолет. В процеса на разследването е установено, че от 2013 г. до настоящия момент, чрез извършване на престъпни деяния – съставяне и ползване на неистински документи и измами, са били придобити 14 имота на територията на София. Повдигнатите обвинения са за пет престъпления по чл.211 от НК (измами в особено големи размери, представляващи особено тежък случай), по чл.309 ал.1 (съставяне на неистински завещания) и по чл.316, вр. чл.309 ал.1 от НК (използване на неистински документи). На всички обвиняеми е взета мярка за неотклонение \"задържане под стража\" за срок до 72 часа. Операцията е проведена със съдействието на Столична община и на прокуратурата.", "date": "2017.10.25", "title": "В София е задържана група измамници с имоти"}
{"url": "http://www.dnevnik.bg/sport/2017/10/25/3066158_karierata_na_daniil_kviat_v_toro_roso_prikljuchi/", "text": "Руснакът Даниил Квят повече няма да се състезава за \"Торо росо\". От дъщерния тим на \"Ред бул\" са казали на 23-годишния пилот, че е свободен да си търси нов отбор, съобщи \"Скай спортс\". Това поставя мястото на Квят във Формула 1 през 2018 г. под сериозна въпросителна. В момента единствената реалистична опция пред него е \"Уилямс\". Според \"Скай спортс\" Квят ще остане в програмата на \"Ред бул\" до края на сезона, но няма да получи нова възможност да се състезава. \"Квят няма да се завърне. Не вярваме, че той може да преобърне ситуацията в дългосрочен план. Пиер Гасли и Брендън Хартли ще довършат сезона. След това ще видим какво ще се случи\", каза съветникът на \"Ред бул\" д-р Хелмут Марко, цитиран от Auto Bild. Квят прави разочароващ сезон, в който само три пъти се класира в зоната на точките, а в четири от състезанията не завърши. След катастрофата му в Сингапур  руснакът беше оставен да \"почива\" в два поредни старта  - в Малайзия и Мексико. Той се завърна в кокпита за последното състезание - Гран при на САЩ, в което се класира десети. Квят е част от Формула 1 от 2013 г. През 2015 г. той получи шанс да кара за \"Ред бул\", но в началото на миналия сезон беше върнат в \"Торо росо\", разменяйки мястото си с Макс Верстапен. Оттогава руснакът записа 32 състезания, като спечели точки само в шест от тях и отпадна девет пъти. ", "date": "2017.10.25", "title": "Кариерата на Даниил Квят в \"Торо росо\" приключи"}
{"url": "http://www.dnevnik.bg/detski_dnevnik/2017/10/25/3066160_ot_ianuari_durjavata_shte_finansira_chastnite/", "text": "За първа година от януари държавата ще финансира частните училища и детски градини. За целта в проектобюджета за 2018 г. са отделени 7 млн. лв., обясни просветният министър Красимир Вълчев след заседанието на ресорната парламентарна комисия днес. Засега се очаква част от частните детски градини и училища да се откажат от държавното финансиране, тъй като условие за получаването му е да приемат 20% от децата без такси. Яснота по въпроса ще има в края на ноември. Министър Вълчев съобщи, че очаква реалното увеличение на средствата за образование през следващата година да бъде 402 млн. лв.,  макар че в средносрочната бюджетна прогноза парите са 490 млн. лв.  Най-много са средствата за увеличение на учителските заплати - 330 млн.лв.", "date": "2017.10.25", "title": "От януари държавата ще финансира частните училища и градини със 7 млн. лв."}
{"url": "http://www.dnevnik.bg/bulgaria/2017/10/25/3066163_dogovorut_za_dobrosusedstvo_s_makedoniia_vliza_v/", "text": "Договорът за добросъседство с Македония ще бъде внесен в парламента за ратификация още следващата седмица, съобщи министърът на външните работи Екатерина Захариева по време на дискусия за европейското бъдеще на Западните Балкани в парламента. Тя се надява ратификацията да мине бързо и през парламентa в Скопие. Договорът е подписан скоро, но това не е обявено, защото Македония беше в предизборна обстановка. В момента текстът на договора сe съгласува втори път в министерствата. Подписването на договора между двете страни се разглежда, като условие за членството на Македония в ЕС. На общо заседание на депутатите от комисиите по външна политика и по европейски въпроси Захариева каза, че интеграцията на балканските държави е приоритет за Българското председателство\". \"България не може да просперира, ако Западните Балкани не просперират и не са демократични\", заяви Захариева. Тя смята, че Албания и Македония имат реално желание да се стартират преговорите за присъединяване към ЕС, но трябва да се изчака априлският доклад на Комисията за напредъка им. Според Захариева евроинтеграцията на Западните Балкани е приоритет на Европейският съюз, което е потвърдено включително и на председателят на Еврокомисията Жан-Клод Юнкер. Недостатъчният напредък на Западните Балкани е една от причините Брюксел да обърне по-голямо внимание на региона, каза Захариев. Тя смята, че благодарение на усилията на България останалите страни-членки са се ангажирали много повече с тази политика и ще продължат да я следват по време на своите председателства на ЕС. Според нея България трябва да бъде по-амбицирана при даването на експертна помощ по отделни сектори и министерства на страните от Западните Балкани, за да напреднат по пътя на евроинтеграцията.", "date": "2017.10.25", "title": "Договорът за добросъседство с Македония влиза в парламента следващата седмица"}
{"url": "http://www.dnevnik.bg/bulgaria/2017/10/25/3066165_republika_koreia_podkrepi_prisuediniavaneto_na/", "text": "Република Корея подкрепя присъединяването на България към Организацията за икономическо сътрудничество и развитие (ОИСР). От това ще спечелите както вие, така и ОИСР. Това заяви на среща с президента Румен Радев министър-председателят на Република Корея Ли Нак-Йон, който е на посещение у нас, съобщиха от прессекретариатът на държавния глава. Това е първата външнополитическа визита на премиера на Република Корея в чужбина след поемането на поста през май 2017 г. По време на разговора на \"Дондуков\" 2 Румен Радев призова за по-скорошното приемане на страната ни в ОИСР и за задълбочаване на търговско-икономическия обем и инвестиционното сътрудничество с Република Корея. \"Двустранният стокообмен от 200 млн. долара може да бъде значително увеличен, чрез задълбочаване на партньорството в сферата на информационните технологии, автомобилната индустрия и други области от взаимен интерес\", подчерта Радев. Българският държавен глава покани представители на компании от Република Корея да участват и в предстоящата Специализирана международна изложба за отбранителна техника, на която страната ни ще бъде домакин през 2018 г., за последващо разширяване на сътрудничеството в сферата на отбраната. Според министър-председателя Ли Нак-Йон със стратегическото си разположение в Югоизточна Европа, благоприятната данъчна политика за инвеститорите и квалифицирания човешки капитал, България има потенциал да се превърне във врата за корейския бизнес към общия европейски пазар. Република Корея е единствената държава в Азия, с която ЕС има сключени споразумения за партньорство и сътрудничество и за свободна търговия.", "date": "2017.10.25", "title": "Република Корея подкрепи присъединяването на България към Организацията за икономическо сътрудничество"}
{"url": "http://www.dnevnik.bg/gradska_sreda/2017/10/25/3066166_veloaleiata_na_rakovska_ne_e_v_remont_a_prosto_ne_e/", "text": "Започналото днес  изместване с няколко метра на ограничителите  на велоалеята по улица \"Г.С.Раковски\" в София не е поправка на грешка. Причината е, че велоалеята просто все още не е завършена, а в процес на изграждане. Това обясниха от пресцентъра на Столичната община на въпрос на \"Дневник\" защо днес работници пренаредиха пластмасовите ограничители на алеята в участъка между улиците \"Иван Вазов\" и \"Ген. Гурко\". От там казаха още, че тези \"довършителни дейности\" не се заплащат допълнително.  Обособяването на велоалеята по \"Г.С.Раковски\" започна преди седмица, като ограничителите бяха положени по цялата й дължина в началото на тази. Алеята предизвика сериозно недоволство на шофьорите, велосипедистите, собствениците на магазини по улицата и снабдителите им. Първоначалното разположение на ограничителите създаваше опасност от катастрофи при десен завой за автомобилите и голям риск за велосипедистите.  Според мненията велоалеята затруднява движението, както на автомобили, така и на колоездачи, пречи на зареждането на магазините. Същевременно тя се използва както за паркиране на коли, така и за изпреварване от шофьорите. \"Дневник\" все още очаква отговор от общината на изпратените в петък (20 октомври) въпроси до общината за това как и кога е определено мястото на велоалеята, безопасна ли е тя за пешеходците, къде ще бъдат преместени стоянките за таксита, направени ли са анализи какво влияние на трафика ще окаже велоалеята и какво показват те, както и как се очаква автомобилите, които зареждат търговските обекти по улицата, да продължават да изпълняват тази дейност, без да пречат на трафика. Отговор все още няма. ", "date": "2017.10.25", "title": "Велоалеята на \"Раковска\" не е в ремонт, а просто не е завършена"}
{"url": "http://www.dnevnik.bg/sviat/2017/10/25/3066154_talibanite_pokazvat_na_trump_che_predpochitat_da_se/", "text": "Зачестилите кървави атаки срещу силите за сигурност в Афганистан са демонстрация на сила на талибаните пред американския президент Доналд Тръмп, а наред с това целят и деморализиране на местните сили, смятат експерти. При три от четирите големи нападения, извършени от вторник насам срещу обекти на армията или полицията, бунтовниците използваха заредени с експлозиви военни автомобили \"Хъмви\" и оръжия, откраднати от силите за сигурност. Тези операции свидетелстват също за нова стратегия на талибаните, които се съсредоточават основно върху обекти на силите за сигурност, след като години наред се опитваха да нападат градове и жителите им бяха принудени да бягат масово като в Кундуз, който за кратко беше под талибански контрол през 2015 и 2016 г., и Лашкар Гах в Хелманд миналата година. Талибаните \"искат да покажат силата си след обявяването на новата политика на Тръмп и предстоящото разполагане на допълнителни американски сили\", обясни Ванда Фелбаб-Браун от института \"Брукингс\". За сметка на това \"те не се опитват да завземат столици на провинции, вече не хабят силите си за този вид офанзиви\", отбеляза тя. От пролетта насам талибаните предприеха множество смъртоносни атаки срещу военни обекти като голямата база в Мазар и Шариф на север през април, където убиха над 150 души. През изтеклата седмица обаче бяха извършени рекорден брой мащабни нападения - в Гардез (Югоизточен Афганистан), в Газни (Централен Афганистан) и Кандахар (на юг), както и в столицата Кабул в събота. По официални данни за пет дни са били убити общо повече от 150 души от силите за сигурност. Промените на Тръмп Това лято Доналд Тръмп обяви, че американските сили ще останат в Афганистан до второ нареждане, без да посочи краен срок, и каза, че там ще бъдат изпратени допълнителни войски. Успоредно с това американците увеличиха въздушните си удари по позиции на талибаните и свързаната с тях терористична мрежа Хакани, като през септември използваха такова количество бомби и ракети, каквото не бе имало от октомври 2010 г. При поредица въздушни удари в югоизточната част на страната, по границата с Пакистан и племенните райони, бяха убити десетки бунтовници. Говорител на талибаните каза за АФП, че последните нападения са \"ясно послание\". \"Ако врагът е смятал, че ще ни уплаши с новата стратегия на Тръмп, то ние му дадохме урок\", заяви той. Това нарастване на насилието се наблюдава в момент, когато на дипломатическия фронт най-сетне настъпва раздвижване с преговори с участието на Афганистан, Пакистан, САЩ и Китай в началото на седмицата за средствата за прекратяване на 16-годишния бунт. \"Талибаните искат да отправят посланието, че предпочитат по-скоро да се сражават, отколкото да преговарят и че в това отношение се справят много добре\", коментира анализаторът Майкъл Кугелман от центъра \"Уилсън\" във Вашингтон. Деморализирани Посланието всъщност има опустошителен ефект: стотици убити и ранени, тежко пострадали и дори изравнени със земята военни бази и полицейски центрове. В Гардез талибаните изпратиха поне три натъпкани с експлозиви превозни средства, включително хъмви и камион, преди да открият огън, взел най-малко 60 жертви. В Газни те атакуваха на два пъти централното управление на полицията. Тези нападения деморализират войниците, спестяват на талибаните критиките за смъртта на цивилни и им дават възможност да откраднат военно оборудване - заместник-министърът на отбраната призна, че \"десетки\" хъмвита и военни камиони са изчезнали в последните години. \"За афганистанските сили е особено деморализиращо да виждат собствената си военна техника в ръцете на врага\", отбелязва Кугелман. Сред афганистанските войници и полиция се шири корупция и дезертьорство, а новобранците изнасят цялата тежест: специалният генерален инспектор за възстановяването на Афганистан (SIGAR), назначен от американския Конгрес да следи разходите на САЩ в Афганистан, определи загубите като \"шокиращи\" и \"нетърпими\". Повече настъпателност За да отговори на тези нападки, анонимен източник от афганистанските сили каза за АФП, че армията трябва да проявява \"повече настъпателност и да излезе от базите си\". Ванда Фелбаб-Браун предлага също да се подсилят контролните постове и да се подобри обменът на информация. Влиятелният началник на полицията в Кандахар генерал Абдул Разик призовава да се подсилят \"възможно най-бързо\" афганистанските военновъздушни сили, за да се пресичат бързо атаките, които продължават с часове като в Гардез. Според Разик, многократните нападения в последните дни, освен, че са отговор на Доналд Тръмп, показват, че сезонът на талибанското настъпление е бил неуспешен и не е донесъл на бунтовниците никакви придобивки. Талибаните впрочем вече обявиха, че предстоят нови нападения. \"Вместо да се безпокоим, трябва да вземем необходимите мерки\", каза Разик./БТА", "date": "2017.10.25", "title": "Талибаните показват на Тръмп, че предпочитат да се сражават, а не да преговарят"}
{"url": "http://www.dnevnik.bg/sviat/2017/10/25/3065824_s_novata_dobra_partiia_vliiatelna_turska_nacionalistka/", "text": "Турция и народът ѝ са изморени, държавата се развали, общественият ред се разпада. Няма друг изход освен промяна в политическата атмосфера,\" каза бившият вътрешен министър Мерал Акшенер на церемония в Анкара за създаването на новата ѝ партия. Акшенер, влиятелна фигура в  националистическите  среди, подаде документите за учредяването в сряда, съобщи по-рано частната турска телевизия НТВ, цитирана от БТА. Още тогава местни медии писаха, че новата организация ще носи името \"Добра партия\", а девизът ѝ ще е \"Турция ще бъде добре\". Логото е слънце с осем лъча на фона на синьо небе. Програмата на новата формация съдържа обещания за завръщане към парламентарната система на управление до една година. Акшенер бе отлъчена от Партията на националистическото действие (ПНД) заради несъгласието й с политиката в подкрепа на управляващата Партия на справедливостта и развитието (ПСР). Лидерът на ПНД Девлет Бахчели подкрепи президента Реджеп Тайип Ердоган на референдум на 16 април по серия конституционни промени, сред които въвеждане на президентска система на управление в Турция. Тази система би следвало да влезе в сила след избори през 2019 г. На 61 години тя се смята за влиятелен опозиционен глас в страната. Акшенер открито агитираше за \"не\" по време на кампанията за референдума въпреки официалната партийна позиция да се гласува с \"да\". \"Ние поемаме по този път, вие поемате по този път. Пътят - това е турската нация от 80 милиона души,\" каза тя. \"Нашите хора ясно заявяват, че искат... ново правителство. Имаме надежди и мечти. Искаме богата Турция и имаме властта (да го направим). Искаме справедлива Турция и имаме и тази власт. Искаме своводна Турция и имаме права.\" Акшенер обяви, че партията ѝ иска да реформира турското образование, като удължи средния престой в училище на 11 (от 7) години и я превърне в една от 20-те най-привлекателни страни в сферата на висшето образование, и да върне страната на пътя на демокрацията. Според Хакан Байракчъ от социологическата агенция SONAR Добрата партия може да отнеме до 10 на сто от вота на управляващата ПСР, но и да подрони базата на националистите от ПНД и светската  опозиционна  Републиканска народна партия на Кемал Кълъчдароглу. За последните няколко седмици петима от всички 550 депутати са се присъединили към редиците ѝ.", "date": "2017.10.25", "title": "С новата Добра партия влиятелна турска националистка предизвика Ердоган"}
{"url": "http://www.dnevnik.bg/sport/2017/10/25/3066171_vozniachki_produlji_nakazatelnata_si_akciia_v_singapur/", "text": "Каролин Вознячки продължи впечатляващото си представяне във финалите на WTA в Сингапур и предсрочно си осигури място в полуфиналите. След като в първия си мач  даде само два гейма на тенисистката с най-много титли през 2017 г.  - Елина Свитолина (6:2, 6:0), днес датчанката направи същото и срещу световната №1 Симона Халеп. Вознячки спечели първите седем гейма и се наложи с 6:0, 6:2. Бившата №1 имаше нужда от едва 63 минути, за да постигне трета поредна и общо четвърта победа в шестия си двубой с настоящата лидерката в световната ранглиста. Датчанката спечели 53 от разиграните 83 точки и нито веднъж не загуби своето подаване. Тя реализира пет пробива от осем възможности и спаси единствения шанс, който се откри пред Халеп. Румънката стартира турнира със страхотен успех  срещу намиращата се в серия от 11 поредни победи Гарсия. Днес обаче тя нямаше никакъв отговор срещу вдъхновената и безгрешна игра на Вознячки. В другия мач от групата Гарсия спечели много драматично срещу Свитолина. Украинката сервираше за победата при 5:3 в третия сет, но французойката навакса пробива пасив в последния възможен момент и обърна мача - 6:7 (3), 6:3, 7:5 след 2.45 часа игра. След двете категорични победи Вознячки си гарантира първото място в Червената група. В полуфиналите тя ще се изправи срещу Гарбине Мугуруса или Винъс Уилямс. Испанката и американката ще си оспорват втората позиция в Бялата група в директен двубой в четвъртък. Халеп, Гарсия и Свитолина ще се борят за второто място в Червената група. Тенисистката, която го заеме, ще играе в полуфиналите с Каролина Плишкова, която  вчера си гарантира първата позиция в Бялата група  след две убедителни победи от два мача. Каролина Плишкова - Йелена Остапенко Гарбине Мугуруса - Винъс Уилямс Каролин Вознячки - Каролин Гарсия Симона Халеп - Елина Свитолина", "date": "2017.10.25", "title": "Вознячки продължи наказателната си акция в Сингапур и е на полуфинал"}
{"url": "http://www.dnevnik.bg/sport/2017/10/25/3065610_s_rezervite_barselona_si_osiguri_bezoblachen_revansh/", "text": "Носителят на трофея \"Барселона\" победи третодивизионния \"Мурсия\" с 3:0 в първи мач от 1/16-финалите за Купата на краля. Въпреки че старши треньорът Ернесто Влверде заложи изцяло на състезатели, които получават малко или никакви игрови минути в другите турнири, каталунците нямаха проблеми срещу един от слабо представящите се отбори в Сегунда дивисион Б. Голове на Пако Алкасер, Жерар Деулофеу и Хосе Арнаис осигуриха на рекордьора по отличия спокоен реванш на \"Камп ноу\". Тримата започнаха като титуляри заедно с вратаря Яспер Силесен, Нелсон Семедо, Хавиер Масчерано, Томас Вермален, Лука Дин, Андре Гомес, Денис Суарес и Карлес Аленя. Първото полувреме предложи опасни ситуации и пред двете врати, а \"Барселона\" успя да открие резултата едва в самия му край. В 44-ата минута Делофеу, който беше най-силният играч на каталунците в този мач, достави отлично центриране за Алкасер. Нападателят надскочи прекия си пазач и технично насочи топката във вратата с глава от границата на вратарското поле. Седем минути след почивката Деулофеу удвои аванса на \"Барселона\". Крилото, което се завърна това лято на \"Камп ноу\", направи отличен рейд между трима бранители и от малък ъгъл прокара топката покрай вратаря Сантом. Само три минути по-късно Арнаис вкара страхотен трети гол. Той получи топката на скорост на левия фланг, навлезе навътре и от границата на наказателното поле не остави шансове на Сантом с мощен изстрел с десния крак по диагонала.", "date": "2017.10.25", "title": "С резервите \"Барселона\" си осигури безоблачен реванш за Купата на краля"}
{"url": "http://www.dnevnik.bg/sport/2017/10/25/3065601_siti_i_arsenal_otnovo_se_promuknaha_trudno_napred_za/", "text": "Манчестър сити\" и \"Арсенал\" отново бяха подложени пред голямо изпитание, но устояха и се класираха за следващия кръг в Купата на лигата. \"Гражданите\" спечелиха с 4:1 срещу \"Уулвърхемптън\" след дузпи. \"Арсенал\" направи обрат за 2:1 срещу \"Норич\" у дома. \"Манчестър юнайтед\" нямаше такива проблеми и си тръгна с 2:0 при гостуването си на \"Суонзи\", благодарение на головете на Джеси Лингард. \"Сити\" и \"Арсенал\",  които имаха затруднения и в предния кръг , положиха усилия и продължават в надпреварата. Воденият от Хосеп Гуардиола отбор имаше превъзходство срещу \"вълците\" и създаде много положения. Въпреки че в атаката действаха Серхио Агуеро, Габриел Жезус и Бернардо Силва, домакините не успяха да вкарат гол в продължение на 120 минути. При дузпите Клаудио Браво направи две спасявания, а \"гражданите\" бяха безгрешни. Агуеро подпечата победата с технично изпълнение. \"Арсенал\" съумя да се справи със задачата си, без да се стига до дузпи. \"Норич\" предизвика лондончани, като поведе с гола на Джош Мърфи в 34-ата минута. Той беше изведен сам срещу вратаря на домакините и го преодоля. Младият Едуард Нкетиа се превърна в герой за \"Арсенал\". В 85-ата минута той изравни, като засече отблизо топката, след като Коклен продължи към него след ъглов удар. Отново Нкетиа вкара в 96-ата минута, когато беше точен с глава след ъглов удар. \"Канарчетата\" опитаха да изравнят\", но нямаха успех.", "date": "2017.10.25", "title": "\"Сити\" и \"Арсенал\" отново се промъкнаха трудно напред за Купата на лигата"}
{"url": "http://www.dnevnik.bg/sviat/2017/10/25/3065352_shte_zagatne_li_kitaiskiiat_prezident_si_czinpin_kolko/", "text": "Когато президентът Си Цзинпин влезе във Великата зала на народа (сградата на китайското народно събрание), за да представи екипа от ръководни кадри, с които през следващото половин десетилетие възнамерява да управлява Китай, всички ще следят дали сред кандидатите няма да има и едно или две по-млади лица, загатващи вероятния му приемник. Все по-възможно изглежда обаче това да не се случи, часове преди 64-годишният Си да обяви новия състав на Постоянния комитет, най-висшия орган на Китайската комунистическа партия. Няколко добре осведомени източници прогнозират, че сред новите членове на ПК няма да има никой от по-младите, нито какъвто и да било друг признак, по който сред тях да бъдат разпознати възможни приемници. Новият състав на комитета ще е най-голямото загатване досега за отговора на въпроса, в сянката на който преминава целият тазгодишен конгрес на ККП в Пекин: колко време ще управлява Си най-новата световна суперсила като официален лидер или като неофициален. Конгресите на ККП се провеждат веднъж на пет години, в средата и края на мандата на даден държавен глава. Ако не се откроят никакви възможни негови наследници, ще има още спекулации, че е възможно китайският президент и след края на втория си петгодишен мандат през 2023 г. Най-малкото така ще стане доста неясно бъдещето на утвърдилия се в последно време негласен модел на предаване на властта, чрез който смяната на китайските лидери да става по-предвидимо и безпроблемно. \"Най-важният резултат от междинен конгрес като този е определянето на приемника\", каза Минсин Пей, преподавател в колежа \"Маккена\" в Клеърмонт, щата Калифорния, и изследовател на китайските политически процеси. \"Ако още важат старите правила, значи трябва да очакваме нещата да се развият както предишните пъти. Но въпросът е, че този път никой не е сигурен (какво ще стане).\" Ако Си не номинира един или повече възможни наследници за ПК, той би действал в разрез с негласно правило, прилагано от 90-те години, когато Дън Сяопин опита да осигури безпроблемен властови преход, по време и непосредствено след управлението на революционния водач Мао Цзедун. След смъртта на Дън през 1997 г. имаше две предавания на властта, извършени по един и същ начин, и които макар и преминали несъвсем без търкания, даваха яснота за приемника доста преди той да встъпи в длъжност: през 2002 г. Цзян Цзъмин предаде властта на Ху Цзинтао, а през 2012 г. Ху на Си. Но след като в същата 2012 г. Си пое управлението на тогавашния партиен конгрес, той показа неодобрение към установения при предшествениците си модел. Дори и сегашният президент да не се стреми да управлява повече от десет години, е възможно той да избере да не определя свой наследник прекалено скоро, тъй като може да е преценил, че това ще го превърне в ръководител, който оттук нататък просто ще доизкарва мандата си, и така ще бъде отслабено управлението му. Целият първи мандат на Си премина в светлината на крутите му мерки срещу корупцията в партията, кампания, използвана от него и за налагане на дисциплина, и себеутвърждаване като най-могъщия китайски лидер от десетилетия. \"Ранното утвърждаване на наследник би създало несигурност колко още ще продължи зенитът на управлението на Си\", каза У Цян, анализатор и бивш преподавател по политология в пекинския университет \"Цинхуа\". \"Отлагане на решението за наследника ще създаде още неяснота около бъдещите действия на Си. Мисля, че засега той ще се въздържи от решение.\" Според някои анализатори като У Си е възможно да иска да остане на власт и след края на втория си мандат. При сегашната практика за предаване на управлението след два мандата той трябва да се оттегли от президентския пост, но няма ограничение за другата не по-маловажна заемана от него ръководна длъжност, генерален секретар на ККП. Си може също да опита най-висшия орган, отговарящ за въоръжените сили - или на някаква новосъздадена длъжност. Разбира се, неочаквани обрати все още са възможни. Изборът на китайското ръководство става при закрити врата, което на практика прави развръзката неясна, докато новият състав на ПК не бъде обявен публично. Макар и процедурата да е строго контролирана, в миналото е имало обрати. Самият брой на ПК също не е ясен. Обикновено членовете му са седем, но дори и това може да се промени. Си използва партийния конгрес, за да бетонира контрола си над Китай и управляващата партия. Преди да бъде обявен новият състав на ПК, вчера събралите се на форума близо 2300 делегати утвърдиха промени в устава на ККП, по силата на които записаха в него името на Си, издигайки до нова степен управленския му ореол. Делегатите ще утвърдят и новия състав на ЦК, чиито членове (които могат да наброяват 200 или повече души) заседават веднъж годишно, за да обсъждат и гласуват политически решения. След края на конгреса ЦК също ще се събере, за да гласува новия състав на Политбюро, включително на неговия Постоянен комитет. ПК, който заседава редовно, за да обсъжда и взема политически решения, е мястото, където се упражнява истинската власт в Китай. Почти сигурно е, че Си ще остане в комитета, както и вторият човек след него във властовата йерархия, премиерът Ли Къцян. Но източници, позоваващи се на близки до партийното ръководство фигури, заявиха, че разпространеният преди гласуването на ЦК състав Повечето от петимата кандидат-членове са на възраст, предполагаща да не бъдат повече от един мандат на поста. Подобни членове само за един мандат биха били политически признателни на Си, давайки му избор по свое усмотрение да ги заменя или не, без значение дали това ще става например още преди следващия конгрес. Така Си би имал достатъчно поле за действие да определи свой приемник към края на втория си мандат и по този начин да отлага докрай възможно отслабване на властта си. Източниците пожелаха анонимност поради поверителното естество на обсъжданията, които се водят. Още миналата година \"Ню Йорк таймс\" съобщи, че на сегашния партиен конгрес Си може да не посочи свои потенциални приемници. \"Си изглежда пренаписва правилата на играта\", каза Джоузеф Фюсмит, преподавател в Бостънския университет и изследовател на политиката на китайския елит. \"Ако този състав е действителен, то той изглежда потвърждава това.\" Кандидатите включват Ли Чжаншу, политически съветник и приближен на Си; Хан Чжън, партиен секретар на Шанхай; Ван Ян, вицепремиер, отговарял за търговските въпроси; Ван Хунин, идеологически съветник, работил и с двама предишни лидери; Чжао Лейцзи, ръководител на Централния организационен комитет (кадровия орган на ККП).  Но Чън Минър, високопоставен функционер, смятан от много хора за потенциален приемник на Си (Си му е бил началник, когато двамата още били функционери на местно равнище), не е в списъка. В него не присъства и Ван Цишан, амбициозният ръководител на антикорупционния отдел на партията и един от най-приближените хора на президента. Говореше се, че Си е обмислял да го запази въпреки достигането му на възрастта от 69 години, на която според сегашните неписани правила се предполага, че трябва да се оттегли. /БТА", "date": "2017.10.25", "title": "Ще загатне ли китайският президент Си Цзинпин колко време ще управлява"}
{"url": "http://www.dnevnik.bg/skorost/2017/10/25/3064407_novata_honda_akord_se_sboguva_s_shestcilindrovite/", "text": "Новото поколение на \"Хонда Акорд\" ще използва само четирицилиндрови мотори, това е голямата новина за десетата генерация на седана. На пазара от 42 години \"Акорд\" е вторият най-дълго произвеждан модел на \"Хонда\" след \"Сивик\". Лошата новина за всички почитатели на модела е, че за момента няма планове колата да се продава в Европа. От \"Хонда\" смятат, че клиентите на \"Акорд\" ще се задоволят със \"Сивик\" седан. Иначе десетото поколение на флагмана на \"Хонда\" използва нова платформа, олекотена каросерия и за първи път в своята история турбомотори. От компанията смятат, че това е най-впечатляващо изглеждащият, най-луксозният и най-приятният за каране \"Акорд\". Максимум място за хората Конструирането на модела е минало под девиза \"минимум място за машините и максимум за хората\". Тоест по-голямата част от дължината и широчината се използват да се осигури максимум място за пасажерите и техния багаж и минимум за всички агрегати. Това е постигнато и благодарение на използването в модела само на четирицилиндрови мотори, които са доста по-компактни от шестцилиндровите. Така при почти идентични външни размери, в салона е осезаемо по-просторно. Заслуга за това има и повишеното с 5.5 сантиметра междуосие. Визията на \"Акорд\" е осъвременена благодарение на използването на изцяло светодиодни фарове, стопове и светлини за мъгла. В салона веднага прави впечатление замяната на традиционното приборно табло с виртуално, което се проектира на 7-инчов дисплей. Мултимедията е с 8-инчов реагиращ на допир екран, но със запазени физически бутони за основните функции. Пред водача има хед-ъп дисплей, на който на нивото на погледа може да се изведе полезна информация. На борда не липсва и бърз интернет. Два бензинови мотора и хибридна версия \"Хонда Акорд\" се оборудва с три изцяло нови задвижващи системи. Двулитровият бензинов мотор заменя предлагания до сега 3500 кубиков V6, като предлага 252 конски сили (при 278 за предшественика). Той се комбинира с нова десетстепенна скоростна кутия, собствена разработка на \"Хонда\". Новият 1.5-литров мотор замена 2400 кубиковия атмосферен, като предлага със седем конски сили повече от него – вече 192 к.с. Той си партнира с шестепенна механична трансмисия, или с автоматична безстепенна скоростна кутия. Третото поколение на хибридната система на \"Хонда Акорд\" залага на двулитров бензинов мотор, работещ по цикъла на Аткинсън, комбиниран с два електромотора. По-сигурен от всякога Флагманът на \"Хонда\" серийно разполага с богата гама от системите за сигурност, обединени под името Honda Sensing. Сред тях присъстват предупреждение за опасност от сблъсък със спирачна функция, сигнализация при напускане на избраната лента на движение и пътното платно, адаптивен круизконтрол с функция за самостоятелно придвижване в задръстване и други. Срещу доплащане се предлагат още предупреждение за автомобил в мъртвата зона на огледалата, аларма за приближаващо превозно средство при маневри на заден ход и т.н.", "date": "2017.10.25", "title": "Новата \"Хонда Акорд\" се сбогува с шестцилиндровите двигатели"}
{"url": "http://www.dnevnik.bg/sport/2017/10/25/3065612_da_posetish_aushvic_ili_kak_lacio_shte_se_bori_s/", "text": "Проблемите на футболния \"Лацио\" с най-крайните му фенове не са от днес и вчера. След издигнатия през 1998 г. в дербито с \"Рома\" плакат с надпис: \"Аушвиц\" е вашата страна, пещите са вашите домове\", през годините тифозите на \"орлите\" неколкократно са донасяли наказания на клуба заради расистки прояви. Последното изпълнение, с което крайните запалянковци привлякоха вниманието, беше разлепването на стикери, на които  Ане Франк  е облечена с фланелка на \"Рома\". Те бяха залепени на \"Олимпико\" след мача с \"Каляри\" по стъкла на трибуната, където традиционно стоят запалянковците на \"вълците\". Президентът на \"Лацио\" Клаудио Лотито даде да се разбере, че не приема това поведение. И посочи мерките, с които смята да пребори антисемитските настроения сред крайните фенове. Той посети синагога в Рим заедно с двама от футболистите - Фелипе Андерсон и Уолас. \"Днес сме тук, за да засвидетелстваме още веднъж пълното си разграничаване от всички форми на расизъм и антисемитизъм. Обявявам, че \"Лацио\" ще започне инициатива, включваща 200 фенове на отбора - всяка година ще организираме посещения на концентрационния лагер \"Аушвиц\", за да увеличим познанията по темата сред младите\", каза Лотито. \"Не може да се заиграваме с тези факти. Осъждаме всякаква форма на расизъм. \"Лацио\" ще започне тази инициатива\", добави той. Президентът на \"Лацио\" се обяви за затягане на мерките по стадионите и каза, че клубът ще съдейства напълно за разпознаване на провинилите се по време на мачове. Италианската федерация обяви, че преди мачовете от кръга тази седмица ще бъде четен кратък откъс от дневника на Ане Франк. \"Това не са фенове, това не е футбол, това не е спорт. Вън антисемитите от стадионите\", написа Рут Дурегело, която е председател на еврейската общност в Рим, в \"Туитър\".", "date": "2017.10.25", "title": "Да посетиш \"Аушвиц\"... или как \"Лацио\" ще се бори с антисемитизма сред феновете си"}
{"url": "http://www.dnevnik.bg/biznes/lichni_finansi/2017/10/25/3065121_kolko_bolnichni_se_polzvat_i_kolko_pari_se_izplashtat/", "text": "Колко краткосрочни обезщетения за временна нетрудоспособност (т. нар. болнични) са ползвани в годините и колко пари са изплащани за тях? Проблемът излезе на дневен ред след като се оказа, че разходите за болнични достигнаха половин милиард лева годишно, а държавата реши да се справи с него като \"накаже\" хората с намаляване размера на обезщетението, изплащано през първите три дни на болестта. Мними болни, които искат да отиват на почивка и некоректни работодатели, които пращат служителите си в болнични, за да не им плащат, са част от обявените злоупотреби. В схемата са и недобросъвестни лекари, които издават документа без основание. \"Дневник\" представя в графика за броя на обезщетенията за временна нетрудоспособност, издавани в годините, броя на дните, които обхващат, и номиналния размер на изплатените обезщетения. Данните за първите 6 месеца на 2017 г. не са включени, но потвърждават тенденцията на нарастване. От януари до юни са изплатени 1.3 млн. обезщетения общо за 8.5 млн. дни, а изплатената сума е 238.4 млн. лв. Спрямо първото шестмесечие на 2016 г. почти няма разлика в броя на обезщетенията, но изгубените поради болест работни дни нарастват с близо 5 на сто, а изплатената сума - с над 10% (без да се отчита инфлацията), най-вероятно поради ръста на осигурителния доход.", "date": "2017.10.25", "title": "Колко болнични се ползват и колко пари се изплащат за тях (графика)"}
{"url": "http://www.dnevnik.bg/detski_dnevnik/2017/10/25/3065330_mariia_cvetkova_kineziterapevt_decata_triabva_da_budat/", "text": "Как да се разпознае гръбначно изкривяване  Дали има синхрон във височината на раменете, талийните извивки, височината на задколенните ямки, дали има плоскостъпие. Това могат да наблюдават родителите у детето си, ако изпитват съмнение, че е страда от някаква форма на гръбначно изкривяване.  \"Ориентирът е ухо, рамо, тазобедрена става, глезен - да бъдат в една права, обясни пред \"Детски Дневник\" кинезитерапевтът Мария Цветкова.  Понякога е трудно да се различи гръбначно изкривяване от прегърбена стойка. Най-лесният начин за проверка е, когато детето застане наведено с ръцете надолу и напред, сякаш ще скача в басейн. Ако се забелязва гърбица, значи е добре да го прегледа и специалист. \"Пресколиозата е първата форма на придобитите гръбначни изкривявания. Структурно е всяко изкривяване над 5 градуса и когато се установи със специалист или рентгенова снимка степента на гръбначното изкривяване, се прави подходяща изправителна гимнастика\", обясни специалистът. Как да се избегне \"Купуването на удобна раница не е гаранция, че детето няма да получи гръбначно изкривяване. Когато теглото на раницата не е съобразено с теглото на детето, то може да получи гръбначно изкривяване\", каза Цветкова. И макар да не е доказана, има пряка зависимост между гръбначните изкривявания при децата и тежките училищни раници, смята кинезитерапевтът. За да не навреди раницата на костната структура на детето, тя трябва да е не повече от 10% от тежестта му, каза тя. Няма статистика какъв е процентът на децата с гръбначни изкривявания. Здравното министерство не прави скрининг и няма официални данни, казаха от там пред \"Дневник\".  Според Мария Цветкова държавата трябва да провежда скрининг на гръбначните изкривявания в началните училища и детските градини, за да се хване проблемът и да започне лечението навреме. По думите й от 5-годишна възраст е необходимо наблюдение от лекар поне веднъж годишно - заедно със следенето на ръст, килограми, гръдна обиколка и т.н., да се следи и за правилна стойка.  \"Прегледите в детските градини и училище трябва да са и на стъпалата. Винаги едно гръбначно изкривяване е свързано с плоскостъпието. Сводът пада, когато имаме нестабилност на гръбнака. Тогава центърът на тежестта пада напред, за да увеличи пространството на сигурност\", обясни Мария Цветкова. От 7 до 15 години децата са хипермобилни, без мускулна маса, израстват много бързо. И заради дългото седене на чиновете, а после и на бюрата вкъщи, те се изкривяват - защото нямат здрави мускули, които да държат бързорастящите кости. По думите й децата трябва да бъдат обучени и на правилно дишане. \"Колкото по-рано е включена профилактиката и изправителната гимнастика в училище, толкова по-добре. Гръбначните изкривявания са поправими дотолкова, доколкото се изгражда модел на поведение - двигателна култура, която се отразява добре на подрастващите. Българинът не знае да диша, а дишането е част от изправителния момент, защото ние дишаме с една трета от гръдния кош, две трети от него \"спят\". А гръдният кош има отношение към гръбнака\", разясни специалистът. Гимнастика, плуване, ластици Мария Цветкова препоръчва гимнастиката, плуването и упражнения с ластици за трениране на мускулната сила и за деца без сколиоза. \"Няма противопоказен спорт, освен може би подскоците, както и вдигането щанги, защото се износват бързо ставни повърхнини\", каза тя. \"Децата са изправени пред хиподинамия ( ), животът ни я предполага. Проблемът е още от детската градина, после и в началното училище - децата не спортуват. Съвременният свят трябва да се бори с тази хиподинамия, защото ние живеем седнали\", обобщава кинезитерапевтът.  По думите й когато детето започне да се занимава с учене, се нарушава балансът между престой в седящо положение и двигателна активност. \"В училище са намалени и часовете по физическо възпитание. Важно е да има специалисти по изправителна гимнастика в училище - нещо, на което детето трябва да се научи и да има режим и начин на живот\", смята тя.  Според Мария Цветкова изправителната гимнастика трябва да се практикува вкъщи, да се внимава на какъв стол седи детето, колко време седи и колко време да е движението навън.  Практически съвети \"Правилната стойка на детето е и въпрос на   - когато си качил едно дете на 3 години на ски, когато си вкарал едно бебе в басейн, после то не само е здраво, а и при него липсва страхът\", каза Мария Цветкова.  За правилната стойка и здраве на костната структура имат роля и  . В общия случай, когато не страдат от плоскостъпие, децата трябва да носят меки, удобни и достатъчно широки обувки.  Според Мария Цветкова от малки децата трябва  при всеки удобен случай. \"  и креслата, защото там потъваме в ембрионална позиция и то в много изкривена поза.\" \"Да се лежи  - тогава се стимулира гръбната мускулатура. По-добре легнал по корем, отколкото седнал на стола.\" - ако се седи на такива, винаги мускулите на кръста са в леко напрегнато състояние, което е полезно за тях. Да се предпочитат  , произведени по модерните мемори технологии и ниски   за спане.", "date": "2017.10.25", "title": "Мария Цветкова, кинезитерапевт: Децата трябва да бъдат учени и на правилно дишане"}
{"url": "http://www.dnevnik.bg/analizi/2017/10/25/3065359_treta_godina_reforma_v_speshnata_pomosht_rezultati/", "text": "Линейката се бави твърде дълго. Операторите на спешния телефон са резки и неучтиви.  Екипът е посрещнат враждебно на мястото.  Оборудването им е скапано или недостатъчно за случая.  Самите лекари са груби и безразлични. Това е формулата, по която се пишат новините за Спешната помощ в България. Сценарият се повтаря отново и отново и често пъти завършва със смърт (щом е достигнал до публичното внимание), а обществената дискусия, която неизменно следва всеки път, води все до същия извод, че нещо трябва да се направи. Реформа. Затова и \"Дневник\" прецени да не отразява последния подобен случай, за който разказа в понеделник водещата от БНТ Мира Добрева. Нейна гостенка от Афганистан припаднала след предаването пред сградата на националната телевизия. След 50 минути чакане по разказа на Добрева, спешните медици най-после се появили \"с безжалостен вид\" и \"завидно нехайство\". За остатъка от историята - справка с формулата в началото. Но провалите на Спешна помощ не са новина, а ежедневие и причината не е тайна за никого. Системата страда от остър дефицит на хора, защото професията е едновременно високостресова и нископлатена, а стоиците, които се задържат в нея, са разкъсани и  прегорели от работа , безсилни срещу ограниченията на времето и пространството, а и срещу хорското отношение. Някои отвръщат с подобаващ цинизъм. На този фон останалите сме загубили напълно доверието си в системата и се молим да не ни се налага изобщо да прибягваме до Спешна помощ, а ако се случи - вече имаме готово негативно мнение и ясна формула, която очакваме да ни споходи (пак справка с началото). Получава се порочен кръг, за който от години все се търси решение и все не се намира. Актуалното състояние на Спешна помощ В момента в България работят   и 176 филиала. Във всички центрове на Спешна помощ работят общо  , 1551 лекари и 2605 медицински сестри и фелдшери. Основната група - 48% от лекарите и 65% от медицинските служители са във възрастта 35-55 години. По-голяма част от останалите са в предпенсионна възраст, защото професията не привлича много млади хора. Това означава и, че служителите й ще намаляват. Лекарите с медицинска специалност са  , но самата специалност \"Спешна медицина\" не е никак атрактивна. Всеки ден на разположение в страната работят 388 екипа за спешна помощ. От тях   и 274 са лекарски и долекарски, а чисто транспортни са 29 екипа за дежурства. Според европейските стандарти спрямо населението на града за София са необходими   по всяко време на денонощието, само че наличните хора са повече от наполовина по-малко и има едва по  (от тях само по 3-4 реанимационни). Поемат по над 250 сигнала на смяна. През 2016 г. броят на повикванията за спешна помощ за страната са общо , разпределени предимно в големите градове.  Около 70% от повикванията обаче  са фалшиви или не са за спешни случаи. Въпреки това лекарите се отзовават и губят време за наистина спешните случаи. Линейките и оборудването на много от екипите са остарели, макар че периодично частично се подновяват. През 2007 г. са закупени 157 линейки, през 2008 г. - 108 линейки, 2009 г. - 162, но през 2014-2015 г. има  . От 2009 г. върви процес на подмяна на апаратурата в линейките, основно дефибрилатори, респиратори и инфузионни помпи - също бавно и частично. Системата се нуждае от промяна на базата, на оборудването и в квалификацията и организацията на работа - промяна, по която здравното министерство активно работи, увери  министърът на здравеопазването Николай Петров, когато обобщи тези данни през септември . Извън статистиката остава също и  проблемът с медицинския стандарт по \"Спешна медицина\" , който се наложи да се пренаписва скоро след като беше обновен и приет в края на 2015 г. Едва сега новият му вариант е  готов  и одобрен. В него с подробности са описани триажните процедури, по които да се преценява сериозността на спешните случаи и по които спешните екипи да се ориентират по-лесно. Правилото в наредбата е, че за най-спешните пациенти  , а за тези, които търпят отлагане - до 120 минути. Остава и да започне да се прилага. За лечебните заведения със съществуващи структури по спешна медицина е даден срок от 12 месеца да се съобразят с новата наредба в начина си на работа със спешни пациенти. Освен всичко друго, има забавяния и проблеми с обществените поръчки за комуникационните канали и системи както на общия  спешен номер 112 , така и на  тези на линейките .  Връзката между двете често пъти е технически невъзможна , което допълва проблемите с бавенето, недостатъчните спешни екипи и взаимното изнервяне между медиците и пациентите. Реформата всъщност вече е започнала... поне на хартия Няма спор, че е необходима реформа в сектора на спешната помощ. Основите й, дори и да не са видими за обществото, вече са положени през 2014 г. с  Концепцията за развитие на спешната помощ в Република България  на здравното министерство. Докуменнтът представлява подробен анализ на проблемите в системата за периода 2012-2014 г. и очертава приоритетите и плана за изпълнението им  Това е общата рамка, която правителството следва, но всяка отделна стъпка в реализирането й е самостоятелна и изстрадана. Например проектът за обновяване на инфраструктурата на Спешната помощ с финансиране от Европейския съюз, който беше  обявен преди точно една година , но  все още не е готов  заради административни подробности. Или  създаването на Национален център за обучение и квалификация в системата на спешната медицинска помощ , който също се замисля от 2016 г. насам и в който всички 7000 служители в спешната помощ ще имат възможност за продължаващо обучение, но също не е готов, защото трябва да си изчака реда по изпълнението на плана. Засега реално направеното по реформата, започнала преди три години, е административната подготовка за нея, както и увеличението в бюджета за заплати на спешните медици, каквото имаше за тази година и има и  в проекта за догодина  (по плана до 2020 г. възнагражденията в сектора трябва да са двойни на нивото си от 2014 г.). Останалото - същинската работа по ремонти и модернизация на спешните центрове, осигуряване на нови линейки и оборудване, обучение на кадрите и привличане на нови - тепърва предстои. За 2018 г. здравното ведомство има големи амбиции в тези посоки. Какво е обещано за 2018 г.  До 15 декември тази година трябва да е вече напълно готов проектът за обновяване на центровете за спешна медицина в цялата страна. След това предстоят процедури по обществени поръчки за изпълнението на ремонтите, така че работата ще може да започне най-вероятно следващата пролет. Проектът е на стойност   по оперативна програма \"Региони в растеж\" и включва: изграждането на   изцяло нови спешни центъра реконструкция и ремонт на  вече съществуващи сгради и купуване на нови линейки. В интервю за \"24 часа\" миналата седмица министърът на здравеопазването увери, че сроковете по европрограмата не са изпуснати и въпреки забавянето, проектът за обновяване на инфраструктурата на спешната помощ е на финалната права. Лично и вицепремиерът Томислав Дончев се е включил в подготовката на документите. По думите на министъра новите линейки ще струват 40 млн. лева, което оставя 80 млн. за ремонтите и новите сгради. Бавната част от подготовката е била дейностите да се планират заедно с кметовете по общини. \"Надявам се проектът да бъде осъществен - това е нещо добро за България и трябва да се възползваме. Така ще изградим добра мрежа за спешна помощ и ще осигурим добри условия за труд на спешните медици - ето половината им проблеми решени\", коментира министър Петров. Посочва и че по другия проект ще се осигури обучение и квалификация, а третата мярка за догодина е повишаването на заплатите. \"Но пак никой не иска да работи в спешната помощ. Тук идва четвъртата причина - лошото отношение на обществото. Спешните медици са най-обругавани и върху тях се излива недоволството, когато линейката закъснее. И медиите имат своята роля - защо никой не съобщава, когато линейката идва на третата минута, а само когато закъснява? Ами дайте да ги похвалим\", завършва той. Ами, хайде. Това са 7113 човека, от които буквално зависят животи всеки ден. Лекарската професия е най-стресовата от всички, а в спешната медицина напрежението вероятно е двойно. Когато е съпроводено от битови липси, лошо заплащане и враждебно отношение от хората, на които си отишъл да помагаш - сигурно става и тройно, четворно. Ако обаче забавянето им струва живота на близък човек - сякаш нищо от това няма значение. В сегашната ситуация всички са губещи и единственото спасение ще е 2018 г. наистина да донесе обещаните промени.", "date": "2017.10.25", "title": "Трета година реформа в Спешната помощ, резултати евентуално през 2018 г."}
{"url": "http://www.dnevnik.bg/gradska_sreda/2017/10/25/3065195_predstoi_obsujdane_i_reshenie_dali_kulata_ot_bronz/", "text": "Столичният общински съвет ще вземе окончателното решение дали 14-метровата кула от бронз от скулптора Пламен Деянофф ще бъде поставена на мястото на съборения през 1999 г. мазволей на Георги Димитров в София. Това обясни пред \"Дневник\" председателят на комисията по култура към общинския съвет Малина Едрева. Тя посочи, че предстои да бъдат направени още две представяния на проекта, както и едно обществено обсъждане и едва след това съветниците ще одобрят мястото за кулата. , а второто ще се състои на 9 ноември в Столичната библиотека. Официалното обществено обсъждане също ще се проведе през ноември, като предстои да бъдат определени точната дата и място. Проектът \"Бронзовата къща\"  е дело на българския скулптор Пламен Деянофф, който живее и твори в Австрия. Творбата е 14-метрово копие на \"Хрельовата кула\" от Рилския манастир. Деянофф представи проекта на специални събития в посолството на Австрия в България, Софийската градска художествена галерия, Националната художествена академия и в Съюза на архитектите в България. Инициатива за поставянето на произведението в София е на посолството на Австрия в България, което ще поеме и всички разходи по монтирането на творбата. Очаква се тя да остане в София най-много една година, обясни Едрева. Поводът е предстоящото българско председателство на Съвета на Европейския съюз в началото на 2018 г.  и е одобрено от направление \"Архитектура и градоустройство\", обясни пред \"Дневник\" ръководителят на дирекция \"Териториално планиране\" към направлението Бойка Къдрева. Това е локацията, която Столичната община ще предложи на общественото обсъждане, каза Едрева. След това проектът ще бъде разгледан от експертния художествен съвет към Столичната община, който трябва да даде становище. До началото на декември Столичният общински съвет пък трябва да одобри или да отхвърли предложението. Малина Едрева уточни, че това решението бъде взето преди коледните празници в края на годината, за да е възможно поставянето да започне в началото на 2018 г. Междувременно гражданите могат да изпращат своите становища и предложения до общината, каза още председателят на комисията по култура.", "date": "2017.10.25", "title": "Предстои обсъждане и решение дали кулата от бронз ще бъде поставена на мястото на мавзолея в София"}
{"url": "http://www.dnevnik.bg/sviat/2017/10/25/3065309_deputatite_ot_alternativa_za_germaniia_-_ot_magistrati/", "text": "Независимо дали са магистрати, университетски преподаватели или банкери, повечето от 92-мата крайнодесни депутати, събрали се вчера в новоизбрания Бундестаг, изповядват идеи, близки до ревизионизма и ксенофобията, пише агенция \"Франс прес\". Според различните течения в самото движение - от умерените  противници на еврото  до най-радикално настроените, са различни и възгледите на новите парламентаристи. Освен магистрати и икономисти,  \"Алтернатива за Германия\"  изпраща в парламента бивши полицаи и военни, един някогашен радиожурналист, един летец и дори един бивш информатор на Щази - тайната полиция на комунистическата ГДР. Очертават се някои общи тенденции. Парламентарната група на \"Алтернатива за Германия\" е с най-изявен дял на мъжете и едва 10% женско участие. Много нови депутати са от райони в бившата ГДР, където партията е най-популярна. Внушителен процент са и бившите членове на ХДС, десноцентристката партия на Ангела Меркел, които критикуват нейния центристки \"уклон\" в управленските подходи, посочва АФП. Агенцията споменава като персонажи от \"витрината\" на \"Алтернатива за Германия\" например Беатрикс фон Щорх - аристократка от богат квартал на Берлин, близка до интегристките религиозни среди и яростна противничка на мултикултурализма. Също и Алис Вайдел от ръководството на парламентарната група - бивша банкерка от \"Голдман Сакс\", 38-годишна открита лесбийка, живееща в двойка с швейцарка с произход от Шри Ланка. Тя е сред лицата на една партия, която брани традиционните семейни ценности и критикува миграцията. Александер Гауланд е още по-спорна личност. На 76 години, от които 40 прекарани в редиците на ХДС, той втвърди отчетливо позициите на \"Алтернатива за Германия\", като направи ревизионистични изказвания по отношение на нацизма. Според него германците могат да бъдат горди с поведението на своите войници по времето на Втората световна война. Вилхелм фон Готберг също казва, че германците трябва да престанат да се каят и веднъж нарече изтребването на евреите \"мит\", предназначен да вмени вина на германците. Друг представител на радикалната десница е Зигберт Дросе, който предизвика полемика през 2016 г., когато стана ясно, че една от колите му е с регистрационен номер \"АH 1818\" - инициалите на Адолф Хитлер, плюс 1 и 8, местата на буквите A и Х в германската азбука. Неговият колега Йенс Майер, съдия в Дрезден, изрази съчувствие към Андерш Брайвик, който през 2011 г. уби 77 души в Норвегия. Според него неонацистът е бил провокиран от мултикултурализма и е действал от \"отчаяние\"./ БТА", "date": "2017.10.25", "title": "Депутатите от \"Алтернатива за Германия\" - от магистрати и банкери до бивш информатор на Щази"}
{"url": "http://www.dnevnik.bg/citat_na_deniia/2017/10/25/3065652_citat_na_denia_svalianeto_na_edna_dama_e_slojen_vupros/", "text": "Така бившият председател на БСП Михаил Миков отговори в сутрешния блок на БНТ на въпрос  дали на предстоящия конгрес на левицата ще бъде искана оставката  на лидера Корнелия Нинова. Не бих си позволил да коментирам, ще ме обвинят в задкулисие, каза Миков. Той все пак посочи, че очаква на предстоящия конгрес членове на партията да заявят позициите си за това какво да се случва в БСП. Миков каза още, че на пленума на БСП в средата на октомври е имало напрежение, но по-голямо напрежение се е получило непосредствено след него, след като Корнелия Нинова си позволила да тълкува по думите му превратно случилото се на форума.", "date": "2017.10.25", "title": "Цитат на деня: Свалянето на една дама е сложен въпрос"}
{"url": "http://www.dnevnik.bg/kultura/2017/10/25/3065424_aglika_genova_i_ljuben_dimitrov_na_vurhovete_na/", "text": "Датата 29 октомври ще е от паметните за световното клавирно дуо Аглика Генова и Любен Димитров и за българската музика. Тогава на тържествена гала в концертната зала на света – Elbphilharmonie в Хамбург ще им бъде връчена една от най-престижните награди за класическа музика в света - Echo Klassik 2017 в категорията \"Запис на концерти от XX/XXI век\". Част от церемонията ще се излъчи от държавния телевизионен канал на Германия ZDF. За първи път звукозаписната немска академия започва да раздава такъв род награди през 1992 година. 2015-а оперните гласове Соня Йончева и Красимира Стоянова печелят призове. Едната като дебютант на годината, а другата с \"Кавалерът на розата\" за музикална продукция на DVD. Дуото Генова&Димитров ще получи наградата за най-новия си (14-и пореден) компактдиск \"Бела Барток и Виктор Бабин - Концерти за две пиана\" (\"Béla Bartók & Victor Babin - Concertos for Two Pianos\", Piano duo Genova & Dimitrov), който те пожелаха да осъществят с изцяло български екип. Със Симфоничния оркестър на БНР и с диригента Йордан Камджалов, тъй като и друг път са си партнирали. Дискът е издаден от CPO, немската звукозаписна фирма, с която са свързани повече от 20 години. Но успехът е и за продуцента на записа – БНР, тъй като за наградата Echo Klassik могат да кандидатстват само лейбъли, а не артисти или продуценти. И още условия има, компанията може да кандидатства само след като дискът вече има поне 10 рецензии от реномирани списания или специализирани (тематично) предавания от целия свят. В случая, още преди да излезе, дискът на Аглика и Любен е със значителни предварителни поръчки, а след появата му е разпространен и на петте континента, информира CPO. Още първите рецензии са суперлативни – говори се за радикални цветове, вулканична енергия, блясък, устрем на един звезден пиано дует, дори за откривателство. Списанието за музика \"Klassik Heute\" от Мюнхен класира компактдиска им на челни места, а журито на \"Deutsche Schallplattenkritik\" го номинира за най-добър запис в категория \"Концерти\". Конкуренцията за наградите Echo Klassik е сериозна – 54 наградени в 22 категории, а номинациите в категорията концертен запис са най-много. Участващите по изискване са само музиканти с вече реализирана кариера - важен е всеки детайл от майсторското изпълнение, избора на репертоара, продаваемостта на диска, интереса на радиостанциите и музикалната критика по цял свят. Впрочем, независимо, че в по-голямата част от времето Аглика и Любен концертират и преподават в различни части на света, краят на миналия и началото на този сезон двамата обвързаха с България. От една страна се радват на музикалната си лятна академия \"ISA Аllegra\" в Русе, където ги следват пианисти от  Китай, Италия, Германия, Корея, Франция, Грузия, Полша, от Америка и Япония, че дори от Тибет, както и разбира се най-добрите млади български солисти. От друга - сбъднаха мечтата си да излязат на една сцена с Юрий Башмет, който сам ги избра за концерта си по време на \"Мартенски музикални дни\". Ще запомнят и началото на новия 2017/2018 сезон, белязан със знаковото начало – участието на клавирното дуо в концерта по повод 80-тата годишнина на зала \"България\". Едно дълбоко емоционално преживяване в легендарната зала, както се изразят те. Сцена, свързана с техния учител Владимир Крайнев, но и с Дмитрий Шостакович, с Рихтер, а и с Валерий Гергиев, неотдавна дирижирал от този пулт. \"Изпълнихме същата програма като на откриването през 1937-а година, когато е дирижирал Цанко Цанков, а Арсени Лечев е бил концертмайстор, Бах – Концерт за две пиана до минор, свирен тогава от Люба Енчева и Димитър Ненов\". Публиката горещо аплодира изпълнението на дуото и то се отблагодари – с Динику/Владигеров - Нorra Staccato.", "date": "2017.10.25", "title": "Аглика Генова и Любен Димитров на върховете на класическата музика"}
{"url": "http://www.dnevnik.bg/sviat/2017/10/25/3065547_po_kakvo_dneshnata_rusiia_prilicha_na_tazi_ot_1917_g/", "text": "Ако се използва старият руски календар, днес биха се навършили 100 години, откакто Владимир Ленин и Болшевиките щурмуват Зимния дворец в Санкт Петербург и поемат властта. Много неща са се променили оттогава. Не и в икономически план, показва изследване на Renaissance Capital, инвестиционна банка, която действа в региона. Според нея Русия от 1917 г. и тази от 2017 г. имат много повече общи неща, отколкото може да се очаква. Дълга например. В навечерието на Октомврийската революция близо една трета от   се държи от чужденци. Така е и днес. Преди 1917 г. чужденците получават   от дела си в руски държавни дружества. Така е и днес. Русия от времето преди Съветския съюз   от другите големи сили в индустриалната си мощ, но често е приравнявана с Бразилия и Мексико. В голяма степен е същото.  са основният коз на Русия преди 1917 г. - около две трети от износа. Все още формират две трети през 2017 г, казва Renaissance, която работи предимно с изгряващи пазари. Не на последно място Русия и тогава е най-големият  . Изчисления на банката сочат, че е такава и в периода 2015-2017 г. Това, разбира се, не означава, че нищо не се е променило. Съветската епоха например води до високи нива на грамотност, макар икономистът от банката Чарли Робъртсън да отбелязва, че най-известните райони в Русия днес са тези, които през 1917 г. показват най-високи нива на грамотност. По време на Съветския съюз е и мащабната индустриализация, макар при нея да е трудна конкуренцията със Съединените щати и Япония. Според Робъртсън Русия би могла да постигне много повече, но революцията и съветските години спират развитието на съвременна икономика. \"Русия е била на позициите на Италия, индустриализирала се е бързо като Япония и е изпреварвала Испания в първата половина на 20 век,\" отбелязва той. \"Ако този напредък можеше да се запази и то без... глад и повтаряща се инвазия от чуждестранни врагове, мислим, че Русия би била по-многолюдна, по-богата и по-демократична, отколкото е днес. Без 1917 г. Русия би претърпяла едва три (или по-малко) такива катастрофи, като Китай или Германия и би била много по-заможна... днес.\"", "date": "2017.10.25", "title": "По какво днешната Русия прилича на тази от 1917 г."}
{"url": "http://www.dnevnik.bg/bulgaria/2017/10/25/3065653_antikorupcionnite_zakoni_na_gerb_i_i_bsp_shte_budat/", "text": "Парламентът ще гласува на първо четене антикорупционните закони на ГЕРБ и БСП. Точката е първа в дневния ред на депутатите за тази седмица. Миналата седмица  правната комисия прие  този на управляващите и се въздържа от този на левицата. Основните две разлики в проектите са, че този на БСП предвижда бъдещият антикорупционен орган да има разследващи функции, а председателят му да се назначава от президента, докато от партията на премиера Бойко Борисов настояват той да се избира от Народното събрание. Повече за приликите и разликите четете  тук . Темата беше обсъждана и на Консултативен съвет по национална сигурност (КСНС). На него по въпроса как да се назначава шефът на новото звено остана не беше постигнат консенсус.", "date": "2017.10.25", "title": "Антикорупционните закони на ГЕРБ и и БСП ще бъдат гласувани на първо четене в парламента"}
{"url": "http://www.dnevnik.bg/regioni/2017/10/25/3065656_chastichno_bedstveno_polojenie_e_obiaveno_v_burgas/", "text": "Частично бедствено положение е обявено в област Бургас заради наводнения, причинени от проливните дъждове, предаде Би Ти Ви. Мъж е загинал в дома си в с. Полски извор, община Камено, след като е бил отнесен от придошла вода. Една жена е в неизвестност. Повече за наводненията в Камено четете  тук . Сериозно са пострадали селата Равнец и в Братово, където има най-много наводнени къщи, съобщава \"Нова телевизия\". Би Ти Ви посочва, че в равнец спасители са евакуирали неподвижен мъж с увреждане от дома му, след като водата е стигнала до леглото му. Наводнени къщи има и в бургаските квартали Меден рудник, Горно и Долно Езерово. В момента заседава кризисният щаб към община Бургас. По данни от Информационната система за управление на риска от наводнения на общината река Изворска е достигнала опасното ниво от над 260 см. В опасната зона са и р.Маринка и язовир \"Домус орман 1\". Заради дъждовете се е активизирало . Засегнати са аварийната и активната ленти между 325-и и 359-и километър. Затворен е пътят Бургас – Средец между с. Константиново и Меден рудник и между Полски Извор и Тръстика. Ограничено е и движението по пътя Средец – Айтос, в района на Русокастро, поради наводнен участък, съобщи Агенция \"Пътна инфраструктура. валежи, се разбра от прогнозата на Националният институт по метеорология и хидрология при БАН. В Бургас и още три южни области за днес бе обявен оранжев код за опасни валежи, като очакванията на метеоролозите бяха за количества дъжд от 60 л/кв. м. Тази сутрин НИМХ коригира прогнозата си и в Бургас вече е в сила най-тежката степен на предупреждение - червен код. \"На места в областта регистрираното количество на валежа вече е над 100 л/кв.м. През деня валежите ще продължат\", се казва в съобщението на НИМХ.", "date": "2017.10.25", "title": "Частично бедствено положение е обявено в Бургас заради дъждовете (обновена)"}
{"url": "http://www.dnevnik.bg/photos/2017/10/25/3065160_fotogaleriia_razhodka_po_novata_veloaleia_na_rakovska/", "text": "Най-голямата забележителност на улица \"Г.С. Раковски\" в последните два дни е нова двупосочна велоалея. Лентите от по 1.5 м широчина от двете страни на платната предизвикаха остри и крайни реакции на столичани, дълги коментари и дискусии в социалните мрежи основно от шофьори, но и обикновени граждани и велосипедисти, бяха тема по време на обедната почивка в заведенията наоколо, причина за множество сигнали за нарушения до КАТ.", "date": "2017.10.25", "title": "Фотогалерия: Разходка по новата велоалея на \"Раковска\""}
{"url": "http://www.dnevnik.bg/sviat/2017/10/25/3065662_amerikanskiiat_kongres_odobri_365_mlrd_dolara_za/", "text": "Сенатът на САЩ одобри законопроект за отпускане на 36.5 млрд. долара за подпомагане на райони, пострадали от неотдавнашните урагани и пожари в страната, предаде БТА. З аконът вече беше одобрен от Камарата на представителите на 12 октомври  и предстои подписването му от президента Доналд Тръмп. 18.7 млрд. долара са предназначени за Федералната агенция за управление на извънредните ситуации. Други 16 млрд. долара ще получи програма за федерално застраховане срещу наводненията. За борба с пожарите са заделени 576 млн. долара. Пуерто Рико ще получи 1.27 млрд. долара, след като на 20 септември беше опустошен от урагана Мария. На 8 септември Конгресът на САЩ вече одобри приемането на 15.25 млрд. долара в помощ на Тексас, Луизиана и Флорида, припомня Франс прес. ", "date": "2017.10.25", "title": "Американският конгрес одобри 36.5 млрд. долара за засегнати от бедствия райони"}
{"url": "http://www.dnevnik.bg/sport/2017/10/25/3065661_razocharovan_sum_ot_niakoi_futbolisti_zaiavi_stamen/", "text": "Треньорът на ЦСКА Стамен Белчев заяви, че е разочарован от някои от футболистите си. Думите му дойдоха след  много слабата игра и трудния обрат срещу \"Ботев\" (Враца) за Купата на България . \"Получи се труден мач, може би имаше и подценяване. Може би бяхме под въздействието на емоциите от дербито, от което ме беше страх. Трудно се настройва отбор по време на мач. Трябваше на всяка цена да продължим в следващия етап\", заяви Белчев. Той отказа да посочи кои са играчите, които са го разочаровали. \"Това са неща, които ще обсъждаме в съблекалнята\". Белчев реагира категорично, че той е човекът, който решава кой ще играе и кой не. \"Нормално е футболистите да са сърдити, когато ги сменям\", посочи треньорът във връзка с реакцията на Станислав Манолев при смяната му в дербито с \"Левски\" и  последвалите му думи . Белчев е поставен под напрежение след трите поредни равенства в първенството и трудното отстраняване на \"Ботев\". В мача с врачани отборът му отново получи гол след статично положение. По думите му отборът работи върху решаването на проблема.", "date": "2017.10.25", "title": "Разочарован съм от някои футболисти, заяви Стамен Белчев (видео)"}
{"url": "http://www.dnevnik.bg/regioni/2017/10/25/3065664_sela_v_obshtina_kameno_sa_otkusnati_sled_dujdovete/", "text": "Дъждовете, които паднаха в Бургаско взеха жертва. МВР съобщи,ч е мъж е загинал в село Ливада, а друг мъж се издирва в с. Полски извор. По-рано днес пред Би Ти Ви зам.-кметът на община Камено Георги Георгиев съобщи, че възрастен мъж е загинал в с. Полски извор, след като тази нощ е бил отнесен от придошла вода в дома му, а една жена от село Черни Връх е в неизвестност. В община Камено е обявено бедствено положение. и към момента е невъзможно спасителна техника да стигне до тях, каза зам.-кметът. Отнесени са мостове, пътища са под вода, а в селата е прекъснато и електрозахранването. В село Трояново са отнесени улици и площадът. Засегнати са половината жители на общината, чието население е общо 12. хил. души, добави Георгиев. По думите му през нощта изведнъж е придошла вода. Сега на места водата достига и 3 метра, тъй като теренът е хълмист, а същевременно има много водоеми, каза той. Пътят Бургас – Средец, който се използва и от жителите на бургаския кв. \"Меден рудник\" и  който също е под вода , в момента е затворен от жандармерията, каза Георгиев и призова хората, които живеят в близост да не се опитват да тръгнат по него, а да останат по домовете си. По информация от МВР сигналите за наводнени къщи са започнали да постъпват в 1 часа тази нощ. Засегнати са селата Камено, Константиново, Братово, Ливада, Равнец, Черни Връх, Полски извор, Тръстиково и южните квартали на Бургас. Към 9 ч. е получена сигнал, че река Велека прелива в село Кости, община Царево. От сутринта хеликоптер облита района на наводненията, за да се установи какво е състоянието на засегнатите населени места. , съобщиха от електроразпределителното дружество ЕВН. Към 10:30 ч. без ток остават Полски извор, Черни връх, Тръстиково, както и Резово и Синеморец в южната част на областта. Общо 7 аварийни екипа работят по отстраняване на повредите. Вече е възстановено електрозахранването за селата Ливада, Русокастро, Сърнево и Равнец. Заместник-кметът на Камено каза, че екипи на общината и полицията обикалят язовирите и проверяват за спукани стени. За момента няма информация за такъв проблем, но той не изключи и такъв вариант. \" Миналата седмица бяха проверени (язовирите – бе.ред.) и нямаше проблеми\", каза той. Георгиев добави, че всички речни корита и дерета са били почистени с наета от общината техника. дъжд, се разбра от прогнозата на Националният институт по метеорология и хидрология при БАН. В Бургас и още три южни области за днес бе обявен оранжев код за опасни валежи, като очакванията на метеоролозите бяха за количества дъжд от 60 л/кв. м. Тази сутрин Националният институт по метеорология и хидрология коригира прогнозата си и в Бургас вече е в сила най-тежката степен на предупреждение - червен код. \"На места в областта регистрираното количество на валежа вече е над 100 л/кв.м. През деня валежите ще продължат\", се казва в съобщението на НИМХ. От там посочват, че най-сериозни количества валежи е имало в Карнобат. Там за последните 12 часа са паднали 168 литра кв./м. В Бургас количеството е 53 л/кв.м. Червеният код означава, че големи населени области са застрашени от наводнения и има риск за живота на хората. Възможни са евакуации, сериозни затруднения в транспорта и са много вероятни са прекъсвания в електроснабдяването, комуникациите и водопреносната мрежа. \"Вземете мерки да се предпазите и действайте според съветите на компетентните власти\", гласят съветите на метеоролозите.", "date": "2017.10.25", "title": "Села в община Камено са откъснати след дъждовете, човек се е удавил, а друг се издирва (обновена)"}
{"url": "http://www.dnevnik.bg/na_put/2017/10/25/3064886_honolulu_shte_globiava_peshehodcite_zabili_glavi_v/", "text": "Властите на  Хонолулу  на  Хавайските острови  от днес ще глобяват пешеходците, които пресичат, без да се оглеждат, защото са вперили погледи  в смартфоните си , предаде агенция \"Франс прес\". Нарушителите ще бъдат глобявани до 35 долара. Това е първият американски град, който предприема мерки срещу \"телефонните зомбита\" - пешеходците, които не изпускат от поглед екраните на смартфоните си с риск за живота си. Ще бъде разрешено обаче да се пресича, докато се говори по телефона, ако човек се огледа около себе си. Миналата година близо 6000 пешеходци са били убити от автомобили в САЩ, което е 11 процента повече в сравнение с 2015 г. и е най-високото ниво на инциденти с пешеходци за последните 2 десетилетия, според правителствени данни. Това увеличение се приписва на разсеяността на шофьорите и на пешеходците, дължаща се на увеличеното потребление на смартфони.", "date": "2017.10.25", "title": "Хонолулу ще глобява пешеходците, забили глави в смартфоните"}
{"url": "http://www.dnevnik.bg/analizi/2017/10/25/3065356_kremul_se_luje_ako_razchita_na_babish_sled_izborite_v/", "text": "Милиардерът Андрей Бабиш спечели чешките парламентарни избори; някои вече наричат победителя \"двойник на Тръмп\" в сърцето на Европа. Всъщност прилики наистина има - и двамата са богати (не се знае кой повече), и двамата правят гръмки, нищо неозначаващи изявления, и двамата са заподозрени в симпатии към Кремъл и накрая, никой от тях няма обмислена външнополитическа стратегия. Тук впрочем сходството свършва, защото международната политическа тежест на Андрей Бабиш е в пъти по-малка от тази на Доналд Тръмп. Точно толкова, колкото е по-ниско влиянието на Чехия в сравнение със САЩ. Среден пръст за ЕС? Чешките избори поднесоха няколко изненади. Първо, в парламента влязоха рекорден брой партии - цели девет. Второ, не само антимигрантската, но и открито националистическа партия \"Свобода и пряка демокрация\" (СПД) на чешкия предприемач от японски произход Томио Окамура за пръв път получи над 10 на сто от гласовете, а с тях и шанс да се озове в новото правителство. Изненадващ бе и успехът на Партията на пиратите, която трудно успяваше да формулира в предизборните дебати позициите си по редица важни въпроси. Но липсата на съдържателна програма е отличителен белег на повечето политически проекти, представени за вота в Чехия. Кое бе общото в предизборните кампании на повечето чешки партии? Първата точка, консенсусна за повечето политици (освен за либералите и \"зелените\"), е негативното отношение към мигранти и мюсюлмани. Дори социалдемократите и комунистите (условно леви партии) се обявиха категорично против приемането на \"нови\" бежанци. А и \"стари\" не са се мяркали в Чехия - по данни на Евростат страната е от най-непопулярните сред бежанците, пристигащи в ЕС. Второ, общо е негативното отношение към ЕС. У някои - критично, но сдържано. Други като партията на Томио Окамура (и още над десетина деснорадикални партии, невлезли за щастие в парламента) се канят да проведат референдум за излизане на Чехия от общността. На техен фон отношението на потенциалния премиер Бабиш към Евросъюза изглежда доста умерено. Макар и един от най-големите получатели на европейски субсидии в Чехия (дори е обвиняем в наказателно дело за машинации с тях), Бабиш си казва направо, че смята да забавя европейската интеграция. Включително с подкрепа от съседна Полша и Унгария, отдавна критикувани в ЕС за отклонения от стандартите на европейската демокрация.  Бабиш - приятел на Кремъл? Има ли всъщност изгледи още до месеци Чехия да оглави вътрешноевропейска \"фронда\" и да подкрепи идеята за \"Европа на две скорости\" с отказ от по-нататъшна интеграция със западния ЕС? И ако да, ще означава ли това Чехия да завие на изток, поемайки към Русия? С министър-председател Бабиш чехите най-вероятно наистина ще се превърнат в \"спирачка\" за Евросъюза - наред с евроскептиците от Братислава, Будапеща и Варшава. А чешкият премиер би желал да включи в този алианс Австрия, Словения и Хърватия. Да не забравяме, че по време на миграционната криза бъдещият държавник критикуваше и членството на Чехия в НАТО. Всичко това няма как да не се хареса на Кремъл. Като цяло управлението на Бабиш безспорно ще промени чешката външна политика. Движението му АНО фактически няма външнополитическа програма. Но е сигурно, че Бабиш (и неговият външен министър, който и да заеме поста) няма да останат в коловоза на правозащитната политика, наследена от Вацлав Хавел, която правеше малка Чехия забележима страна на международната политическа арена. Дали обаче ще видим и външнополитически завой на изток, към Кремъл? Мнозина си спомнят, че Бабиш подкрепи в общи линии идеята на чешкия президент Земан да се плати на Украйна обезщетение за анексирания Крим, а самият полуостров да бъде признат за руско владение. Тъй че пространство за компромиси с Москва вече има. Още повече че бъдещият чешки премиер е прагматик без каквато и да било идеология. Но това може да заработи и срещу интереса на Кремъл в Чехия. Според политическите му противници Бабиш се води само от собствените си интереси - единствено с материален характер. А милиардерът няма бизнес в Русия. Агрохолдингът му е ориентиран на първо място към Германия и другите страни от ЕС. Той неведнъж е демонстрирал готовност да критикува канцлерката Ангела Мерккел и миграционната й политика, но само докато не стане дума за икономика. Тук вече Бабиш става от услужлив по-услужлив. Значи нищо чудно да не видим в Чехия реален завой към Русия, какъвто радостно прогнозират медиите на Кремъл. Защо човек да си рискува милиардите, щом може да се държи например като унгарския министър-председател Виктор Орбан? Да поддържа приятелство с Владимир Путин, редовно да разговаря с него, да взема руски заеми, накрая - на думи да се обявява против икономическите санкции срещу Русия, но на европейските срещи на върха да гласува за удължаването им или дори за налагане на по-строги. Така че Бабиш явно няма да стане \"агент на Кремъл\" в ЕС - по-скоро гальовно теле, което ще се помъчи да издои и Брюксел с Берлин покрай него, и Москва. * * *Коментарът отразява личното мнение на автора. То може да не съвпада с мнението на руската редакция и на \"Дойче веле\" като цяло (бел. на медията). /БТА", "date": "2017.10.25", "title": "Кремъл се лъже, ако разчита на Бабиш след изборите в Чехия"}
{"url": "http://www.dnevnik.bg/sport/2017/10/25/3065663_kak_5_paunda_se_prevurnaha_v_nai-cennoto/", "text": "Какво бихте направили, ако си намерите банкнота от 5 паунда на улицата? Бихте си ги държали в портмонето за късмет? Или може би бихте пуснали тото с тях - пак с надеждата, че ще е на късмет? Малкият Адам намерил друго решение. Привърженикът на английския футболен \"Хърдърсфийлд\" избрал да изпрати банкнотата на Аарън Мой, който имаше ключов принос за  историческата победа срещу \"Манчестър юнайтед\" във Висшата лига , пише Би Би Си. Ценното възнаграждение било придружено и от писмо. В него момчето обяснява, че Мой е заслужил подаръка заради силната си игра. \"Бях на мача между \"Хърдърсфийлд\" и \"Манчестър юнайтед\". Намерих банкнота от 5 паунда на стадиона и ги дадох на татко, защото не можем да задържаме това, което не е наше. Бихте ли попитали господин Вагнер (мениджъра на отбора) дали Аарън Мой може да задържи парите, защото той игра много добре и вкара вчера (в събота). Сложил съм банкнотата от 5 паунда в плика. Благодаря\", пише в писмото. Директорът в клуба Шон Джарвис публикува снимка на писмото в \"Туитър\". Мой заяви, че би се радвал да се срещне с Адам. \"Хъдърсфийлд\" се изкачи в елита на английския футбол за първи път от близо половин век. Отборът е 11-и в класирането с 12 точки след три победи, три равенства и три загуби.", "date": "2017.10.25", "title": "Как 5 паунда се превърнаха в най-ценното възнаграждение във футбола"}
{"url": "http://www.dnevnik.bg/sport/2017/10/25/3065674_klivland_produlji_s_eksperimentite_pri_obrat_sreshtu/", "text": "Леброн Джеймс отбеляза 34 точки в един от необичайните си стартове като пойнт гард и изведе \"Кливланд кавалиърс\" до домакинска победа срещу \"Чикаго булс\" със 119:112. \"Кавалерите\" намериха верния ритъм след слабо първо полувреме, в което изоставаха с 14 точки, и постигнаха третия си успех от четири мача. Джеймс изигра страхотен двубой, като отбеляза четири тройки от шест опита и общо 13 от 20-те си стрелби от игра. Той добави 13 асистенции и три откраднати топки, а освен това допусна само две грешки за 37 минути на полето. Кевин Лав също се отличи с дабъл-дабъл - 20 точки и 12 борби. Ключов принос от резервната скамейка имаха Джеф Грийн, Кайл Корвър, Дуейн Уейд и Чанинг Фрай, които комбинираха 16 коша от игра от 23 стрелби и завършиха съответно с 16, 11, 11 и 8 точки. Старши треньорът на \"Кливланд\" Тайрон Лу продължи с експериментите и пусна трета различна стартова петица от началото на сезона. Джеймс беше вписан като гард за пръв път от 2012 г., когато носеше екипа на \"Маями хийт\". A последният път, когато той стартира като пойнт гард, беше на 3 февруари 2005 г. Хосе Калдерон, който в предишния мач замени контузения Дерик Роуз, се озова на пейката. Там седна и Уейд, който лично поиска от Лу да го извади от титулярния състав. Центърът Тристан Томпсън и гардът Джей Ар Смит се завърнаха в стартовата петица след три мача, в които започваха от резервната скамейка. Кевин Лав и Джей Краудър заеха двете позиции на крилата. \"Кливланд\" започна много лошо мача. \"Кавалерите\" загубиха първата четвърт с 28:38, като в един момент изоставаха с 14 точки. Постепенно обаче играта им се подобри и след 37:30 във втората част разликата беше сведена само до три точки. В началото на третата четвърт вицешампионите за пръв път излязоха напред в резултата. Те направиха силна серия от 15:3 и поведоха с девет точки при 84:75. \"Чикаго\" обаче се вдигна в края на частта. \"Биковете\" направиха и влязоха с аванс в заключителните 12 минути - 92:91. \"Кливланд\" обаче бързо си върна контрола след три поредни тройки в първите 120 секунди - една на Лав и две на Корвър. Четири минути преди края \"кавалерите\" стигнаха до най-големия си аванс в мача - 11 точки при 106:95, и спокойно го задържаха до финалната сирена. С три победи и една загуба \"Кливланд\" се изравни с \"Орландо меджик\" и \"Милуоки бъкс\" на второто място в Източната конференция. Лидер е \"Вашингтон уизърдс\", които спечели всеки един от първите си три двубоя за сезона. Другите три отбора, които все още нямат загуба, са в Западната конференция - \"Лос Анджелис клипърс\", \"Сан Антонио спърс\" и \"Мемфис гризлис\". \"Шпорите\" и \"гризлитата\" спечелиха третите си победи във вторник, а през изминалата нощ това направиха и \"ножиците\". Тимът от Лос Анджелис надигра по категоричен начин гостуващия \"Юта джаз\" - 102:84. Блейк Грифин вкара 22 точки, взе девет борби и направи шест асистенции. Патрик Бевърли добави 19 точки, Остин Ривърс и Данило Галинари завършиха съответно с 16 и 14, а Деандре Джордън се отчете с дабъл-дабъл от 11 точки и 18 борби.", "date": "2017.10.25", "title": "\"Кливланд\" продължи с експериментите при обрат срещу \"Чикаго\""}
{"url": "http://www.dnevnik.bg/bulgaria/2017/10/25/3065673_prokuraturata_e_vnesla_samo_26_dela_za_korupciia_ot/", "text": "Близо две седмици преди промените в Наказателния процесуален кодекс (НПК), с които делата за корупция и други престъпления ще се гледат от специализирания съд, да влязат в сила, от Софийския градски съд представиха статистика, с която показват безсмислието на измененията. За последните близо три години са били образувани 26 първоинстанционни дела за корупция срещу лица, заемащи високи държавни постове, и срещу магистрати. Или по около 7 дела на година. \" Наскоро управляващите внесоха още едно изменение в закона за съдебната власт с оглед преместването на делата за корупция в специализирания съд - а именно да има възможност за бонуси - до шест заплати за магистратите от специализирания съд и прокуратура. Промените минаха на първо четене и се движат в парламента скоростно заради това, че измененията в НПК ще влязат на 5 ноември в сила. Вносителите на измененията мотивираха идеята за парични бонуси с това, че специализираният съд ще се натовари повече след преместването на делата там. Между първо и второ четене текстът беше поправен и бонуси се предвиждат за всички магистрати. Проектът трябва да бъде гласуван окончателно тази седмица в парламента От Софийския градски съд съобщават още, че за близо три години - от 2015 година досега - са образувани над 1500 дела въз основа на внесен от прокуратурата обвинителен акт, като натоварването в Наказателно отделение на СГС не се изчерпва само с този брой дела. \"То се определя от постъпленията и на други първоинстанционни дела – екзекватури, финансови санкции, екстрадиции, европейски заповеди за арест, по които е предвидена специална компетентност на СГС, както и на въззивни наказателни дела, чийто общ брой за същия период е над 8300.\" Измененията, с които делата за корупция и други престъпления бяха преместени в специализирания съд, бяха критикувани с това, че не беше докрай изяснено какво налага преместването на делата. Преди време  анализ  на Върховния касационен съд (ВКС) показа, че ефективността на специализираното правосъдие е съмнителна.", "date": "2017.10.25", "title": "Прокуратурата е внесла само 26 дела за корупция от 2015 година"}
{"url": "http://www.dnevnik.bg/sviat/2017/10/25/3065694_si_czinpin_moje_da_ostane_na_vlast_i_sled_pet_godini/", "text": "Централният комитет на Китайската комунистическа партия преизбра Си Цзинпин за генерален секретар на партията и определи останалите постоянни членове на Политическото бюро, което на практика управлява Китай. На власт от края на 2012 г., китайският лидер си осигури и нов петгодишен мандат начело на държавата. Ден по-рано името на Си беше вписано в партийния устав, което се случва за пръв път от времето на Мао Цзедун. Това му осигурява статут, близък до този на основателя на режима - Мао Цзедун, отбелязва в. \"Фигаро\". Това признание ще осигури на 64-годишния китайски ръководител внушителна власт и авторитет, тъй като ще е трудно да се противопоставиш на онзи, чиято доктрина е канонизирана от партията. То може да му даде възможност също да остане дълго на власт (и след 2022 г.) като генерален секретар на партията (въпреки възрастовото ограничение от 68 години) или на друг стратегически пост, откъдето би могъл да продължи да дърпа конците, допълва френският всекидневник. Китай обяви новите си висши лидери, нарушавайки традицията, като не назова приемник на президента  Си Цзинпин , посочва на сайта си Би Би Си. Пропускът бетонира хватката на Си върху Китай за следващите пет години, а може би и повече, ден след като името му беше вписано в партийната конституция. В седемчленния постоянен комитет на Политбюро - най-могъщата институция в страната - има пет нови назначения. Освен Си единствено 62-годишният премиерът Ли Къцян запазва поста си в комитета. В последните десетилетия китайските лидери номинираха един или повече възможни свои приемници в Постоянния комитет в началото на последния си мандат, очертавайки ясна линия на приемственост. Имаше спекулации, че Си може да издигне своето протеже  Чън Минър  и партийния секретар на Гуандун Ху Чунхуа, и двамата на по петдесет и няколко години - достатъчно млади, за да бъдат смятани за подходящи приемници. Но всички мъже в тъмни костюми, които се появиха на подиума днес, бяха над 60-годишни и най-вероятно ще се пенсионират в края на този петгодишен мандат. Липсата на ясен наследник повдига въпроса колко дълго възнамерява да управлява  Си Цзинпин , отбелязва Би Би Си. Китайският лидер  Си Цзинпин  има толкова титли (повече от дузина), че го наричат \"председателя на всичко\". Той е президент, генерален секретар на комунистическата партия и председател на Централната военна комисия, оглавява работни групи по всевъзможни въпроси - от Тайван до сигурността в интернет. Миналата година той беше провъзгласен и за \"централен лидер\" на партията - звание, което го издига на същия пиедестал като Мао, Дън Сяопин и Цзян Цзъмин и макар да не носи специални правомощия, дава знак, че Си не бива да бъде предизвикван, пише в. \"Ню Йорк таймс\"./ БТА", "date": "2017.10.25", "title": "Си Цзинпин може да остане на власт и след пет години"}
{"url": "http://www.dnevnik.bg/bulgaria/2017/10/25/3065725_bsp_poiska_izslushvane_na_karakachanov_zaradi_pilotite/", "text": "От БСП поискаха изслушване на вицепремиера и военен министър Красимир Каракачанов в парламента заради отказа на военните пилоти от авиобаза \"Граф Игнатиево\" да изпълнят в сряда планираните тренировъчни полети с МиГ-29. Мнозинството от ГЕРБ и \"Обединени патриоти\" отхвърли при гласуването искането на социалистите. \"Вчера станахме свидетели на един безпрецедентен протест, военните пилоти не издържаха на условията, в които са принудени да изпълняват своя дълг да служат на България\", каза депутатът от БСП Николай Цонков. Според него водената политика и отлаганите решения на проблемите в сектор \"Сигурност\" са довели до сегашната ситуация, както и политиката на отказ от модернизация на армията. \"Солидарни сме с исканията на военнослужещите и смятаме, че хората в системата на отбраната и сигурността, с техните потребности, са основата за стабилизиране на сектора\", каза още Цонков. Командирът на базата бригаден генерал Иван Лалов отрече да имало бунт в базата. \"Летателният състав е в правото си, всеки един пилот, когато не е уверен в изпълнението на задачата, да докладва на командира си и да се откаже\", каза Лалов във вторник след среща в Министерството на отбраната с министър Красимир Каракачанов. Генералът дообясни, че \"летателният състав\" днес е почувствал, че не е в състояние да изпълни задачите си, и е докладвал, след което \"се отказахме да провеждаме полети\". От думите му се разбра, че причините за отказа от полети са най-вече заради малкото изправни изтребители МиГ-29, което води до малко полети и липса на подготвени пилоти. Основният въпрос, който е поставен от Лалов, е  бил за доставените 10 двигателя за МиГ-29 , ремонтирани от фабрика в структурата на производителите на МиГ. По-голямата част от двигателите нямат необходимата документация, а някои и датчици, без които не могат да бъдат монтирани на самолетите. Така не е ясно за всеки двигател колко е летял, дали е имало инциденти с него и т.н. По информация на \"Дневник\" руската страна отказва част от документацията с мотиви, че данните са секретни. Договорът е сключен от Министерството на отбраната с \"Авиостарт\" ООД през ноември 2016 г. Каракачанов каза, че държат договорът да се спази, \"защото основната наша грижа е животът на летците\".", "date": "2017.10.25", "title": "БСП поиска изслушване на Каракачанов заради пилотите от \"Граф Игнатиево\""}
{"url": "http://www.dnevnik.bg/biznes/2017/10/25/3065707_kreditiraneto_raste_prez_avgust_depozitite_-_sushto/", "text": "През септември има леко оживление в кредитирането, просрочените заеми се свиват, а депозитите продължават да растат. Това показват данните на БНБ, цитирани от  \"Капитал daily\" . За разлика от юли и август през септември се забелязва по-отчетливо нарастване на кредитирането, и то е най-вече при корпоративните заеми. Годишният им темп на увеличение е бил 3.1% (при 2.8% годишно нарастване през август и юли). Годишното повишение на жилищните заеми през септември е било с 5.8% до 9.269 млрд. лв. За сравнение - през август и юли имаше задържане на ръста на 5.4%. Заемите за потребление нарастват годишно с 5.7% през септември до 7.737 млрд. лв. През предходните два месеца те имаха леко увеличение на темпа, което се запазва и сега. Общият годишен ръст при заемите за домакинствата е бил 5.9% през септември до 19.509 млрд. лв. Очакванията са да продължи тенденцията на ускоряване на годишния растеж при кредитите, като благоприятстващите фактори са продължаващо подобряване на икономическата активност и ниските лихвени проценти по кредитите. Продължава намалението на лошите и преструктурираните кредити, показват данните на БНБ. Общият им обем към края на септември е 7.245 млрд. лв. На годишна база се понижават за пети пореден месец с двуцифрен темп. Към края на миналия месец той е 11.81%. Делът им в кредитния портфейл се свива до 14.6%. Това не е делът на необслужваните кредити, които се отчитат в тримесечната надзорна статистика на БНБ. Те не включват преструктурираните заеми и методологията на отчитане е различна. Техният дял е малко над 12.6%. С половин процентен пункт по-висок годишен темп на нарастване имат депозитите на домакинствата през септември в сравнение с този от август и юли, когато растежът на депозитите на домакинствата показа задържане на годишния темп около достигнатия (съответно 5.4% и 5.3%). През миналия месец те са се увеличили с 5.9% до 46.407 млрд. лв.", "date": "2017.10.25", "title": "Кредитирането расте през август, депозитите - също"}
{"url": "http://www.dnevnik.bg/sviat/2017/10/25/3065731_evroparlamentut_krusti_zala_na_ubitata_maltiiska/", "text": "Залата за пресконференции на Европейския парламент беше преименувана на убитата малтийска журналистка  Дафне Каруана Галиция , предаде ДПА. На 16 октомври Каруана Галиция, 53-годишна разследваща журналистка и отявлен критик на малтийското правителство, беше  убита на метри от дома си  в малтийското село Бидния. Днес на заседание в ЕП, на което присъства и семейството на журналистката, председателят на парламента Антонио Таяни заяви, че примерът на  Каруана Галиция като журналист  никога не трябва да бъде забравен и призова малтийските власти да не пестят никакви усилия и да стигнат до дъното на това престъпление. Той нарече Каруана Галиция \" смела жена и отличен журналист , разследвала без страх или угодничество\". По обед депутатите в ЕП запазиха минута мълчание в памет на Каруана Галиция, а по-късно ще имат дебати за защитата на журналистите и на медийната свобода.", "date": "2017.10.25", "title": "Европарламентът кръсти зала на убитата малтийска журналистка"}
{"url": "http://www.dnevnik.bg/photos/2017/10/25/3065692_fotogaleriia_da_nahranish_100_000_pelikana_v_izrael/", "text": "Миграцията на десетки хиляди пеликани може да бъде радост за наблюдателите на птици, но за израелските фермери излиза скъпо. В отговор на това израелските власти са взели решение да хранят птиците, за да запазят запасите от риба в развъдниците.", "date": "2017.10.25", "title": "Фотогалерия: Да нахраниш 100 000 пеликана в Израел, когато мигрират"}
{"url": "http://www.dnevnik.bg/biznes/2017/10/25/3065743_rabotodateli_vuzraziha_sreshtu_mahaneto_na_turgovskite/", "text": "Асоциацията на индустриалния капитал в България (АИКБ) възразява срещу премахването на преместваемите обекти върху плажовете, каквото намерение има Министерството на туризма. Преместваемите магазини и заведения работят на пазарен принцип в условията на конкуренция помежду им и единствената логика за съществуването им е, че към тях има търсене от страна на туристите. Намеренията за премахване от всички плажове на преместваемите обекти с изключение на тези за спортни дейности ще създаде неоправдан икономически риск в няколко направления. Това пишат в отворено писмо до ресорното министерство от асоциацията. В него се посочва, че нейни членове са над 10 хил. компании, осигуряващи работа на над 500 хил. души. Липсата на обекти за храни и напитки там, където са туристите, може да доведе до запълването на тази празнина от фирми и физически лица от сивия сектор, които да предлагат на плажа нерегламентирани храни и напитки, допълват от асоциацията. От друга страна, чуждестранните и българските гости, които са на Черноморието без включено изхранване в туристическия пакет, ще са принудени да решат проблема, като внасят и консумират на плажа храни и напитки, купени другаде, което ще ни върне в годините далеч преди 21 век, смятат в асоциацията. Според тях всичко това ще навреди на образа на България като туристическа дестинация за качествен туризъм и ще обезсмисли усилията и успехите в последните години за развитие на съвременни видове туризъм като конгресния и голф туризма, които привличат в страната най-висок клас чуждестранни гости.  В писмото се допълва още, че подобни промени следва да бъдат консултирани с бизнеса. ", "date": "2017.10.25", "title": "Работодатели възразиха срещу махането на търговските обекти от плажовете"}
{"url": "http://www.dnevnik.bg/sport/2017/10/25/3065750_kristiano_ronaldo_rusiia_mi_nosi_kusmet/", "text": "Нападателят на \"Реал\" (Мадрид) и националния отбор на Португалия Кристиано Роналдо заяви, че мачовете в  Русия  му носят късмет. Най-добрият футболист в класацията на ФИФА за 2017 г. обясни, че няма търпение световното първенство в Русия да започне. Той се надява, че след триумфира на Евро 2016 Португалия може да стъпи и на световния връх. \"Играл съм в Русия няколко пъти, в Москва спечелих първата си Шампионска лига с \"Манчестър юнайтед\" през 2008 г. Мисля, че тази страна ми носи късмет, макар че последния път не се получи и не можахме да спечелим Купата на конфедерациите\", каза Роналдо пред официалния сайт на ФИФА. Португалия завърши на трето място в турнира, който се проведе в Русия, като загуби от Чили на полуфинал след изпълнение на дузпи. \"Ние сме шампионите на Европа, това създава големи очаквания, но ние не сме сред фаворитите за турнира. Португалия никога не е бил голям фаворит, на хартия има по-силни отбори от нас, но ние винаги се борим, както се случи и на европейското първенство. Способни сме да поднесем изненада\", каза още Роналдо. В понеделник Роналдо за втора поредна година беше избран за  най-добър играч в света . Звездата на \"Реал\" (Мадрид) и португалския национален отбор изпревари Лионел Меси и Неймар във второто издание на наградите The Best. \"Щастлив съм да получа тази награда, но всичко, към което се стремя, е да оставя красив отпечатък върху историята на световния футбол. Аз наистина харесвам да печеля трофеи и се радвам, че имам една от най-големите колекции от индивидуални награди\", обясни четирикратният носител на  \"Златната топка\" . През миналия сезон Роналдо стана шампион на Испания, спечели Шампионската лига, световното клубно първенство, Суперкупите на Испания и Европа. През миналото лято той вдигна и трофея от европейското първенство.", "date": "2017.10.25", "title": "Кристиано Роналдо: Русия ми носи късмет"}
{"url": "http://www.dnevnik.bg/bulgaria/2017/10/25/3065755_prokuraturata_v_graf_ignatievo_niama_bunt/", "text": "Пловдивската военноокръжна прокуратура е извършила проверка в авиобазата \"Граф Игнатиево\" и не е установила неизпълнение на задълженията от страна на военните там. Това се разбира от прессъобщение на прокуратурата, която е направена след публикации в медиите. \"Повод за проверката са дали сигнали за възникнало напрежение сред летателния състав на авиобазата. При проверката не е установено това да отговаря на действителното положение. Личният състав на авиобазата е изпълнявал задачите си. Няма данни за откази да се изпълняват такива задачи, както и за \"бунт\" на летателния и техническия състав\", се казва в съобщението. До момента не са установени данни за престъпление и няма основание за осъществяване на правомощията на Военната прокуратура, посочват от държавното обвинение. Материалите от проверката са докладвани на военно-апелативния прокурор и на главния прокурор. Вчера  част от военните пилоти в авиобазата край Пловдив отказаха да летят  на МиГ-29, като посочиха за причина \"неувереност\" заради недостатъчна тренираност поради недостатъчно летателни часове. По-късно военният министър Красимир Каракачанов заяви, че  не става дума за бунт  в авиобазата, каквито бяха някои медийни тълкувания, а причина за неувереността на летците са проблемите с руските двигатели за МиГ-29.", "date": "2017.10.25", "title": "Прокуратурата: В \"Граф Игнатиево\" няма бунт"}
{"url": "http://www.dnevnik.bg/bulgaria/2017/10/25/3065751_valeri_simeonov_e_osuden_za_rech_na_omrazata_sreshtu/", "text": "Районният съд в Бургас осъди вицепремиера Валери Симеонов за антиромската си реч на омразата като народен представител от трибуната на Народното събрание, съобщава  Българският хелзински комитет  (БХК), които са представлявали ромските журналисти Кремена Будинова и Огнян Исаев. Те завеждат дело заради изказване на Симеонов от декември 2014 година и не искат обезщетение, а решението е на първа инстанция и може да бъде обжалвано. От трибуната на парламента Симеонов тогава заяви: \"Безспорен е фактът, че голяма част от циганския етнос живее извън всякакви закони, правила и общочовешки норми на поведение. За тях законите не важат, данъците и таксите са неразбираеми понятия, сметките за електричество, вода, социалното и здравното осигуряване са заменени от убеждението, че те имат само права, но не и задължения и отговорности. За тях кражбата и грабежът са се превърнали в начин на препитание, нарушаването на закона – в норма на поведение, раждането на деца – доходоносен бизнес за сметка на държавата, грижата за поколението – във възпитаване на малолетните в просия, проституция, кражба и пласмент на наркотици. Циганските барони налагат модел на съществуване, коренно противоположен на законовите норми в българското общество. България е изправена пред пропастта на етническа криза. Два противоположни и взаимно изключващи се свята са един срещу друг в нашата измъчена родина: светът на бедните, но плащащи своите сметки пенсионери, увисващи на самоделни примки по таваните от болести и безпаричие, и светът на озверелите крадци и насилници, безпаметно пияни след получаване на месечните детски и социални помощи. Остава въпросът какви са причините част от циганския етнос да се превърне в рушител на държавността и законите. Защо хората, които по времето на социализма преди 25 години работеха, пращаха децата си на училище, даваха своя принос в създаването на обществени блага, сега са се превърнали в нагли, самонадеяни и озверели човекоподобни, изискващи право на заплати, без да полагат труд, изискващи помощи по болест, без да са болни, детски за деца, които играят с прасетата на улицата, и майчински помощи за жени с инстинкти на улични кучки? Кое създаде убеждението у нашите мургави сънародници, че всичко им е позволено, че всичко им е разрешено и че всички са им длъжни да ги хранят, обличат и лекуват безплатно... В нея заявих, че ДПС узурпира правото на единствен представител на циганския етнос, обещавайки му само привилегии без каквито и да било задължения. Част, повтарям, част от хората от този етнос – част, които преди 25 години работеха, пращаха децата си на училище, даваха своя принос за създаването на обществени блага, сега се е превърнала в нагли, самонадеяни и озверели човекоподобни, готови на убийство, за да ограбят няколко лева.\" Според съда тези думи са тормоз по смисъла на Закона за защита от дискриминация, тъй като може да бъде засегнат от тях, като не е необходимо изявлението да се отнася до цялата ромска общност, за да бъде възприето като накърняваща достойнството на отделен неин представител, определящ се като такъв\". \"Решението е добра новина – успех за самия съд, който показва своята независимост в политическа среда, понастоящем доминирана от расистки наративи от най-долна проба. Ответникът – ултранационалистически опортюнист без социализация и култура, е вицепремиер. Неговата формация, която предизвиква демократичния правов ред, е легитимирана като част от правителството\", казва адв. Маргарита Илиева, директорка на Правната програма на БХК. По думите й \" . \"Добре е, че в страна, управлявана от години от Бойко Борисов, който поощряваше \"ловци на бежанци\", съдът знае да се произнесе в този смисъл\", заяви още адвокат Илиева. Симеонов е осъден да преустанови нарушението и да се въздържа в бъдеще от подобни нарушения. Срещу това изказване на вицепремиера преди време беше подаден и сигнал в прокуратурата. Тя  отказва  да го разследва.", "date": "2017.10.25", "title": "Валери Симеонов е осъден за реч на омразата срещу роми"}
{"url": "http://www.dnevnik.bg/razvlechenie/2017/10/25/3065772_igrata_treska_za_laleta_veche_e_vuv_vtoroto_si_nivo/", "text": "От днес играта \"Треска за лалета\" вече е във второто си ниво. Филмът по книгата на Дебора Могак тръгва по кината този петък, а \"Дневник\" дава шанс на читателите си да спечелят двоен билет за филма, копие от романа или романтичен уикенд за двама в Банско, ако отговорят правилно  на въпроса, свързан с филма . Играта продължава до последните минути на 31 октомври. За да участвате, не е необходимо да сте отговорили и в двете й нива, но два верни отговора удвояват шанса за печалба от томболата, която ще бъде изтеглена на 1 ноември. \"Треска за лалета\" връща зрителите в XVII век, в зората на един от първите икономически \"балони\" - търговията с луковици на лалета. Фантастичните им цени дават надежда на двама млади влюбени, че като предприемачи ще могат да се измъкнат от бедността и нежеланите бракове по сметка. Във филма участват носителите на \"Оскар\" Алисия Викандер, Кристоф Валц и Джуди Денч.", "date": "2017.10.25", "title": "Играта \"Треска за лалета\" вече е във второто си ниво"}
{"url": "http://www.dnevnik.bg/sport/2017/10/25/3065126_razhodite_okolo_svetovnoto_purvenstvo_sa_se_uvelichili/", "text": "Световното първенство по футбол в  Русия  ще струва с 600 млн. долара повече от първоначално предвидените, съобщава \"Асошиейтед прес\". Турнирът ще се проведе догодина в 11 града в Русия. Руските власти са одобрили отпускането на още 34.5 милиарда рубли (600 млн. долара), с което общите разходи на първенството се увеличават до 678 милиарда рубли, или 11.8 млрд. долара. Декретът вече е подписан от министър-председателят на Русия  Дмитрий Медведев . От организационния комитет \"Русия 2018\" не обявиха откъде идва увеличението на разходите, но сумата вече е одобрена. От общата сума над 57% се осигуряват от федералния бюджет, а 13.6% от регионалните правителства, където ще се проведат срещите. Останалите 28.8% идват от \"юридически лица\" - категория, която включва както частни, така и държавни компании. Световното първенство може да стане най-скъпото в историята, след като шампионатът в Бразилия през 2014 г. струваше общо малко над 11 млрд. на страната.", "date": "2017.10.25", "title": "Разходите около световното първенство са се увеличили с 600 млн. долара"}
{"url": "http://www.dnevnik.bg/bulgaria/2017/10/25/3065790_policiiata_izdirva_16-godishnata_donna_vakavlieva/", "text": "Полицията издирва 16-годишно момиче от София, съобщи МВР. Донна Вакавлиева е в неизвестност от 6 октомври, когато в около 15 часа тя излязла от дома си в квартал \"Бъкстон\". Момичето е високо около 170-175 см, с пъстри очи и права дълга червена коса. Хората, които разполагат с информация за издирваната девойка, могат да се обадят на тел.: 112, 02/9821760, 9821755 или в най-близкото поделение на МВР.", "date": "2017.10.25", "title": "Полицията издирва 16-годишната Донна Вакавлиева"}
{"url": "http://www.dnevnik.bg/video/2017/10/25/3065784_video_cheshkiiat_prezident_s_pushka_za_jurnalisti/", "text": "Земан извади макет на оръжие с надпис \"За журналисти\" по време на пресконференция миналия петък по време на изборите в Чехия. Те бяха спечелени от милиардера  Андрей Бабиш . Президентът е получил \"оръжието\" по време на свое посещение в Западна Чехия и очевидно му се е зарадвал, отбелязват местни медии. В миналото  Земан  е наричал журналистите \"хиени\", а по време на среща с руския си колега Владимир Путин предложи някои от присъстващите в залата репортери да бъдат \"ликвидирани\".", "date": "2017.10.25", "title": null}
{"url": "http://www.dnevnik.bg/bulgaria/2017/10/25/3065791_v_bulgariia_sa_zadurjani_25_dushi_kupili_samoletni/", "text": "При международна полицейска операция в България са установени 25 души, купили си самолетни билети с манипулирани банкови карти, съобщи МВР. В мащабната операция, проведена между 16 и 20 октомври, са участвали 61 държави, 63 авиопревозвача и 6 онлайн туристически агенции. На различни места по света са задържани общо 195 души, заподозрени, че пътуват със самолетни билети, закупени чрез крадени, манипулирани или фалшиви кредитни карти. В България са извършени проверки на пътници на летище София по сигнали от авиокомпании. Установени са 25 души, притежавали самолетни билети, закупени с манипулирани банкови карти. В рамките на международната операцията е съобщено за общо 298 подозрителни транзакции. Задържани са и няколко души, направили опит да пренесат наркотици от Латинска Америка за Европа. За тях е било установено, че често пътуват, използвайки самолетни билети, закупени чрез измама.", "date": "2017.10.25", "title": "В България са задържани 25 души, купили самолетни билети с манипулирани карти"}
{"url": "http://www.dnevnik.bg/razvlechenie/2017/10/25/3065783_suvet_za_shtastie_ot_albert_ainshtain_se_prodade_za_13/", "text": "Останал без дребни, които да даде на пиколото в токийски хотел, Алберт Айнщайн избрал да му са отблагодари със съвет за постигането на щастие, надраскан на хотелска бележка. Един ден това листче ще бъде много ценно, заявил ученият, който току-що бил получил Нобеловата награда за физика. Това разказва аукционната къща Winner’s Auctions and Exhibitions в Ерусалим, която вчера продаде бележката за щастие на Айнщайн за 1.3 млн. долара на търг. Айнщайн изнася лекции из Япония, когато през 1922 г. научава, че ще получи Нобеловата награда. Опитва да се концентрира и да опише емоциите си на хартия в хотелската си стая, когато е прекъснат от служител, който му носи доставка. Вместо пари Айнщайн му дава бележка (на немски) с автограф. Каква е \"формулата\" за щастие? \"Спокоен и скромен живот ще ви донесе повече щастие от преследването на успеха и постоянното безпокойство, което го съпровожда.\" Близо 100 г. по-късно документът бе продаден от потомци на пиколото. Купувачът не е известен.", "date": "2017.10.25", "title": "Съвет за щастие от Алберт Айнщайн се продаде за 1.3 млн. долара на търг"}
{"url": "http://www.dnevnik.bg/biznes/2017/10/25/3065788_burgas_opitva_da_privleche_ruski_kruizni_turisti/", "text": "Ръководството на Морската гара в Бургас работи по план да стане отправно пристанище за круизна дестинация Бургас - Средиземноморие. Идеята е маршрутът да се разработи за десетките хиляди руски туристи, ползващи многобройните летни полети на руските авиопревозвачи до Бургас. Това съобщи пред БТА директорът на \"Пристанище - Бургас\" Диян Димов. Друга идея е да се привлече руски круизен кораб, който извършва пътувания във вътрешните води на Русия, да разшири маршрута си и до българските пристанища. Става дума за руския лайнер \"Княз Владимир\", който пътува по маршрута Сочи - Ялта - Новоросийск - Севастопол всяка седмица през летния сезон. Договорихме се с колегите от круизните портове в Констанца, Варна и Истанбул редовно да провеждаме работни срещи с цел промотиране на Черноморския регион и изработване на обща позиция по проблемни въпроси, като за пример мога да дам въведените свръхвисоки такси за преминаване на Босфора на пасажерските лайнери, коментира Димов.  Днес градът е домакин на плаващия под панамски флаг круизен кораб \"Голдън Айрис\", на който пътуват 790 туристи, предимно от Израел. Маршрутът включва посещения на пристанищата в Родос, Солун, Кавала, Констанца, Варна, Бургас и Сирос. През тази година Черно море отбелязва срив на круизните пътувания заради политическите проблеми, но ръководството на пристанището е договорило в близките дни посещения на още два круизни кораба. ", "date": "2017.10.25", "title": "Бургас опитва да привлече руски круизни туристи"}
{"url": "http://www.dnevnik.bg/sviat/2017/10/25/3065765_vupros_na_pari_hiliadi_afganistanci_verbuvani_ot_iran/", "text": "Безработни и без перспективи, хиляди афганистански шиити, вербувани от Иран, заминават да се бият в Сирия в защита на режима на Башар Асад. \"За мен това бе просто въпрос на пари, не знам някой да отива там от религиозни подбуди\", споделя един от тези афганистанци, завърнал се в Кабул, след като е рискувал живота си във война, в която няма представа какви са залозите. Шиит от общността хазарейци, роден в Кабул, представящ се с псевдонима Шамс, разказва пред АФП, че е бил два пъти в Сирия през 2016 г. След като първоначално привличаше афганистанските бежанци, около 2.5 млн. души, пребиваващи предимно нелегално в Иран, към тази авантюра проявиха интерес афганистанци от всички възрасти, безработни, които се включват в чужда война, въпреки че собствената им страна е от 40 години в конфликт. Именно от тази бедна, дълго време дискриминирана малцинствена група иранци набират бойци за \"Бригадата на фатимидите\", съставена от 10-20 хиляди афганистански шиити, бореща се срещу сирийските сунитски бунтовници. \"През 2016 г. отидох в Иран с надеждата да си намеря работа, но след месец безуспешно търсене реших да замина за Сирия след разговори с афганистански посредници\", разказва 25-годишният млад мъж. \"Те те насърчават: ще защитаваш светите места, ще бъдеш борец за свобода. Ако се върнеш жив, имаш (право на) десет години пребиваване в Иран. В центъра за набиране ти предлагат 1.5 милиона томана (еквивалента на 400-450 долара) на месец. А като подпишеш, двойно повече.\" Посредниците му взимат 100 долара комисиона, следва месец военно обучение в Делиджан, на юг от Техеран, където той среща други свои сънародници на възраст \"от 14 до 60 години\". Първия път Шамс се научава да борави с автомат \"Калашников\", а втория получава елементарни артилерийски оръжия, зачислени му отново от Корпуса на гвардейците на ислямската революция, който превозва със самолет новобранците в Сирия. Първата му мисия е да охранява казарма близо до Дамаск през май-юни 2016 година. Всичко приключва успешно и младежът отива пак в Сирия през септември. Обстановката се променя: изпратен е близо до Алепо, на първа линия срещу групировките \"Ислямска държава\" и \"Джебхат ан нусра\", без да има ни най-малка представа за какво се води тази битка, освен религиозното противопоставяне шиити - сунити. Командният състав е ирански, но има и афганистански командири. \"В Алепо попаднахме на засада: от общо около сто души оцеляхме към петнайсет. Ако умреш, тялото ти го отнасят в Иран.\" Не в Афганистан, където се отслужват погребални церемонии в джамиите, без ковчег и гробище. Но семействата получават заплатата на умрелия. Според организацията \"Хюман райтс уоч\" \"Бригадата на фатимидите\" е съставена от около 15 000 афганистанци, а пакистанският ѝ еквивалент \"Бригада зайнабюн\" има само 1000. Всички бяхме омешани, имаше и араби, не им разбирахме езика\", се смее, спомняйки си, \"Халил\", един от първите заминали през 2014 гoдина. Тогава е бил на 17. \"Няма никаква надеждна бройка, тъй като \"Ал Кудс\" (специалните части на иранския гвардейски корпус) не казват нищо по темата\", посочва Ахмад Шуджа, бивш анализатор на \"Хюман райтс уоч\" в Кабул. Али Алфонех, анализатор в Атлантическия съвет във Вашингтон, брои погребенията в Иран и изчислява, че \"от септември 2013 г. в Сирия са загинали 764 афганистанци\". Въпросът е деликатен и от двете страни на границата, а бойците и техните семейства не желаят да говорят за това. Осемнайсетгодишният син на Хала Амина вече е бил два пъти в Сирия. \"Семейството ми не ми разрешава да говоря с вас\", шепне тази хазарейка, майка на шест деца. Според Шамс младите афганистанци влизат във връзка помежду си главно чрез \"Фейсбук\" и \"Телеграм\", за да се уговорят да заминат или след като вече са отишли. \"Броят им е военна тайна\", признава Рамазан Башардост, депутат от Кабул от общността хазара. Колкото до афганистанското правителство - нещастието и гладът на народа не са негов проблем.\" Според него \"въпросът е бил неколкократно повдиган пред парламента\". Министерството на външните работи е привиквало иранския посланик в началото на октомври след доклад на \"Хюман райтс уоч\", критикуващ вербуването на тийнейджъри. \"Парите и перспективата за разрешително за пребиваване за тях и семействата им в Иран са главни мотивиращи фактори\", казва Ахмад Шуджа. Но подобно на Халил, увещаван от майка си, Шамс е предпочел да се върне в Афганистан и се надява да си купи малко магазинче. \"Не съветвам никого да замине натам, ако има работа тук.\"", "date": "2017.10.25", "title": "Въпрос на пари: хиляди афганистанци, вербувани от Иран, се бият в Сирия"}
{"url": "http://www.dnevnik.bg/sviat/2017/10/25/3065816_germanskite_partii_pregovariashti_za_iamaika_ne_iskat/", "text": "Нито една от партиите в Германия, които  преговарят  за коалиционно правителство, не подкрепя идеята на френския президент Еманюел Макрон за създаване на отделен бюджет за еврозоната. Това съобщи днес за \"Ройтерс\" преговарящият от партията \"Зелени\" Райнхард Бютикофер, участвал в продължилата до късно снощи среща с представителите на консерваторите на канцлера Ангела  Меркел  (ХДС/ХСС) и  либералите  от Свободната демократическа партия (FDP), предаде \"Ройтерс\". По думите на евродепутата Бютикофер \"Зелените\" подкрепят предложението за повече инвестиции в инфраструктурата, но не са съгласни да има нов бюджет. \"Нито една от участващите партии не подкрепя бюджет на еврозоната\", посочи той, като добави, че партията му \"изцяло подкрепя идеята\" в рамките на настоящия бюджет на ЕС да се намерят начини за увеличаване на инвестициите в инфраструктурата. Между германските партии, които се опитват да съставят коалиция, \"Зелените\" са най-големите поддръжници на идеите на Макрон. Но изказването на Бютикофер е удар по  предложението  на френския президент да се създаде бюджет от неколкостотин милиона евро на страните от еврозоната, за да стане по-неуязвима на сътресения единната европейска валута, коментира \"Ройтерс\".  Съпредседателят на \"Зелените\" Джем Йоздемир заяви днес пред националното радио \"Дойчландфунк\", че въпреки постигнатото съгласие да не се повишава държавният дълг до сключването на споразумение за тристранната коалиция трябва да се извърви още много път. \"Тъй като не всичко е договорено, още нищо не е окончателно договорено\", каза той. /БТА", "date": "2017.10.25", "title": "Германските партии, преговарящи за \"Ямайка\", не искат бюджет на еврозоната, обявиха \"Зелените\""}
{"url": "http://www.dnevnik.bg/regioni/2017/10/25/3065820_jertvite_na_navodneniiata_v_burgasko_veche_sa_tri/", "text": "Трима души са загинали при  наводненията , причинени от дъждовете в Бургаско, съобщи пресцентърът на МВР. По данни на районната дирекция \"Пожарна безопасност и защита на населението\" към 12 часа жертвите са трима души от селата Ливада, Равнец и Полски извор. В село Полски извор продължава издирването на един човек. Засегнати от наводнението са селата Камено, Константиново, Братово, Ливада, Равнец, Черни Връх, Полски извор, Тръстиково, както и южните квартали на Бургас. Евакуирани са били трима бедстващи жители на селата Братово, Равнец и Черни връх. , съобщи пред журналисти началникът на регионалния отдел на Държавната агенция за метрологичен и технически надзор (ДАМТН) Милуш Кумчев, цитиран от агенция \"Фокус\". 4 от язовирите са на територията на община Бургас, два са в община Камено и един в община Айтос, каза Кумчев.  По думите му става въпрос за водоеми с обем под 50 хил. куб. м., които не са включени в списъка на потенциално опасните язовири и не могат да създадат приливна вълна. Съставени са 7 акта за установяване на административно нарушение. Река Велека продължава да прелива в село Кости, община Царево, наводнен е площадът на селото, съобщава МВР. В община Карнобат екипи на пожарната са се отзовали на 9 сигнала, работата по които вече е приключила. Остават затворени пътят за село Извор поради преливане на реката, както и пътят Долно Езерово - село Братово. Общо 64-ма служители на \"Пожарна безопасност\" от Варна и Бургас участват в спасителните действия. В тях се е включил и водолазен екип и един всъдеход \"Амфибия\".", "date": "2017.10.25", "title": "Жертвите на наводненията в Бургаско вече са три"}
{"url": "http://www.dnevnik.bg/bulgaria/2017/10/25/3065726_v_parlamenta_ostana_samo_antikorupcionniiat_proekt_na/", "text": "\"За\" проекта на управляващите гласуваха 133 души, против бяха 70, а 9 се въздържаха. Проектът на левицата получи 69 гласа \"за\", 73 \"против\" и 68 \"въздържал се\". Основните разлики в проектите са, че този на БСП предвижда бъдещият антикорупционен орган да има разследващи функции, а председателят му да се назначава от президента, докато от партията на премиера Бойко Борисов настояват той да се избира от Народното събрание. Повече за приликите и разликите четете  тук . Темата беше обсъждана и на Консултативен съвет по национална сигурност (КСНС). На него по въпроса как да се назначава шефът на новото звено не беше постигнат консенсус.", "date": "2017.10.25", "title": "В парламента остана само антикорупционният проект на ГЕРБ"}
{"url": "http://www.dnevnik.bg/sport/2017/10/25/3065776_sustezateliat_po_amerikanski_futbol_koito_zapochna/", "text": "Звездата в американския футбол Колин Каперник сключи сделка за 1 млн. долара за публикуването на книга, съобщава \"Ню Йорк пост\". Издателството One World ще плати на спортиста, за да публикува неговата история. Каперник стана известен преди година, когато даде началото на големите простести в Националната футболна лига (НФЛ) против расовото неравенство. Те добиха още по-голяма популярност от началото на новия сезон и поради гневната реакция на президента на САЩ Доналд Тръмп. След началото на протестите Каперник е без отбор, като никой не иска да го привлече в редиците си. Бившият куотърбек на \"Сан Франциско 49\"  заведе дело срещу собствениците на отбори  в лигата. В изявление неговите адвокати обвиняват собствениците на отборите, че \"са изиграли театър в последните седмици\". Преди седмица собствениците на отборите в  НФЛ и ръководството на лигата  се срещнаха в Ню Йорк, за да обсъдят ситуацията. На тези среща Каперник не беше поканен, като се смята, че това е станало по настояване на собствениците. В същото време в САЩ изчислиха, че президентът  Тръмп  е споменал протестите в НФЛ 37 пъти в своите туитове в последните 30 дни. Той коментира активно кампанията на спортистите, а 12% от всичките му постове в Туитър са свързани с най-популярния американски спорт. За последно Тръмп спомена протестите в неделя вечерта след поредните мачове в НФЛ. \"Две дузини играчи продължават да коленичат по време на националния химн, показвайки абсолютно неуважение към флага и страната\", коментира президентът.", "date": "2017.10.25", "title": "Състезателят по американски футбол, който започна протестите, ще пише книга"}
{"url": "http://www.dnevnik.bg/analizi/2017/10/25/3065318_da_se_predadesh_dobrovolno_v_plenenata_durjava/", "text": "С други думи, неспособността на институциите - полиция и прокуратура, да се справят преди години става аргумент на съда сега да държи в килията обвиняем, който се е предал сам. Моля? Как сам? (Този детайл - издирван обвиняем да се предаде сам веднага след обявяването на издирването му, е ключов, защото според Европейския съд в Страсбург поведението на обвиняемия е основният показател дали има опасност да се укрие и да извърши друго престъпление.) Свободна съм да вярвам и да не вярвам на ГДБОП. Важното е какво мисли съдът. Съдът не се пита като здравия разум как така години уж го издирвали и не го намерили, а сега веднага щом го обявили за издирване, и го задържали. Съдът чете докладната в делото, която е поискал и съответно е получил. Чудя се дали съдът е очаквал ГДБОП да му прати документ с друго съдържание - че Василев е отишъл сам при тях?! Защо ме е впечатлило всичко това ли? Защото зад мотивите на съда, с които бе потвърден арестът на Спас Василев, прозираше основната цел на цялото мероприятие \"Спас Василев - Александър Николов\": да бъде (у)държан на всяка цена в килията, пък по-нататък - каквото стане, докъдето я докараме. И защото арестът на някого се е превърнал в цел и венец на моженето на полиция, прокуратура и на плашливия съд. Впрочем още в деня на  задържането на Спас Василев  говорителят на главния прокурор Румяна Арнаудова го изрече стъписващо ясно, като даде дори специална пресконференция заедно с шефа на ГДБОП и районния прокурор: институциите решили да информират, каза говорителката, Съдът на свой ред днес реши също да \"успокои българския народ\", хващайки се за докладната на ГДБОП като за спасителната сламка. Която - ако бяхме държава с работещи честно и професионално институции, разбира се, аз също нямаше и да помисля да поставям под въпрос. В България обаче днес подобно основание за задържане под стража е само допълнителен щрих към пейзажа на пленените институции - в случая пленени да угодят на общественото мнение. Вярва ли някой, че прокуратура и полиция щяха да се занимават със Спас Василев, ако не бяха се разшумели медиите и най-вече телевизиите? Вярва ли някой, че ГДБОП е заловила Спас Василев? Вярва ли някой, че ГДБОП и прокуратурата са разкрили, че Василев стои зад \"Александър Николов\"? Та тя самата прокуратура още не твърди със сигурност това, само той си го бил признал (по неофициална информация). Колко пъти трябва да бъдем лъгани от клишето \"да оставим институциите да си свършат работата\", за да си мълчим и да ги оставим на спокойствие все така да си я вършат? Но понеже този път и съдът (според моите наблюдения от конкретното заседание) се включи в мероприятието \"да успокоим народа\", надеждата за справедливост съвсем угасва. Тази цел - успокояването, изречена най-спокойно от говорителката на главния прокурор, е и причината за финалното проваляне на делата за големите кражби, ако ще и в свръхспециализирани съдилища да ги прехвърлят, ако ще и не 6, а 60 материални бонуса да дадат на съдиите: Та - без угризения и най-дестабилизационно признавам: не бих се предала доброволно на полиция, прокуратура (и дори на съда, Господи) в държава на пленените институции. Впрочем ще видим докъде ще я докарат: нали заветната цел - окончателно потвърждаване на ареста - е постигната, Василев е в ръцете им и вече не може да обжалва. Чакам да видя кога прокуратурата ще си свърши работата - да му повдигне качествено (компетентно по НПК) обвиненията, включително и това за \"Александър Николов\", и кога ще го изправи на съд.", "date": "2017.10.25", "title": "Да се предадеш доброволно в пленената държава"}
{"url": "http://www.dnevnik.bg/biznes/2017/10/25/3065825_malki_firmi_shte_mogat_da_poluchat_krediti_do_24_mln/", "text": "Нова програма на Българската банка за развитие надгражда досегашната \"Напред\" като осигурява непряко финансиране за малки и средни предприятия в размер до 24 млн. лв. при по-благоприятни условия, съобщи зам.-министърът на икономиката Лъчезар Борисов, цитиран от пресцентъра на ведомството. Програмата е част от плана \"Юнкер\". Банката ще предоставя заеми на търговски банки, които ще извършват последващо финансиране на свои клиенти - малки и средни предприятия. Кредитните институции ще отпускат ново инвестиционно, проектно и свързаното с тях оборотно финансиране, а банката за развитие ще поеме до 100% от риска по заемите, а не 30%, както беше досега. Срокът на изплащане е удължен от 10 на 15 г. В България има над 326 хиляди микро, малки и средни предприятия, а в тях работят повече от 75% от заетите в страната, което е над средното ниво в ЕС. Зам.-министърът подчерта, че развитието им чрез иновации за постигане на по-голяма добавена стойност е сред основните акценти в работата на Министерството на икономиката. По думите му 2018-та ще бъде годината на финансовите инструменти, подпомагащи предприемачеството и даде пример с работата по процедурата за насърчаване на предприемачеството по ОП \"Иновации и конкурентоспособност\", която ще бъде насочена към стартиращи предприятия и се очаква да бъде отворена догодина, както и с \"Фонда за ускоряване и начално финансиране\" с бюджет от 100 милиона лева, който ще е насочен изцяло върху улесняване достъпа до финансиране за стартиращи предприятия.", "date": "2017.10.25", "title": "Малки фирми ще могат да получат кредити до 24 млн. лв. с до 100% гаранция"}
{"url": "http://www.dnevnik.bg/sport/2017/10/25/3065835_tervel_pulev_shte_se_boksira_s_amerikanec_v_chikago_v/", "text": "Тервел Пулев ще се изправи срещу американеца Бритън Норууд в третия си мач за 2017 г. Двубоят е в петък (27 октомври) в Чикаго. Срещата, която ще е пета в професионалната кариера на 34-годишния българин, ще се играе в шест или осем рунда. Норууд е 30-годишен, с обратен гард и шест мача като професионалист. Американецът има четири победи, една загуба и едно равенство. Три от победите му са с технически нокаут, а една - със съдийско решение. \"Смятам, че съм по-класният боксьор и това ще надделее. В никакъв случай не можем да си позволим да подценим ситуацията. Наясно съм, че всеки излиза за победа и в професионалния бокс всичко е възможно\", каза Тервел Пулев на пресконференция.  Бронзовият медалист от Лондон 2012 ще преследва пета победа в петия си мач като професионалист. Досега той спечели всичките си срещи с нокаут - срещу Томислав Рудан и Якуб Войчих в София и срещу Рамази Гогичашвили и Дражан Жаняни в Берлин.  Норууд е бил втори вариант за съперник на българина. Първоначално договореният се е отказал от мача, обясни Пулев. Двубоят в Чикаго се организира от американска промотърска компания. \"Гледахме негови видеоклипове. В никакъв случай не е за подценяване. Той е представител на американската боксова школа, която в по-ниските нива на професионалния бокс може да бъде доста изненадваща и доста опасна. Подготвен съм за мръсен бокс и за такъв тип номера\", каза още Пулев.", "date": "2017.10.25", "title": "Тервел Пулев ще се боксира с американец в Чикаго в петък"}
{"url": "http://www.dnevnik.bg/sviat/2017/10/25/3065828_kjurdite_v_irak_predlojiha_na_bagdad_da_zamraziat/", "text": "Регионалното правителство на Кюрдистан предложи да замрази резултатите от референдума за независимост, за да позволи продължаването на диалог с Багдад и да се избегнат по-нататъшни \"насилие и сблъсъци\", предадоха ДПА и \"Ройтерс\". \"Продължаващите сблъсъци няма да доведат никоя страна до победа, но ще тласнат държавата към безредици и хаос, като ще засегнат всички аспекти на живота\", се казва в изявлението на регионалното правителство, направено тази вечер, цитирано от БТА. След него нямаше реакция от иракските власти, но часове по-късно Иран обяви, че отваря границата с Кюрдистан (блокирана от референдума насам), без да споменава предложението.  \"Атаките и конфронтацията между иракските сили и (кюрдските бойци) пешмерга, които започнаха на 6 октомври... могат да доведат до продължително кръвопролитие\", продължава  изявлението . То предлага общо три стъпки - незабавно прекратяване на огъня и \"спиране на всички военни операция в Кюрдистан\", замразяване на резултатите от допитването и \"начало на открит диалог между кюрдистанското регионално правителство и иракското федерално правителство въз основа на конституцията\". Иракският премиер Хайдер ал Абади настоява, че вотът е \"заплаха за мирното съществуване между иракчаните и е заплаха за региона\" и иска резултатите да бъдат \"отменени\", а не замразени. Ал Абади предупреди след вота, че Багдад \"ще наложи управлението на Ирак\" в региона, ако Ербил не се откаже от плановете за независимост. Миналия месец близо 92 на сто от кюрдите гласуваха за независимост на референдума, който Багдад смята за незаконен. Лидерът на Иракски Кюрдистан Масуд Барзани настояваше, че допитването е крачка към преговори за независимост, които трябва да доведат до отделяне.  Опасно близо до границата Миналата седмица обаче силите на Багдад, подкрепяни от проиранските шиитски милиции \"Хашд аш Шааби\", поеха контрола над  оспорвани територии  и ключова  петролна инфраструктура , които няколко години бяха във владение на кюрдите, след като изтласкаха от тях \"Ислямска държава\".  Във вторник офанзивата на \"Хашд аш Шааби\" достигна критична точка, когато паравоенните сили влязоха в сблъсъци с пешмергите в район на няколко десетки километра от границата с Турция, цялата попадаща в територията на Иракски Кюрдистан. Започвайки настъплението на север, Багдад обяви, че целта ще е да се наложи \"централен\" контрол на контролните пунктове, свързващи Ирак и Турция. До този момент всички сблъсъци между двете страни са ставали в оспорвана територия, а не на тази, официално управлявана от кюрдското регионално правителство. Конкретно регионът Фиш-Хабур в непосредствена близост до сраженията е важен, защото оттам минава петролопроводът, свързващ Иракски Кюрдистан със Средиземно море през Турция. Кюрдски представители казаха, че са отблъснали офанзивата, която иракската армия отрича, но която източници от иракските сили за сигурност са потвърдили за \"Ройтерс\". Ал Абади смята да обсъди въпроса в Анкара на среща с турския си колега Бинали Йълдъръм по-късно в сряда.", "date": "2017.10.25", "title": "Кюрдите в Ирак предложиха на Багдад да замразят резултатите от референдума"}
{"url": "http://www.dnevnik.bg/bulgaria/2017/10/25/3065842_cacarov_i_oshte_chetirima_predlagat_borislav_sarafov/", "text": "Главният прокурор Сотир Цацаров и още четирима членове на прокурорската колегия предложиха Борислав Сарафов за директор на Националната следствена служба. Това се разбра в началото на заседанието на колегията. Сарафов, който в момента е заместник на Цацаров, е кандидат за мястото на Евгени Диков. Той беше избран за член на съдебния съвет от квотата на следователите. Диков е един от кадровиците, които застават зад номинацията на Сарафов. Другите са Даниела Машева (избрана от прокурорите), Пламен Найденов (от магистратската квота) и Пламена Апостолова (номинация на ДПС). Директорът на Националното следствие е със статут на заместник главен прокурор по разследването и има петгодишен мандат. Сарафов е единствен кандидат за поста. Изборът е насрочен за 6 декември. Борислав Сарафов, ако бъде избран, ще стане шеф на следователите от НСлС, които през февруари се оплакаха от недопустим натиск от него по делото за експлозията в гара Хитрино, което причини човешки жертви и огромни материални щети. Тогава Сарафов се появил в прокуратурата в Шумен и  се скарал на екипа от следователи защо още не са повдигнали обвинения  на \"двамата убийци\", визирайки машинистите на товарната композиция, като наричал следователите \"безделници, които мислят само за ишиас и лумбаго\". Следователят Страхил Каменички заведе съдебен иск заради обидите, но  съдът прекрати делото с мотив, че зам.-главният прокурор Сарафов има имунитет,  тъй като изпълнявал служебните си задължения. Мнозина юристи тогава недоумяваха как обидите към следователи и подчинени могат да бъдат определени като изпълнение на служебните задължения. По-рано дознателката  Любомила Ценова също заведе дело  за обида и недопустимо отношение на Сарафов, но по-късно оттегли иска си.", "date": "2017.10.25", "title": "Цацаров и още четирима предлагат Борислав Сарафов за шеф на Националното следствие (допълнена)"}
{"url": "http://www.dnevnik.bg/sport/2017/10/25/3065813_bufon_shte_se_pensionira_ako_juventus_ne_specheli/", "text": "Вратарят на \"Ювентус\" Джанлуиджи Буфон вече се готви за края на кариерата си, призна самият той. Капитанът на \"бианконерите\" планира да спре след края на настоящия сезон, освен ако тимът му не спечели  Шампионската лига . Предварителният план на 39-годишния Буфон е да сложи край на кариерата си след  световното първенство в Русия . В случай че през май 2018 г. \"Ювентус\" спечели Шампионската лига, той може да остане още шест месеца и да опита да добави световната клубна купа към колекцията си. \"Трудно мога да променя решението си, защото аз съм убеден в нещата, когато ги обявявам. Мисля, че постигнах достатъчно неща в кариерата си, така че една или две години повече няма нито да отнемат нещо от визитката ми, нито да добавят\", каза Буфон пред Sky Sports. В кариерата си той не успя да спечели единствено Шампионската лига и европейското първенство. С \"Ювентус\" той игра три финала – 2002-03, 2014-15 и 2016-17, загубени от \"Милан\", \"Барселона\" и  \"Реал\" (Мадрид) . \"Може би, ако спечелим Шампионската лига, ще си помисля да остана още малко, но в ролята на втори вратар. Тогава бих се радвал с Шчезни да се редуваме да пазим по един мач и да се опитам да спечеля клубното световно първенство. Нормално е с вратар като него аз да започна да пазя по-малко и да му дам път\", добави Буфон. Италианецът беше избран за най-добър вратар на ФИФА във второто издание на  наградите The Best . В кариерата си Буфон има 173 мача за националния отбор, с който спечели световното първенство през 2006 г. Той има 633 мача във всички турнири (495 в Серия А) и е на второ място по участия след Алесандро Дел Пиеро, който има 705.", "date": "2017.10.25", "title": "Буфон ще се пенсионира, ако \"Ювентус\" не спечели Шампионската лига"}
{"url": "http://www.dnevnik.bg/politika/2017/10/25/3065863_emil_hristov_gerb_ako_pilotite_se_kachat_na_mig-ovete/", "text": "Обясненията на пилотите от авиобаза \"Граф Игнатиево\", че се  чувстват несигурни заради технически проблеми  с изтребителите, са дошли впоследствие и нямат връзка с истинските причини за отказа от летене според депутата от ГЕРБ Емил Христов. Той е подполковник от резерва с мисии в Босна, Афганистан и Ирак, беше председател на временната комисия, проверяваща избора на изтребител. Христов припомни, че на заседанието на последната комисия по отбрана въпросът за проблемите с двигателите за МиГ-29, доставени от Русия, е поставен и министърът на отбраната Красимир Каракачанов е дал \"истински честен отговор\".  каза Христов. \"Те отказаха да летят. Не един, не двама, групово. Това вече е сериозно. Това е въпрос на дисциплина, въпрос на изпълнение на заповеди. Мисля, че тук командирът на базата е този, който трябва да отговори на въпроса как се е стигнало дотам да има групово отказване да се изпълняват задачи\", каза Христов за командира на базата бригаден генерал Иван Лалов. \"Ако не са подготвени за изпълнение, ако са несигурни в своята собствена подготовка, как продължават да носят дежурство по еър полисинг? Или са подготвени и носят това дежурство, или са неподготвени, несигурни и изобщо не го носят\", обърна се Христов задочно към генерал Лалов. Христов обърна внимание, че началникът на отбраната (генерал-лейтенант Андрей Боцев - бел. авт.) все още мълчи. \"Какво мисли началникът на отбраната за това, допустимо ли е такова грубо отказване от изпълнение на задачи\", попита Христов. Той не коментира хипотезите за външна намеса в бунта на пилотите. \"На този етап, докато не са се произнесли командирите и други органи, нещата са просто дисциплинарни и смятам, че и ръководството на Министерството на отбраната, и на ВВС трябва да вземат мерки по отношение на дисциплината\", каза още Христов. Ген. Симеонов застава зад пилотите \"Исканията на българските пилоти са изключително аргументирани, те имат право да откажат изпълнение на задача, чувстват ли се психически неподготвени за полета. Не става дума за стачка, става дума за морално право.\" Това коментира депутатът от ДПС Симеон Симеонов. Симеонов е генерал от резерва, пилот и освен бивш началник на отбраната е бил командир на ВВС и на базата \"Граф Игнатиево\". Симеонов каза, че е учуден от изявлението на бившия министър на отбраната Николай Ненчев. Ненчев видя пълзящ преврат и опит за дестабилизация на държавата и правителството, и опит за извиване на ръце. \"Говори за стачки, преврати, проверки, арести - това е поредната глупост, която чувам от този човек\", каза Симеонов и добави, че Ненчев е част от задълбочаването на проблема със състоянието на ВВС заради сключените от него договори за ремонт, поддръжка и доставки за МиГ-29. Последният договор, който е подписан от Ненчев, за доставка на 6 нови и 4 ремонтирани двигатели от Русия е проблемен, защото двигателите са пристигнали с формуляри, които не са надлежно оформени. За двигателите не се знае какъв нальот имат, къде и кой е използвал двигателя, какъв е остатъчният ресурс. Според Симеонов това е конкретната причина за проблема в \"Граф Игнатиево\" от вчера. Симеонов не вярва на версията за външна намеса в \"бунта\" на пилотите: \"Не вярвам да е така, като пилот знам, че пилотите са мъжки момчета, стискат зъби и летят, поемат си риска. Но всеки риск си има граници. И пилотите имат семейства и деца.\" Симеонов каза още, че за модернизация на МиГ-овете, каквито планове има министърът на отбраната Красимир Каракачанов, е малко трудно да се говори. \"Трябва да се поддържа част от техниката, докато бъде заменена с нова, защото, ако в момента се подпише договор за нов самолет, той ще дойде в период до 3 години. През това време пилотите трябва да летят, да поддържат своята тренировка и след това да се премине неусетно от единия вид към другия вид самолет. По този начин се гарантира и безаварийният преход, защото овладяването на нов тип самолет също е сложно мероприятие и носи определени рискове. Затова трябва да се подходи много отговорно към подготовката на пилотите\", каза Симеонов. Инцидентът трябва да бъде решен в рамките на ВВС според \"патриотите\" Би трябвало да кажа, че този инцидент трябва да бъде решен в рамките на ВВС и в никакъв случай не трябва да се политизира, както се опитва да прави опозицията в лицето на БСП, смята депутатът от \"Обединени патриоти\" (ВМРО) Милен Михов, член на комисията по отбрана. \"Остро критикуваният от същата тази опозиция доклад за състоянието на въоръжените сили, подготвен от министър Каракачанов, казва, че армията е в състояние да изпълнява своите задължения, но при сериозни рискове за личния състав и за военнослужещите. Това на практика е мотивът, поводът за случката в \"Граф Игнатиево\" според Михов. Той добави, че критиците на министър Каракачанов и на управлението трябва да се замислят, че проблемите във ВВС и въобще в армията не са от 6 месеца. \"Самолетите, на които летят пилотите, не са остарели с 30 години в последните 6 месеца и това е една причина, която е предизвикана от натрупаната грешна, да не използвам друга дума, политика по отношение на армията\", каза Михов. Той се надява, че за \"бунта\" няма политическа причина. От БСП поискаха изслушване на Каракачанов От  БСП поискаха изслушване на вицепремиера и военен министър Красимир Каракачанов . \"Вчера станахме свидетели на един безпрецедентен протест, военните пилоти не издържаха на условията, в които са принудени да изпълняват своя дълг да служат на България\", каза депутатът от БСП Николай Цонков.", "date": "2017.10.25", "title": "Емил Христов (ГЕРБ): Ако пилотите се качат на МиГ-овете утре, значи има нещо гнило"}
{"url": "http://www.dnevnik.bg/politika/2017/10/25/3065878_borisov_kolkoto_e_napraveno_za_bulgarskite_voenni/", "text": "Колкото за българските военни летци е направено, не е направено за никой друг\", заяви министър-председателят Бойко Борисов пред журналисти след срещата си с премиера на Република Корея И Нак-йон, цитиран от БТА. Борисов направи коментара на въпрос за ситуацията в авиобаза \"Граф Игнатиево\". Той изрази надежда при  възникналата ситуация в авиобазата  да няма външна намеса, защото по думите му това няма да е честно. Вчера  част от военните пилоти в авиобазата край Пловдив отказаха да летят  на МиГ-29, като посочиха за причина \"неувереност\" заради недостатъчна тренираност поради недостатъчно летателни часове. По-късно военният министър Красимир Каракачанов заяви, че  не става дума за бунт  в авиобазата, каквито бяха някои медийни тълкувания, а причина за неувереността на летците са проблемите с руските двигатели за МиГ-29. \"Моето уважение към неразположението им, да, времето е лошо, и мен ме е страх в такова време, но летя, когато има задачи\", заяви премиерът. Той каза още, че е провел разговор с министъра на отбраната Красимир Каракачанов, който го е уверил, че ситуацията е разрешена. Борисов коментира и  наводненията в Бургаско . Той изказа съжаление за жертвите и увери, че е създадена организация за максимално бързо справяне с бедствието. ", "date": "2017.10.25", "title": "Борисов: Колкото е направено за българските военни летци, не е направено за друг"}
{"url": "http://www.dnevnik.bg/bulgaria/2017/10/25/3065873_otvoreno_obshtestvo_vse_poveche_bulgari_se_vrushtat_v/", "text": "Все повече българи се връщат в България, като за последните три години броят им е около 35 000. Емигрантите остават много (около 25 000 годишно), но вълната завърнали се смъква нетната миграция на рекордни ниско ниво за последните три десетилетия. Това показва докладът \"Тенденции в българската миграция\" на институт \" Отворено общество \". Нетната миграция от страната е средно около 4000 души годишно, което е значително под нивата за последните три десетилетия. Според НСИ в различните години се наблюдават големи вариации в нетната миграция от 1000 - 2000 души през 2012 - 2014 г. до 9000 през 2016 г., пише в доклада. Според националната статистика през 2016 г. 21 241 лица са променили своето обичайно местоживеене от чужбина в България. От тях 46% са родени в България, т.е. това са българи, които са се върнали обратно в България, други 9% са родени в други страни от Европейския съюз, а останалите идват основно от Турция, Русия и Украйна. В последните пет години броят на хората – родени в България или не – които са дошли да живеят у нас, е над 21 000 души средно за година. През последните три години  ежегодно се завръщат около 10 000 души , родени в България. Това е двойно повече спрямо 2013 г., когато броят на завърналите се българи е 4771. Така за периода 2013 - 2016 г. близо 35 000 български мигранти се завръщат в страната. Този поток все още е по-слаб от потока на изходящата миграция, но показва началото на процес на обратна миграция и завръщане в България. Темпът би могъл да се увеличи при наличие на висок икономически растеж, растяща заетост, намаляване на разликата в доходите и стандарта на живот между България и страните от Западна Европа. Вече има подобни примери в  нови страни членки  като Естония, където за втора поредна година нетната миграция е отрицателна, т.е. повече хора се заселват в страната, отколкото я напускат Как влияе членството в ЕС Общият брой на хората,  родени в България и живеещи в чужбина , е около 1.1 милиона души, от които 600-700 хил. са заминали по икономически причини. Напусналите България живеят основно в Европейския съюз, Турция и САЩ. Членството на България в ЕС осигурява  безвизово пътуване до около 150 страни  в света и свободен достъп до трудовия пазар на 28-те страни членки. Въпреки това не се наблюдава увеличение на напускащите страната след началото на членството, а по-скоро легализация на вече напусналите. През последните три десетилетия данните показват тенденция на постепенно, значително намаляване на броя на хората, напускащи България. Средногодишната нетна миграция в края на 80-те години е над 66 000 души (заради изселването на българските турци), намалява на над 27 000 души през 90-те години и 17 500 души между 2001 и 2011 г. По данни на НСИ за периода след последното преброяване нетната миграция е малко над 4000 души средногодишно. Членството в ЕС не е увеличило миграцията, но е дало възможност за легализация и по-добри възможности за работа на българските граждани. Свободният режим на движение и пълният достъп до трудовия пазар на ЕС всъщност дават предимства – например българите може да заминават и се връщат спокойно, като се ползват от правата си на европейски граждани. Пикът на емиграцията се дължи на \"Голямата екскурзия\" Населението на България намалява с над 461 000 души между 1985 г. и 1992 г., или 5.2%, което изцяло се дължи на външна миграция (заминаване). Основната причина е  изселването на български турци  и мюсюлмани от края на 80-те след натиск от страна на режима тогава. Следващото преброяване, направено през 2001 г., отчита намаление от 554 333 души спрямо 1992 г. Това е дял от 6.5% спрямо 1992 г., което на средногодишна база е по-малко в сравнение с периода 1985 – 1992 г. заради по-дългия период между преброяванията. Намалението, измерено от преброяването от 2011 г., е с 564 331 души спрямо 2001 г. Това са 7.2%, но това е и най-дългият период между преброяванията. Затова и средногодишното намаление на населението е сравнително най-малко. Отрицателният прираст е по-страшен от емиграцията Двата основни фактора за намаляване на населението са  отрицателният естествен прираст  и  нетната миграция  (заминаване) на българските граждани. За целия период от 1985 до 2016 година населението на България е намаляло с 1.85 милиона души. Според НСИ повече от половината (над 52%) от намалението се дължи на отрицателен естествен прираст (разликата между раждаемост и смъртност), докато близо 48% се дължи на нетната миграция. Близо половината от нетната миграция се дължи на изселването на българските турци в края на комунизма. При това през различните периоди двата фактора имат различна тежест. Между 1985 и 1992 г. населението намалява изцяло заради външна миграция, докато в следващите периоди преобладаваща роля има отрицателният естествен прираст. Делът на нетната миграция в спада на населението намалява до 39% за периода между 1992 г. и 2001 г., 31% за периода между 2001 г. и 2011 г. и под 10% за периода от 2011 г. насам.", "date": "2017.10.25", "title": "\"Отворено общество\": Все повече българи се връщат в България"}
{"url": "http://www.dnevnik.bg/politika/2017/10/25/3065821_parlamentut_reshi_che_veche_niama_risk_za_zdraveto_pri/", "text": "След предприетите мерки няма питейна вода, доставяна до крайния консуматор, която да е с отклонения с изискванията за качеството по здравно значими радиологични показатели и да представлява реална или потенциална опасност за здравето на хората. Това са декларирали здравните органи, управителите на ВиК дружества и кметовете на съответни населени места пред анкетната комисия в парламента, която разследваше радиоактивно замърсяване на питейни води на територията на страната. Изводът е записан в доклада на временната анкетна комисия, който парламентът одобри днес със 137 гласа \"за\", 16 \"против\", и два \"въздържал се\". Комисията бе създадена по предложение на депутата от \"БСП за България\" Елена Йончева, след като стана известно, че има  замърсяване с уран на питейната вода в Хасково . Днес Йончева обяви, че се крие доклад на БАН, от който може да се направи извод дали във времето, когато гражданите на Хасково са пиели вода с уран, е имало риск за здравето им. Според Йончева няколко месеца се е криело от хората за превишени стойности на уран в питейната вода - от декември м.г. до пролетта. Депутатът от ГЕРБ Александър Ненков обаче обясни, че това са спекулации и БСП се опитва да създаде психоза, но трябва да е известно, че при констатиране на превишени стойности на уран питейната вода в Хасково е била спирана още на същия ден. От представянето на доклада и дебата не стана известно откъде идва уранът в питейната вода в Хасково и в другите \"изследвани\" места, след като уранодобивът у нас е бил закрит преди 24 години. \"Разковничето е във водохранилищата към ВиК дружествата\", каза Джейхан Ибрямов от ДПС, чиято парламентарна група не подкрепи доклада на комисията. С приемане му парламентът реши да продължат мерките по установяване на урановите огнища. Депутатите подкрепиха изводи на ресорните институции, според които проблемът с водата във Велинград може да се реши бързо и лесно чрез използването на Клептуза като водоизточник. В доклада на анкетната комисия се препоръчва още мониторинг на водите в рискови райони до края на 2018 г., като се обърне внимание на количеството на нитратите, където също били констатирани отклонения. Сред препоръките са по-добра координация на отговорните институции, бързо информиране на населението за превишените норми на уран и рисковете за здравето при консумацията на замърсена вода, както и изграждане на пречиствателни съоръжения за намаляване на съдържанието на уран и тежки метали във водите за битови нужди.", "date": "2017.10.25", "title": "Парламентът реши, че вече няма риск за здравето при пиене на вода в Хасково"}
{"url": "http://www.dnevnik.bg/biznes/2017/10/25/3065889_borisov_pokani_koreiski_investitori_da_postroiat_zavod/", "text": "Енергетиката, високите технологии и производството на коли са обсъдили днес на среща в София премиерът на България Бойко Борисов и премиерът на Република Корея И Нак-йон, съобщи БТА. Гостът е на официално посещение в България Двамата премиери проведоха близо двучасова среща на четири очи, последвана от пленарни разговори между правителствените делегации. И Нак-йов покани Борисов на посещение в Корея. Искаме тази визита да има истински резултат и затова с корейски компании ще подготвим това посещение, добави той. В близкото минало имаме печален опит за сътрудничество с Южна Корея и се надявам днес да постави ново начало и държавата и общините, където ще се правят тези инвестиции да гарантират за тях, цитира БТА Борисов. Той подчерта, че България е изключително привлекателно място за инвестиции в нови технологии и електроавтомобили. \"Предстои бум на електроавтомобилите и България ще е идеално място за инвестиции и построяването на завод\", коментира Бойко Борисов в профила си във \"Фейсбук\".  Конкретна стъпка за икономическото взаимодействие е учредяването на Българо-корейска търговска камара. По-късно днес двамата премиери ще открият бизнес форум в Хюндай център София.", "date": "2017.10.25", "title": "Борисов покани корейски инвеститори да построят завод за електромобили"}
{"url": "http://www.dnevnik.bg/sviat/2017/10/25/3065858_britanskiiat_parlament_moje_da_glasuva_za_sdelkata_za/", "text": "Британският парламент може да няма възможност да подложи на гласуване споразумението за Брекзит, преди Великобритания да е напуснала съюза. Това каза министърът за Брекзит Дейвид Дейвис в отговор на депутатски въпрос, предадоха \"Гардиън\" и \"Ройтерс\". По думите му е възможно споразумението за напускане - което все още е в центъра на вниманието на преговарящите от Брюксел и Лондон - и това  за бъдещите търговски отношения  да бъдат приключени по едно и също време, в края на март 2019 г. Не за пръв път би се случило преговори в Европейския съюз \"да се уреждат в 59-ата минута на 11-ия час на 11-ия ден\", тъй като \"не е тайна, че начинът, по който съюзът взима решенията си, е (този)... и именно това очаквам да се случи\". \"Ако има времеви лимит за преговорите и съюзът спре часовника, той допуска, че часовникът ще показва 11:59 ч., докато преговорите не приключат - понякога в рамките на 24, 36, 72 часа, и това си представям, че ще бъде. Ще има много напрежение, много стрес, ще е много вълнуващо за всички, които гледат.\" Попитан от лейбъристкия депутат Сийма Малхотра дали това означава, че вотът в парламента за сделката може да дойде след гласуването, Дейвис потвърди: \"Може и да стане така. Зависи кога приключи... Не може да стане, преди да сме сключили сделката.\" И лейбъристите, и либералдемократите определиха коментара му като удар по парламентарната демокрация, тъй като вотът на депутатите може да се окаже без особено значение. Министърът каза, че според него няма да е проблем и ако споразумението за търговските отношения между Лондон и Евросъюза се ратифицира от британския парламент в рамките на преходния период. Според него обаче има възможност такава сделка да се осъществи до 12 месеца и дори преди март 2019 г., когато Великобритания официално напуска съюза, ако най-общите ѝ условия са очертани до края на първото тримесечие на 2018 г. Същевременно Дейвис изрази притеснение, че ЕС може да опита да наложи \"внезапни условия в последния момент\" в преговори за Брекзит и че може да поиска по-висока сума като част от \"сметката за развода\", ако Лондон поиска преходният период да продължи  повече от две години . Ако обаче сумата действително е в размер на 20 милиарда лири (около 1 процент от брутния вътрешен продукт), каквато допуска и премиерът Тереза Мей, е възможно ползите от търговската сделка със съюза да надхвърлят този разход.", "date": "2017.10.25", "title": "Британският парламент може да гласува за сделката за Брекзит едва след напускането"}
{"url": "http://www.dnevnik.bg/bulgaria/2017/10/25/3065911_chinovnik_ot_ministerstvoto_na_ikonomikata_e_zadurjan/", "text": "Служител на Министерството на икономиката е обвинен за измама, съобщи пресцентърът на прокуратурата. Държавният служител и негов съучастник са задържани при след акция на специализираното звено \"Антикорупция\", проведена днес под ръководството на ДАНС. Акцията е по сигнал от началото на октомври на министъра на икономиката. В хода на разследването до момента е установено, че служителят на Министерството на икономиката и негов съучастник са възбудили и поддържали заблуждение у различни граждани - кандидат-бенефициенти по процедура \"Енергийна ефективност\", че са в състояние да им съдействат представените от тях проекти да получат максимално безвъзмездно финансиране срещу процент от сумата. Единият задържан е младши сътрудник от Главна дирекция \"Европейски фондове за конкурентоспособност\" при Министерството на икономиката. Съучастникът му се представял пред кандидат-бенефициентите за длъжностно лице от министерството. Той е осъждан многократно, в това число и за престъпления против собствеността, посочва държавното обвинение. Двамата са задържани за срок до 72 часа и са им повдигнати обвинения за измама в съучастие.", "date": "2017.10.25", "title": "Чиновник от Министерството на икономиката е задържан за измама"}
{"url": "http://www.dnevnik.bg/bulgaria/2017/10/25/3065913_grafika_na_denia_kude_jiveiat_bulgarite_v_chujbina/", "text": "Към 2011 г. извън България живеят около един милион души, които са родени в България. Най-много - половин милион българи - живеят в други страни от Европейския съюз и Европейското икономическо пространство (основно в Испания, Гърция, Германия, Великобритания и Италия). Значителен брой имигранти, родени в България, живеят още в Турция - малко над 400 хиляди, както и в Северна Америка, където те са малко под 100 хиляди. Това показва доклад на институт  \"Отворено общество\",  озаглавен \"Тенденции в българската миграция\".", "date": "2017.10.25", "title": "Графика на деня: Къде живеят българите в чужбина"}
{"url": "http://www.dnevnik.bg/citat_na_deniia/2017/10/25/3065919_citat_na_denia_i_men_me_e_strah_v_loshoto_vreme_no/", "text": "Моето уважение към неразположението им, да, времето е лошо, и мен ме е страх в такова време, но летя, когато има задачи.\" Това  заяви премиерът Бойко Борисов  в коментар на ситуацията в авиобаза \"Граф Игнатиево\", цитиран от БТА.", "date": "2017.10.25", "title": "Цитат на деня: И мен ме е страх в лошото време, но летя"}
{"url": "http://www.dnevnik.bg/sport/2017/10/25/3065841_kubrat_pulev_se_nasochva_kum_sasht_za_sledvashtite_si/", "text": "Кубрат Пулев обяви, че планира да се насочи към САЩ за следващите си мачове на професионалния ринг. Най-вероятната дестинация е Чикаго, където  в петък брат му Тервел Пулев ще се боксира  с американеца Бритън Норууд. \"В Щатите боксът е много развит и там е едно поле, в което не е лошо да се развием. Имаме контакти и в бъдеще мога да играя там. Затова сега ще направим доста разговори на местно ниво, за да видим в бъдеще как трябва да се случат нещата\", каза Кубрат Пулев на пресконференция днес. Той допълни, че отношенията с промотъра му \"Зауерланд\" продължават да не са идеални. Българинът има договор с германската компания до края на 2018 г. и не е сигурен дали ще съвместното им партньорство ще продължи. Неговото желание е това да се случи, но при по-добра комуникация. \"Отношения между боксьор и мениджър никога не са идеални, защото двете страни имат общ интерес, но имат и индивидуален интерес. Винаги има някакви търкания. Аз затова им казвам през цялото време, че трябва да бъдем в по-добър контакт, за да може да се развиваме - както аз, така и те\", обясни Пулев. \"Мога да боксирам навсякъде, стига да е в интересите и на \"Зауерланд\". Не може да ги пренебрегнем. В крайна сметка аз съм обвързан с тях и колкото и да не се разбираме, малко или много аз дължа на тях. Пътят ми дотук е свързан с тях\", каза още българският боксьор.  Той заяви, че в момента има предложения да смени клуба. \"Имал съм и преди това, и като преподписахме. Сега пак имам, но ще видим. И на Кале му казах, че е хубаво да работим като партньори, а не просто като промотъри, защото моят глас също е важен. Смятам, че не съм далеч от нещата.\" \"Определено повечето промотъри мислят за пари. Боксьорите сме малко един вид хора, които са средство за изкарване на тия пари. Но за да се изкарат, трябва и боксьорът да върви напред, да мачка здраво. А това мачкане не е само на ринга. Това е екипът около него, хората около него, за да може да се подготви добре и тогава да излезе на ринга и да побеждава\", допълни Пулев. По думите му боксьорите не трябва да се оставят да бъдат използвани. \"Както предния път с Джошуа - няма и два месеца преди мача и заявиха: \"Хайде давай.\" Това, че съм от България, не значи, че съм тук за два дни. Въпросът е, като се прави нещо, да бъде както трябва. Надявам се със \"Зауерланд\" да работим още по-добре и да бъдем в по-добър контакт, защото досега наистина куцаха нещата. То си и личи.\" Пулев заяви още, че желанието му категорично е да продължи да работи с настоящия си треньор Ули Вегнер. \"Той е специалист, който има много голям опит. И то не на ниво юноши, а на ниво много световни шампиони. Ще остана с него. Може той да пътува до Щатите, когато тренирам там. Това ще го уточним.\" Пулев очаква още през 2018 г. да се изправи срещу Джошуа. \"Тези преговори тепърва ще вървят, ситуацията в момента предвещава преговори. И двете страни имаме желание. И аз имам желание да играем, да побеждавам, имам много енергия. Една такава контузия не може нито да ме отклони, нито да ме разколебае за моето бъдеще\", каза 36-годишният боксьор.  \"Мисля, че най-много до година този мач ще се състои. Трябва да се направят още един, два, три мача. Може и по-рано. В тежката категория в момента е доста по-интересно, отколкото беше преди година и половина\", допълни Пулев. Той не изключва възможността да направи още един мач в България, но засега това не е на дневен ред. \"Въпросът е да има добър противник. Защото на българите, когато побеждавам, им се струва, че е с лека ръка. Както видяхте, Кевин Джонсън победи Франческо Пианета, така че не е съвсем безопасен, както казваха българските експерти.\" \"Вариантите са много. Още днес, утре, вдругиден започваме да ги коментираме (със \"Зауерланд\"). Засега обаче не мога да кажа кой знае каква новина. Има много варианти, въпросът е да отмине контузията и да забравя за нея\", завърши Пулев. ", "date": "2017.10.25", "title": "Кубрат Пулев се насочва към САЩ за следващите си мачове"}
{"url": "http://www.dnevnik.bg/sviat/2017/10/25/3065924_rusiia_obiavi_che_e_osvobodila_ot_isliamska_durjava/", "text": "Руският министър на отбраната Сергей Шойгу съобщи, че силите на Москва са освободили в Сирия територия, която е три пъти по-голяма от тази на страната. Шойгу, разказвайки за успеха на руската и сирийската армия срещу \"Ислямска държава\", каза, че освободената площ е в размер на 503 222 квадратни километра. Територията на Сирия е общо близо 185 000 квадратни километра - около 2.7 пъти по-малка. Министърът на отбраната увери, че освободените от джихадистите населени места са близо 998. Унищожени са 948 тренировъчни лагери и 1500 единици военна техника. Според него под контрола на \"Ислямска държава\" са не повече от 5% от сирийската територия. \"Ликвидирани са повечето бойци. Започва процесът на възстановяване на мирния живот в страната,\" каза той, цитиран от ТАСС. До началото на операцията на Въздушно-космическите сили на Русия (през септември 2015 г.) \"Ислямска държава\" контролираше над 70% от територията на Сирия.", "date": "2017.10.25", "title": "Русия обяви, че е освободила от \"Ислямска държава\" територия, три пъти по-голяма от Сирия"}
{"url": "http://www.dnevnik.bg/video/2017/10/25/3065930_shtetite_ot_navodnenieto_v_burgas_video/", "text": "МВР разпространи видео кадри от засегнатите от наводненията райони в Бургаско,  които взеха жертви . Кадрите са заснети от хеликоптер на \"Гранична полиция\", който бе пратен над района, за да се преценят щетите. Седем язовира са със скъсани стени, но властите уверяват, че това са каскадни язовири и не могат да създадат голяма приливна вълна. Затова и не са включени в списъка с опасните водни хранилища. Преливат и реки, включително Велека. По разпореждане на премиера Бойко Боривос към засегнатите райони пътуват министърът на вътрешните работи Валентин Радев, на регионалното развитие Николай Нанков и на околната среда и водите Нено Димов. На тел. 112 са подадени 77 сигнала за бедстващи хора, като първите са от 2 ч. след полунощ.", "date": "2017.10.25", "title": null}
{"url": "http://www.dnevnik.bg/sport/2017/10/25/3065935_trustut_na_fenovete_na_arsenal_ne_e_suglasen_s/", "text": "Тръстът на феновете на  \"Арсенал\"  (AST) призова акционерите в клуба да гласуват против преназначаването на двама от директорите. В четвъртък предстои годишната среща на акционерите, на която се очаква да бъде гласувано в борда на директорите да останат Джош Крьонке, син на мажоритарния собственик Стан Крьонке, и президентът сър Чипс Кезуик. В изявление на тръста се потвърждава, че той няма да гласува за двамата директори. Феновете твърдят, че това показва тяхното \"неудовлетворение от управлението на клуба напоследък\". Ходът е напълно символичен, като се има предвид процентът от клуба, който имат останалите акционери. Американецът Крьонке притежава 67% от \"Арсенал\", а 30.4% са на руския бизнесмен Алишер Усманов. В началото на месеца Усманов отказа  оферта на стойност 525 млн. паунда  да продаде своя дял на Крьонке. От тръста на феновете са изпратили официално писмо до собственика на клуба, чрез което настояват за становище, с което да се обясни визията за бъдещето на \"Арсенал\" в следващите години. \"През 2013 г. AST поръча независим доклад за корпоративното управление на \"Арсенал\", а резултатите от него са добре известни. Те показаха, че клубът има застаряващ борд на директорите, в който липсват разнообразие и идеи. Освен това директорите с неизпълнителни функции са прекалено дълго на постовете си и не е ясно доколко са независими. Следователно няма независимост от контролиращия орган\", съобщиха феновете на клуба. Целта на Крьонке е да получи пълен контрол над \"Арсенал\". Той започна изкупуването на клуба преди 10 години, когато придоби малко над 9% от него. До 2011 г. американецът увеличи дела си до 62%, след като друг от големите акционери - лейди Нина Брейсуел-Смит, продаде своите 15.9% на Крьонке. Феновете не искат клуба да бъде в ръцете на един човек. В 130-годишната си история \"Арсенал\" никога не е бил управляван като частна компания от един човек и феновете държат това да продължи. \"Арсенал\" не е печелил титлата във Висшата лига от 2004 г., а в последните години се задоволява с класиране в топ 4 или спечелването на ФА къп. През миналия сезон \"артилеристите\" за първи път от 19 години не се класираха за  Шампионската лига .", "date": "2017.10.25", "title": "Тръстът на феновете на \"Арсенал\" не е съгласен с политиката на собственика Стан Крьонке"}
{"url": "http://www.dnevnik.bg/photos/2017/10/25/3065669_snimka_na_denia_protestirasht_zameri_prezidenta_trump/", "text": "Протестиращ замери американския президент Доналд Тръмп с руски знамена, докато държавният глава влизаше на среща със сенатори.  Демонстрантът, който по-късно се представи като Райън Клейтън от организацията America Take Action, хвърли няколко малки руски флага и обвини Тръмп в държавна измяна.", "date": "2017.10.25", "title": "Снимка на деня: Протестиращ замери президента Тръмп с руски знамена"}
{"url": "http://www.dnevnik.bg/citat_na_deniia/2017/10/25/3065937_citat_na_denia_imam_mnogo_kachestva_s_koito/", "text": "Това заяви Кубрат Пулев  на пресконференция в София . Той трябваше да се изправи срещу световния шампион Антъни Джошуа тази събота в Кардиф.  Мачът обаче пропадна  заради контузия на българския боксьор. Пулев очаква още през 2018 г. да се изправи срещу Джошуа. \"Тези преговори тепърва ще вървят, ситуацията в момента предвещава преговори. И двете страни имаме желание. И аз имам желание да играем, да побеждавам, имам много енергия. Една такава контузия не може нито да ме отклони, нито да ме разколебае за моето бъдеще\", каза 36-годишният боксьор. От Международната боксова федерация (IBF) са казали на Пулев и екипа му, че остава официален претендент за титлата.  Плановете на Джошуа за 2018 г. обаче включват  защита на един от другите му пояси и обединителни мачове с Джоузеф Паркър и Дионтей Уайлдър. \"Мисля, че най-много до година (мачът ми с Джошуа) ще се състои. Трябва да се направят още един, два, три мача. Може и по-рано. В тежката категория в момента е доста по-интересно, отколкото беше преди година и половина\", каза още Пулев. Българинът се изказа доста скептично за своя заместник за двубоя в Кардиф - Карлос Такам. \"То си е малко като тренировъчен бой. Виждате какво правят хората, за около час от изходно положение организират мач. Това му е като един спаринг на Джошуа. Хубаво е да тренира и да се подготвя за мен\", завърши Пулев. ", "date": "2017.10.25", "title": "Цитат на деня: Имам много качества, с които превъзхождам Джошуа"}
{"url": "http://www.dnevnik.bg/sviat/2017/10/25/3065928_sledva_li_rusiia_primera_na_sasht_sus_zakona_za/", "text": "Руските медии RT и \"Спутник\", които принадлежат на финансирания от държавата медиен холдинг \"Россия сегодня\", трябва да се регистрират в САЩ като \"чуждестранни агенти\", обяви американското министерство на правосъдието. Междувременно срокът за тази регистрация изтече и сега е възможно те да бъдат санкционирани. Според закона онези лобисти на чуждестранни правителства, които подлежат на регистрация, са заплашени от наказания до пет години лишаване от свобода и глоба до 10 хиляди долара, ако откажат да се регистрират. Процедурата е в съответствие със Закона за регистрация на чуждестранни агенти, известен под съкращението FARA. Този закон е приет още преди Втората световна война, като авторите му са искали да предотвратят най-вече разпространяването на националсоциалистическа пропаганда. Към онзи момент пропагандната машина на Гьобелс много активно се опитва да въздейства върху общественото мнение в САЩ. Този процес върви най-ефикасно през германско-американския комитет, наречен точно така, както гласеше предизборният лозунг на Доналд Тръмп - \"Америка преди всичко\". Какво представлява законът FARA Независимо от подвеждащото си име законът е насочен не срещу шпиони на чужди държави, а срещу хора и организации, които по поръчение и с финансиране от чужда държава се опитват да влияят върху общественото мнение в САЩ. Главната му цел е не да упражнява цензура, а да създаде прозрачност за поръчителите и финансирането. Законът задължава регистрираните чуждестранни агенти да отбелязват в своите информационни материали, че са финансирани от задгранични юридически лица. През последните години законът FARA е бил прилаган много рядко. След като на власт дойде Доналд Тръмп, за закона често ставаше дума най-вече във връзка с неколцина негови сътрудници, на които се приписваха връзки с Москва. Двама от тях дори бяха отстранени от постовете си – шефът на предизборния щаб Пол Манафорт и съветникът по националната сигурност Майкъл Флин. Днес като \"чуждестранни агенти\" в САЩ са регистрирани 1700 лица и организации. Всички те имат право безпрепятствено да изпълняват своите функции, стига да са се надлежно регистрирали. Така например контролираният от китайското правителство вестник \"Чайна дейли\" продължава да излиза без никакви ограничения в САЩ. FARA не се отнася до неполитическия лобизъм и до пропагандата в широкия смисъл. Разпространението на информация с търговски, културни, научни и религиозни цели, а също и събирането на дарения са свободни и нямат нужда от законова регистрация. Москва следва примера на Вашингтон? Когато през 2012 година в Русия беше приет закон за чуждестранните агенти, президентът Путин каза, че Москва следва примера на Вашингтон. Но ако се вгледа внимателно в двата закона, човек веднага установява, че те са съвсем различни. В САЩ към чуждестранните агенти се причисляват само онези, които пряко се управляват и контролират от задгранични правителства или организации. В Русия обаче е достатъчно да получиш чуждестранен грант – и вече ставаш \"агент\". Освен това в САЩ доказателствената тежест лежи върху Министерството на правосъдието, а в Русия – върху предполагаемия чуждестранен агент. Да не говорим, че от съветски времена терминът \"чуждестранен агент\" в Русия е равнозначен на \"враг\", поради което държавните и обществените служби веднага прекъсват отношенията си с НПО, дамгосани по този начин. Освен това през 2015 година в Русия беше въведена още една категория - \"нежелана организация\". В нея влизат руски и чуждестранни организации, които \"представляват опасност за основите на конституционния ред в Руската федерация, за отбранителната способност и сигурността на държавата\". Какво точно включват тези формулировки не е съвсем ясно. Засегнатите организации нямат право да извършват каквито да било дейности в Русия, бюрата им се закриват, а на руските граждани под заплаха от наказание е забранено да взаимодействат с такива \"нежелани организации\". Досега по този закон бяха закрити редица американски и британски организации, сред които \"Отворено общество\" и \"Хюман райтс уоч\". Руските медии съобщават, че е изготвен списък с поне пет американски медии, чиято дейност в Русия може да бъде ограничена. Този списък е бил подготвен от членове на Комисията за защита на държавния суверенитет към Съвета на федерацията. Олег Морозов, член на тази комисия, посочи например CNN, \"Гласът на Америка\" и радио \"Свобода\".", "date": "2017.10.25", "title": "Следва ли Русия примера на САЩ със закона за \"чуждестранните агенти\""}
{"url": "http://www.dnevnik.bg/detski_dnevnik/2017/10/25/3066011_taksite_za_preduchilishtnite_grupi_v_detskite_gradini/", "text": "Общините ще бъдат задължени да отменят таксите за предучилищните групи в детските градини от януари. Причината - предучилищната подготовка за децата на 5 и 6 години е задължителна и в училищата, които са алтернатива на градините, за нея не се събират такси. Общинските детски градини обаче ще могат да събират от родителите пари за храна на децата, които в момента са включени в таксата. Новите правила се въвежда със закона за бюджета за следващата година, чиито преходни и заключителни разпоредби от променят закона за местните данъци и такси. Месечната такса за ясли и детски градини в София е 60 лева, като няма разчети колко от парите отиват за храна на децата.", "date": "2017.10.25", "title": "Таксите за предучилищните групи в детските градини ще бъдат намалени"}
{"url": "http://www.dnevnik.bg/zelen/2017/10/25/3066007_stolichnata_obshtina_remontira_veloaleiata_na_rakovska/", "text": "След разгорещена полемика и остри критики срещу недоразуменията около новоизградената велоалея на улица \"Г.С. Раковски\", в сряда служители на Столичната община я \"поправиха\" в най-опасния й участък. В сряда по обед група работници пренаредиха пластмасовите ограждения на алеята на кръстовището с ул. \"Гурко\" и така я преместиха най-вдясно на платното. Първоначалното й разположение създаваше голяма опасност от катастрофи при десен завой за автомобилите и голям риск за велосипедистите. Останалата част от алеята за велосипеди остава с пластмасови заграждения, установи проверка на място на \"Дневник\". Редакцията изпрати запитване до Столичната община за цената за поставянето на огражденията, които отделят алеята от платната за автомобили, както и за цената на премахването им на пресечката с ул. \"Гурко\".", "date": "2017.10.25", "title": "Столичната община ремонтира велоалеята на \"Раковска\" броени дни след като я изгради"}
{"url": "http://www.dnevnik.bg/sviat/2017/10/25/3066051_aktrisa_obvini_djordj_bush-starshi_che_ia_e_opipval/", "text": "Телевизионната актриса Хедър Линд обвини президента на САЩ от 1989 до 1993 г. Джордж Буш-старши, че я е докоснал два пъти отзад, докато тя позирала за снимка с него. Освен това той ѝ разказал мръсен виц. Признанието направи самата актриса в профила си в \"Инстаграм\", но съобщението беше изтрито малко след публикуването му. Линд уточнява, че случаят е станал по време на турне за популяризиране на нейния сериал TURN: Washington's Spies през 2014 г. в Хюстън, когато Буш е бил на 90 години. Той е бил в инвалидна количка и дори не се е здрависал с Линд. Вместо това я опипал отзад, а всичко това станало пред очите на съпругата му Барбара Буш. \"Когато се наредихме за снимка, той отново ме опипа отзад. Барбара го погледна така, сякаш му казваше \"не отново\". Неговият охранител ми каза след това, че не е трябвало да стоя до него по време на снимката\", написа Хедър Линд. След обвиненията последва бърз отговор и от самия Джордж Буш. В изявление пред списания \"Пийпъл\" говорителят му Джим Макграт обяви, че \"президентът Буш никога, при никакви обстоятелства не би причинил умишлено страдание на когото и да било и най-искрено се извинява, ако опитът му да се пошегува е обидил Линд\". Разказът на Линд последва лавината от обвинения и признания в сексуален тормоз, последвали изобличаването на холивудския продуцент Харви Уайнстийн. Тя прерасна в кампанията под хаштага #metoo (\"И аз също\") в социалните мрежи, в която жени споделят за ежедневния тормоз и сексизъм, който преживяват, за да покажат мащаба на проблема.", "date": "2017.10.25", "title": "Актриса обвини Джордж Буш-старши, че я е опипвал"}
{"url": "http://www.dnevnik.bg/bulgaria/2017/10/25/3065999_vera_jurova_iskame_da_vidim_che_borbata_s_korupciiata/", "text": "Изказаните в последния януарски мониторингов доклад на ЕК съображения и препоръки за правосъдието и вътрешния ред на България продължават да са валидни, а съдбата на мониторинга е все още неясна. Това се разбира от интервюто пред БиТиВи на еврокомисаря по правосъдието, потребителите и равнопоставеността на половете Вера Юрова, която е на посещение в София за годишната министерска среща \"ЕС – Западни Балкани\" в областта на правосъдието и вътрешните работи. Същевременно Юрова казва, че е \"оптимистична относно продължителните усилия на българските власти да подобрят системата, да бъде по-силна и да се бори с корупцията и организираната престъпност\". Тя увери, че Европейската комисия ще оцени обективно процесът на реформа на съдебната система у нас. \"Ще има оценка, справедлива и безпристрастна, от страна на Комисията дали България е постигнала достатъчен прогрес. Предполагам, че ще има недовършени неща, както казах и преди, във връзка с прокуратурата, мисля, че бихме могли да сме готови да финализираме механизма за сътрудничество и наблюдение до края на мандата на Комисията, а именно до 2019-та година\", каза Юрова и допълни: \"А и г-н Юнкер вече го посочи.\" Еврокомисарят припомни, че през септември се е срещнала с главния прокурор Сотир Цацаров и са провели \"много добър дебат относно съществуващата система в България\". \"Г-н Цацаров ми обясни какво е заложено, какви са плановете за реформата. Според мен това е правилният път напред. Но искаме да видим, че борбата с корупцията и организираната престъпност е невъзвратима\", обобщи Вера Юрова.", "date": "2017.10.25", "title": "Вера Юрова: Искаме да видим, че борбата с корупцията е невъзвратима"}
{"url": "http://www.dnevnik.bg/video/novinite_na_bnt/2017/10/25/3066061_video_drugite_novini/", "text": "Снегът напомня за зимата Новата велоалея на столичната \"Раковска\" провокира дебати в социалните мрежи Мащабна реконструкция около прочутия площад \"Сан Марко\" Елтън Джон с награда от \"Харвард\" \"Белгийският крал\" влиза в битка за наградите на ЕФА Принцесите аут от Хелоуин", "date": "2017.10.25", "title": "Видео: Другите новини"}
{"url": "http://www.dnevnik.bg/sport/2017/10/25/3066046_biatlonistite_se_celiat_v_klasirane_v_top_8_na/", "text": "Зимните олимпийски игри в Пьончан и европейското първенство в Ридана ще са приоритет за българските биатлонисти през новия сезон. Националният отбор спечели максималните десет квоти за олимпиадата - пет при мъжете и пет при жените, което се случва за пръв път от игрите в Албервил през 1992 г. \"Направихме добра подготовка и разчитаме на прилични резултати. Не сме променяли нещо в тренировките, защото се видя, че те дадоха резултат през миналия сезон. Целта ни е място в шестицата в някои дисциплини на европейското първенство и в осмицата на олимпийските игри. Гоним основно тези две големи състезания\", каза старши треньорът Николай Захаров на пресконференция. Състезанията от Световната купа ще останат на заден план през новия сезон. \"Ще подбираме внимателно стартовете с оглед състоянието на биатлонистите, за да бъдат те максимално свежи за олимпиадата\", обясни Захаров. Националните отбори заминават на 10-дневен лагер в Австрия на 30 октомври. След това те ще се готвят в Поклюка (Словения) от 11 до 19 ноември. Последните четири дни от подготовката ще бъдат в Йостерсунд (Швеция), където на 24 ноември ще е първият старт от Световната купа. Европейското първенство ще се състои от 24 до 28 януари. След това българският отбор заминава за Южна Корея, където на 9 февруари стартират зимните олимпийски игри. \"Очаква ни доста тежък и натоварен сезон. Биатлонистите ни почти няма да се прибират в България до олимпиадата. Лятната подготовка премина успешно. Всички са здрави, което е най-важното\", коментира председателят на Българската федерация по биатлон Екатерина Дафовска. \"В световните и европейските купи ще дадем шанс на някои по-млади състезатели, сред които Милена Тодорова и Кристиан Стоянов, но по принцип ще разчитаме на утвърдените вече биатлонисти\", каза още олимпийската шампионка от Нагано 1998. Най-големите български надежди в биатлона са свързани с Владимир Илиев и Красимир Анев. Заявка за добро представяне даде и Антон Синапов. През миналия сезон  тримата завършиха в топ 13 в спринта на световното първенство  в Хохфилцен. Анев зае шесто място и имаше реален шанс за медал, а 23-годишният Синапов впечатли с 11-а позиция, като беше най-младият състезател в топ 20. Шампионатът в Хохфилцен беше предшестван от  историческа титла на Владимир Илиев и общо три медала от европейското първенство в Душники Здруй . Другите два бяха на Анев - сребро в индивидуалното и бронз в спринта. \"Тренирах добре през лятото. Смятам, че направих по-добра подготовка в сравнение с миналия сезон. Здрав съм. Надявам се да се опазя до олимпийските игри и там да покажа максимума, което досега не съм успявал да направя. Поставяме си високи цели, пък ще видим какво ще стане\", коментира Илиев. Синапов се надява да продължи възходящото си развитие. \"През миналия сезон на някои стартове показах добри резултати. Надявам се да успея най-малкото да ги повторя. Годината е по-специална, защото е олимпийска. Там ще бъдат насочени всичките ни усилия - както индивидуално, така и отборно\", каза той.", "date": "2017.10.25", "title": "Биатлонистите се целят в класиране в топ 8 на олимпийските игри"}
{"url": "http://www.dnevnik.bg/bulgaria/2017/10/25/3066186_ministerstvoto_na_otbranata_ne_e_prielo_deset_novi/", "text": "Министърът на отбраната Красимир Каракачанов заяви пред БНТ, че не е приел 10 нови двигателя за самолетите от бойната авиация. Една част от тях са били нови, а друга - ремонтирани. Той уточни, че двигателите са имали технически проблеми. \"Има сключен договор и те трябваше да бъдат доставени, но не подписах протокола за доставка, защото има някои технически проблеми. Сигурността за живота на летците за мен е по-важна от това дали да приема тези двигатели. Ако се окаже, че един двигател е неизряден, самолетът може да падне върху някой град\", заяви Каракачанов. Той коментира и  вчерашния отказ на част от летците на авиобаза \"Граф Игнатиево\" да извършат учебни полети  поради неувереност. По думите му по устав те имат право да заявят, че не са готови и подготвени за полет. Вицепремиерът подчерта, че само дневната смяна е отказала да лети. \"Такова нещо и друг път се е случвало. Подчертавам, че няма отказ на изпълнението на задълженията на летците по охрана на въздушното пространство\", допълни министърът на отбраната. С думите \"че ги ръчкат - ръчкат ги\" Каракачанов коментира изказването на премиера Бойко Борисов , че се надява зад действията на летците да няма външна намеса.  Според вицепремиера при такива случки винаги някой се опитва да използва темата за политическа атака.", "date": "2017.10.25", "title": "Министерството на отбраната не е приело десет нови двигателя за бойните самолети заради технически проблеми"}
{"url": "http://www.dnevnik.bg/sviat/2017/10/25/3066191_katalunskiiat_vicepremier_ispaniia_ni_prinujdava_da/", "text": "Единствената възможност която ни остави Испания, е да обявим \"нова република\", каза вицепремиерът на Каталуня Ориол Жункерас, цитиран от \"Асошиейтед прес\". В интервю Жункерас казва, че Мадрид принуждава Барселона да действа по този начин и че каталунските власти ще \"трябва да вървят към изграждане на нова република\". \"Разбираме, че има демократичен мандат за установяване на тази република.\" Той обаче даде да се разбере, че говори от името на партията си - Каталунска републиканска левица - а не от тази на регионалното правителство на премиера Карлес Пучдемон. Коментарът му идва ден преди началото на дебата в испанския Сенат, който ще бъде последван от гласуване за това дали Каталуня да запази автономията си. Повечето партии, които подкрепят независимостта в Каталуня, засега са показали предпочитания за независимост, отколкото за предсрочни избори, които биха могли да отменят решението на Сената. Възможността за задействане на процедурата, която ще доведе до остраняване на Пучдемон и ще ограничи каталунската автономия, ще се обсъжда в парламента в Барселона в 20 ч. българско време. Каталунският премиер обаче няма да участва, а ще изпрати единствено писмено становище.", "date": "2017.10.25", "title": "Каталунският вицепремиер: Испания ни принуждава да обявим нова република"}
{"url": "http://www.dnevnik.bg/sport/2017/10/25/3066193_avtogol_klasira_levski_na_chetvurtfinalite_za_kupata/", "text": "Левски\" продължи тенденцията фаворитите в турнира за  Купата на България  трудно да се класират на четвъртфиналите и също нямаше лек двубои. Столичани, които гостуваха на втородивизионния \"Монтана\" на своя стадион \"Георги Аспарухов\" заради ремонт на \"Огоста\", се нуждаеха от автогол, за да отстранят финалиста от 2016 г. След слабо и безидейно първо полувреме \"Левски\" стигна до ценния гол в 55-ата минута. Негов автор стана Даниел Георгиев, който прати топката в собтвената си врата. Преди \"Левски\" трудно до фазата на осемте най-добри достигнаха ЦСКА и носителят на трофея \"Ботев\" (Пловдив), които срещнаха сериозни проблеми с \"Ботев\" (Враца) и  \"Царско село\"  във вчерашния ден. Както и в предишния кръг срещу \"Ботев\" (Гълъбово), \"Левски\" имаше огромни трудности с тим от Втора лига. Този път обаче столичани не се нуждаеха от продължения и победиха в редовното време. В 10-и мач, откакто Делио Роси застана начело на тима, \"Левски\" записа суха мрежа. До момента сините са получили четири гола – в срещите с \"Ботев\" и ЦСКА. Треньорът на сините Делио Роси предпочете да не рискува и заложи на доста от основните си играчи. От първата минута започнаха Роман Прохазка, Божидар Митрев, Габриел Обертан и висящият с картони Жорди Гомес. Почивка получиха Давид Яблонски, Васил Панайотов, Серджиу Буш и Антонио Вутов, а заради контузия не игра Иван Горанов. \"Монтана\" подходи прибрано и очаквано действаше на контраатака. Опитният треньор на символичните домакини Ферарио Спасов остави \"Левски\" да диктува играта, но столичани срещнаха добре организиран съперник и нямаха идея как да го преодолеят. Преди почивката най-чистото положение беше на сметката на Прохазка, но неговият удар мина над вратата. След почивката \"Левски\" вдигна оборотите, започна да играе повече по фланговете и макар, че нямаше чисти положения, започна да създава смут в отбраната на \"Монтана\".  Десет минути след подновяването на играта \"Левски\" откри. Милош Цветкович и Прохазка повториха упражнението от  двубоя с ЦСКА , когато комбинираха за втория гол на \"Левски\". Сърбинът центрира отстро отдясно, а топката отиваше към Прохазка. В опита си да се намеси с отчаян шпагат Даниел Георгиев игра първи с нея, но я прати в собствената си мрежа. В заключителния четвърт час се налагаше и Митрев да се намесва. Капитанът на \"Левски\" направи спасяване срещу Иван Коконов, който го затрудни с удар с глава. В 80-ата минута \"Монтана\" получи още по-добър шанс да изравни. Митрев изби шут на Тодор Колев и топката отиде право в Коконов, но неговата добавка излезе в аут. \"Левски\" също имаше няколко възможности, главно след контраатаки, когато съперникът се отвори в търсене на изравнителен гол, но не се възползва. Обертан и Мапуку действаха разконцентрирано пред вратата на Ивайло Василев. Столичани достигат до фазата на четвъртфиналите за първи път от 2015 г., след като през миналия сезон отпаднаха на осминафинал срещу \"Черно море\". В другия мач, който се игра днес \"Славия\" се справи с \"Локомотив\" (Пловдив) след продължения. Белите победиха с 2:1 секунди преди двубоя да бъде пратен в дузпи. В 35-ата минута \"Славия\" откри след точно изпълнение на Чикозе Мба. Първоначално Емил Мартинов стреля, но топката попадна в гредата, Мба се оказа най-съобразителен и я довкара в мрежата на \"Локомотив\". До почивката гостите от Пловдив нямаха никакви положения, но започнаха по-добре втората част. Логично четвърт час след подновяването на играта Веселин Марчев изравни след индивидуален пробив. Той напредна до наказателното поле и със силен шут вкара за 1:1. В редовното време нови голове нямаше и трябваше да се изиграят още 30 минути. В тях \"Славия\" беше по-активния отбор и търсеха гола. Той падна три минути преди края на продължението след точно изпълнение на Галин Иванов. Нападателят се разписа след лоша намеса на стража на \"Локомотив\" Диао.", "date": "2017.10.25", "title": "Автогол класира \"Левски\" на четвъртфиналите за Купата на България"}
{"url": "http://www.dnevnik.bg/bulgaria/2017/10/25/3066201_sled_navodneniiata_v_burgasko_ima_skusani_iazovirni/", "text": "Основна причина за тежката ситуация в Бургаска област е голямото количество дъжд, което е паднало. Това обяви вътрешният министър Валентин Радев в бургаското село Черни връх след обявяването на бедствено положение в общините Бургас и Камено. На импровизираната пресконференция присъстваха и регионалният министър Николай Нанков, както и екоминистърът Нено Димов. Те бяха изпратени по спешност в района от премиера Бойко Борисов, съобщава БТА.  Сериозните наводнения в региона отнеха живота на трима души. Десетки къщи бяха наводнени, а стотици домашни животни се удавиха от прииждащата вода. В село Камено все още се издирва една жена. Скъсани язовирни стени Радев каза още, че \"дъждовете са били толкова големи, че е нямало как да не се случи такова нещо\". Той добави, че във всички населени места в Бургаска област има електрозахранване и водоподаване. На всички бедстващи хора е оказана помощ. Някои са настанени при роднини, на други е осигурен подслон в кметствата. Областният управител на Бургас Вълчо Чолаков каза от своя страна, че седем каскадни язовира са със скъсани стени. Две от тях са на малки частни язовири, а другите са на микроязовири. Той добави, че те не са потенциално опасни за населението. Един от язовирите е в село Трояново, като е бил с твърде малка вместимост – 20 хил. кубични метра. В него обаче снощи са се излели над 100 хил. кубични метра, които са подкопали основата. Контролирано изпускане на язовирите  Николай Нанков уточни че трите язовира, които поддържа ВиК-Бургас – \"Камчия\", \"Ясна поляна\" и \"Паничарево\", се изпускат контролирано. Той обясни, че на магистрала \"Тракия\" са работили аварийни екипи, които в ранния следобед са преодолени последствията от 4 големи свличания. В момента има проблем само в канавките, като там не може да се оттича вода. \"Към настоящия момент остава затворен участъкът от републиканския път Братово през Полски извор. Отворихме участъка \"Долно Езерово\"- Братово и проблемния участък по пътя Бургас-Средец, където в рамките на 400 м има земни маси и вода на пътното платно\", каза още Нанков. 24-часово наблюдение на язовирите По-рано през деня министърът на икономиката Емил Караниколов разпореди командироването на допълнителни служители на Държавната агенция за метрологичен и технически надзор в област Бургас и осигуряването на 24-часово дежурство на проблемните язовири. Регионалното депо за отпадъци също е пострадало от наводненията, като е компрометирана дренажната система, но няма изливания извън него, добави Нено Димов. Това налага и то да бъде под постоянно наблюдение.", "date": "2017.10.25", "title": "След наводненията в Бургаско има скъсани язовирни стени и е въведен постоянен контрол на водоемите"}
{"url": "http://www.dnevnik.bg/sviat/2017/10/25/3066204_severna_koreia_predupredi_che_ne_se_e_otkazala_da/", "text": "Предупреждението на външния министър на Северна Корея за възможен ядрен опит в атмосферата трябва да бъде възприето буквално. Това заяви севернокорейски представител в интервю за \"Си Ен Ен\", излъчено днес, съобщава БТА. \"Външният министър е съвсем наясно с намеренията на нашия върховен лидер. Затова мисля, че трябва да вземете думите му буквално\", каза И Йон-пил, високопоставен дипломат в севернокорейското външно министерство. Министърът на външните работи И Йон-хо каза през септември, че Пхенян може да обмисли да извърши  \"най-мощната детонация\" на водородна бомба над Тихия океан. ", "date": "2017.10.25", "title": "Северна Корея предупреди, че не се е отказала да взриви ядрена бомба в Тихия океан"}
{"url": "http://www.dnevnik.bg/sport/2017/10/25/3066205_stoicho_stoilov_vijdam_promiana_v_ludogorec_-_predi/", "text": "Главният мениджър на ЦСКА Стойчо Стоилов се надява тимът бързо да се върне на победния път и да спре серията си от три мача без успех в първенството. До преди месец червените водеха в Първа лига, а сега изостават на  пет точки от шампиона \"Лудогорец\" . \"Вижда се в последните няколко мача, че има спад във формата на отбора. Футболните хора са наясно, че не може да се държи върхова форма много дълго време, но в такива периоди се вижда дали отборът имат класа да взима мачовете си\", каза мениджърът в предаването \"Домът на футбола\" по Диема Спорт. Стоилов смята, че до мача с \"Лудогорец\" ЦСКА има достатъчно време, за да се върне на победния път. Той уточни, че на \"Българска армия\" знаят къде са проблемите им и успокои феновете. Бившият национал не пропусна да се заяде с \"Лудогорец\", с който неведнъж е имал закачки през годините: \"В съперника виждам промяна, да – преди имаха българи, сега нямат нито един. Шампион ще стане този, който задържи формата си по-дълго. За играта им мога да кажа само, че са с нова схема\". ЦСКА играе с \"Лудогорец\" в 15-ия кръг като гостува в Разград \"Не можахме да победим \"Левски\", защото играхме слабо през второто полувреме. Има си обективни причини, аз най-много не съм доволен, че по принцип съперникът вкарва по един гол, а на нас ни вкара два\", каза един от ръководителите на \"Българска армия\". Стоилов обясни, че ръководството е зад треньора Стамен Белчев и разкри, че след двубоя с \"Левски\" ЦСКА е имал \"обяд за сплотяване на колектива\", на който е присъствал и мажоритарния собственик Гриша Ганчев. \"Нормално е за клуб като ЦСКА да има слухове, треньорът ако не е свикнал да има напрежение и коментари за работата му, трябва да свикне. Съвсем нормално е феновете да не са доволни след трите поредни равенства. Аз повече се притеснявам от спада във формата\", добави главният мениджър на червените. Стана ясно, че Станислав Манолев е глобен от клуба по вътрешния правилник. Опитният футболист реагира бурно след смяната си срещу \"Левски\", а после си  позволи да критикува треньора Белчев . \"Бяхме извадени мафиотски от участие в европейските турнири. Сега имаме заведено дело в Спортния арбитражен съд и доколкото знам в началото на януари ще има решение. Ще видим дали ще участваме догодина в турнирите\", каза Стоилов. Той говори и за предстоящия  конкурс за базите на ЦСКА . Претенции има от аматьорския \"ЦСКА 1948\", но Стоилов ги нарече смешни. \"Всяко друго решение освен да дадат базите на нас, би било грешно и ще доведе до напрежение сред феновете. Не съм наясно, но доколкото знам си има някакви законови форми. Не знам дали се отдава на концесия стадионът, но претенциите на хората оттам са смешни\", каза Стоилов.", "date": "2017.10.25", "title": "Стойчо Стоилов: Виждам промяна в \"Лудогорец\" - преди имаха българи, а сега нито един"}
{"url": "http://www.dnevnik.bg/skorost/2017/10/25/3066208_ot_sledvashtata_godina_neizpravnite_koli_shte_budat/", "text": "Автомобилите с техническа неизправност ще бъдат спирани от движение незабавно. Държавата смята да въведе мярката от началото на следващата година. Това обяви началникът на \"Пътна полиция\" Бойко Рановски по време на семинар на тема \"Към визия нула жертви от ПТП\". Идеята е при годишния технически преглед, през който е задължен да премине всеки шофьор, ако бъде открита техническа неизправност, органите на реда ще бъдат уведомявани по електронен път. По този начин регистрацията на автомобила ще бъде прекратена. Ще има степени на допустими неизправности и те ще трябва да бъдат отстранени от собственика на превозното средство, ако иска отново колата да е в движение. Това ще стане факт още в началото на идната годината, тъй като е европейска директива, а депутатите вече са го одобрили на първо четене. Досега регистрацията на автомобила се прекратяваше, ако липсва задължителната застраховка \"Гражданска отговорност\". Отписват се и колите, чийто шофьори са заловени за карат без книжка, пияни или дрогирани. За първите 9 месеца на година са прекратени регистрациите на 11 хил. автомобила заради шофьори, употребили алкохол или наркотици. Над 865 хил. коли са спрени от движение заради липса на \"Гражданска отговорност\".", "date": "2017.10.25", "title": "От следващата година неизправните коли ще бъдат незабавно спирани от движение"}
{"url": "http://www.dnevnik.bg/zdrave/2017/10/25/3066209_zdravnata_kasa_otpusna_ot_rezerva_si_pari_za_lekarstva/", "text": "Надзорният съвет на Здравната каса отпусна за лекарства и консумативи 38 млн. лева от резерва на институцията за тази година. Това стана на заседание на съвета, на което бе приета окончателно рамката на бюджета за здравеопазване за 2018 г., съобщава БНР. Здравната каса ще разполага с малко повече от 3.8 млрд. лв. Чрез преразпредение на проетобюджета за следващата година се дават 7 млн. лева повече към определените 200 милиона за първична извънболнична помощ и един милион повече за дентална помощ. Повечето средства за извънболнична, болнична и дентална помощ са заради намаляването на парите за лекарства за догодина, които касата плаща. Парите за лекарства остават 1 млрд. лв.", "date": "2017.10.25", "title": "Здравната каса отпусна от резерва си пари за лекарства и консумативи"}
{"url": "http://www.dnevnik.bg/sviat/2017/10/25/3066214_parche_plat_propito_s_kruvta_na_papa_ioan_pavel_vtori/", "text": "Реликва, свързана с покойния папа Йоан Павел Втори, бе открадната от храм, намиращ се над италианското езеро Гарда, съобщава БТА. Изчезнало е парче плат, пропито с кръвта на духовния водач. То е било откраднато от църквата Богородица от Монтекастело, разказа свещеникът на църквата Джузепе Матанца, който призова крадците да върнат откраднатото. Крадците са се смесили с туристите в храма и са успели да откраднат и друга реликва - фрагменти от костите на полския свещеник Йежи Попелушко, който е защитник на човешките права и е убит от служители на полската държавна сигурност. Той е обявен за блажен от католическата църква. Реликвите, свързани с Йоан Павел Втори и с полския свещеник, са били дарени на храма от полски кардинал през 2014 г. Крадците са успели да откраднат и литургийни предмети, както и свещници от храма.", "date": "2017.10.25", "title": "Парче плат, пропито с кръвта на папа Йоан Павел Втори, е било откраднато от италианска църква"}
{"url": "http://www.dnevnik.bg/photos/2017/10/25/3065749_fotogaleriia_svetovnite_snimki_na_denia_-_25_oktomvri/", "text": "Есен в Тбилиси, Грузия.", "date": "2017.10.25", "title": "Фотогалерия: Световните снимки на деня - 25 октомври 2017 г."}
{"url": "http://www.dnevnik.bg/sviat/2017/10/25/3066215_poroite_v_burgasko_se_prenesoha_v_istanbul/", "text": "Проливен дъжд се изсипа във вечерните часове в Истанбул. По данни на метеоролозите това е същата буря, която удари по-рано днес югоизточна България. При нея  трима души загинаха , а няколко села бяха потопени под вода. Десетки самолети не успяха да се приземят и бяха принудени да кръжат над Истанбул, съобщава БТА. Други самолети не успяха да излетят и въздушният трафик се обърка изцяло. Дъждът се изля внезапно и стихийно. Много улици и площади бяха наводнени, а движението - парализирано. Задръствания станаха и по трансевропейската магистрала в района на Силиври, където се образуваха дълги колони от коли. На азиатския бряг на мегаполиса в районите Бейкоз, Чекмекьой, Каваджък има наводнени пътни участъци и подлези. Автобусите на градския транспорт не се движат. Прогнозите на синоптиците са за валежи и през следващите два или три дни.", "date": "2017.10.25", "title": "Пороите в Бургаско се пренесоха в Истанбул"}
{"url": "http://www.dnevnik.bg/sport/2017/10/25/3066237_napoli_se_zavurna_na_vurha_juventus_postigna_nov/", "text": "Наполи\" отговори бързо на  предизвикателството на \"Интер\"  и се върна на върха в Серия А. Това стана факт след победата с 3:2 срещу \"Дженоа\" като гост. Ключов принос за успеха имаше Дрис Мертенс, който вкара трите гола за победителите. С трите точки те събраха 28 и са с две пред \"Интер\". Шампионът \"Ювентус\" взе втора поредна убедителна победа. След  6:2 при гостуването си на \"Удинезе\"  през уикенда, сега \"бианконерите\" се наложиха с 4:1 срещу \"Спал\" и са трети с 25 точки. С толкова е и \"Лацио\", който би с 2:1 \"Болоня\" като гост. \"Дженоа\" поведе още в четвъртата минута. Българският национал Андрей Гълъбинов изведе отлично Таарабт и той с мощен диагонален удар вкара. Десет по-късно \"Наполи\" изравни след много добро изпълнение на Мертенс от фаул. Гостите направиха пълен обрат в 30-ата минута. Тогава Диавара даде далечно подаване и Мартенс овладя и веднага стреля, за да вкара много красив гол. В 60-ата минута той получи от Инсиние и от ляво в наказателното поле преодоля вратаря на съперника за трети път. \"Дженоа\" намали в 76-ата минута, когато след разбъркване Ригони подаде пред вратата и Ицо с глава засече. Домакините положиха усилия, но не можаха да изравнят.", "date": "2017.10.25", "title": "\"Наполи\" се завърна на върха, \"Ювентус\" постигна нов разгром"}
