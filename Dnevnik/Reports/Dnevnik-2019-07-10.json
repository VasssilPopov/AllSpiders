{"url": "https://www.dnevnik.bg/sport/2019/07/10/3936861_fenove_na_levski_uchastvali_v_masovi_bezredici_v/", "text": "Привърженици на \"Левски\" са участвали в масово сбиване в центъра на Братислава, съобщават местни сайтове. Според някои твърдения в основата е сблъсък със запалянковци на полския \"Краковия\" (Краков). Феновете се замеряли със столове, предмети и няколко факли, преди да се намеси полицията със служители и кучета. Има информации и за задържани. От полицията засега се въздържат да дават детайли за сблъсъка, като вероятно в четвъртък ще има информация, посочва cas.sk. Привържениците на \"Левски\" са в Словакия за предстоящия мач с \"Ружомберок\" от първия квалификационен кръг в Лига Европа. Сините са домакини след седмица, но мачът ще е пред празни трибуни заради  наказанието, наложено заради инцидентите срещу \"Вадуц\" преди година . \"Информацията, с която разполагаме към момента е за 35 души, които са леко пострадали. Няма сериозно ранени\", каза посланикът в Словакия Йорданка Чобанова пред Би Ти Ви.", "date": "2019.07.10", "title": "Фенове на \"Левски\" участвали в масови безредици в Братислава"}
{"url": "https://www.dnevnik.bg/zelen/2019/07/10/3936765_prirodozashtitnici_deputatite_de_fakto_zabraniha/", "text": "Инициативният комитет \"Бетономорие\" разпространи своя позиция по повод  отхвърленото днес  от Народното събрание  вето на президента  Румен Радев върху промените в Закона за устройство на черноморското крайбрежие. В позицията се заявява, че организацията се отказва от по-нататъшни срещи с управляващите и очаква решение на Конституционния съд. Според \"Бетономорие\" депутатите де факто забраняват съществуването на къмпинги, защото отлагат за след една година определянето на места, където ще бъде \"специално регулирано\" и разрешено разполагането на каравани, кемпери и палатки. Група \"Бетономорие\" очаква омбудсманът на Република България Мая Манолова да внесе този закон в Конституционния съд, каквато воля вече е била заявена от нея. Активистите срещу застрояването на Черноморието заявяват също, че намират настоящото Народно събрание за \"напълно деградирало конституционните си функции\". \"Слабата и частично завладяна съдебна власт не може да защити нашите права и честни избори\", заявяват те. Групата се обръща към гражданите на България да я подкрепят в искане към правителствата на всички страни - членки на Европейския съюз, към Европейския парламент и Европейската комисия за започване на процедурата по чл.7 от договора на Европейския съюз за ограничаване правата на България в ЕС заради тежки нарушения на ценностите на съюза. Промените Основните мотиви за президентското вето бяха за противоречие на промените в ЗУЧК с конституционните права на гражданите за чиста околна среда и задължението на държавата да се ангажира в осигуряването на опазването и възпроизводството на околната среда. Ветото беше наложено върху текстовете, налагащи изисквания за временно разполагане на палатки, кемпери или каравани извън специално регулирани места за целта (§2 на законопроекта, с който се променя чл.10а от ЗУЧК), както и върху глобите при лагеруване извън такива специални места (§9, или чл. 24в от ЗУЧК). С отхвърлянето на ветото днес след обнародване на новия ЗУЧК граждани няма да могат да къмпингуват върху някои типове дюни, но ще могат да разполагат автомобили, палатки и кемпери върху най-разпространения в България вид - ембрионалните дюни. Очаква се както гражданите, така и контролните органи от общините да срещнат трудности да разграничат забранените за къмпингуване дюни (сиви, бели и облесени) от разрешените ембрионални. Промените в закона също така позволиха свободният достъп до морския бряг да бъде не само пешеходен, както досега, но и да е позволен и с автомобил или друго превозно средство. Забраната и глобата за разполагане на каравани, кемпери и палатки извън специално регулирани места ще влезе в сила след година. Правилата за създаване на тези несъществуващи засега \"специални\" места ще се определи с Наредба от 4 министъра - на околната среда, на туризма, на регионалното развитие и на земеделието, храните и горите.", "date": "2019.07.10", "title": "Природозащитници: Депутатите де факто забраниха съществуването на къмпинги"}
{"url": "https://www.dnevnik.bg/sport/2019/07/10/3936770_cska-sofiia_podpisa_dogovora_za_tv_pravata/", "text": "ЦСКА-София\" подписа договора за телевизионните права за новия сезон в българския футбол, въпреки че наскоро  клубът изрази недоволство и видя \"четворен конфликт на интереси\"  заради участието на собственика на \"Лудогорец\" Кирил Домусчиев. Българският футболен съюз (БФС) съобщи, че всички отбори в първенството са съгласни с условията по договора. \"Споразумението за разпределяне на приходите по договора за телевизионни права вече е подписано от всички клубове, представители на Първа професионална лига. Като следствие от това 14-те клуба в най-кратки срокове ще получат първите траншове по договора, касаещ стартиращия в петък нов състезателен сезон\", се казва в изявлението на БФС. В писмо до организацията от \"ЦСКА-София\" поставиха ултиматум, че ще сезират УЕФА и имат намерение да сключат договор за излъчване с друга телевизия, избрана от клуба. Червените изтъкнаха, че Домусчиев управлява \"Лудогорец\" като участник в Първа лига и купата на страната и е още член на изпълнителния комитет на БФС, собственик на  фирмата \"Футбол про медиа\", която купи телевизионните права от БФС , и  собственик на \"Нова броудкастинг\" , която купи правата за излъчване от \"Футбол про медиа\" с договор до 2021 г. Веднага след това  министър-председателят Бойко Борисов организира среща в Министерския съвет , на която присъстваха ръководителите на трите водещи клуба Георги Домусчиев, Гриша Ганчев и Васил Божков. На нея  те са си обещали да играят честно, да не купуват мачове и съдии .", "date": "2019.07.10", "title": "\"ЦСКА-София\" подписа договора за тв правата"}
{"url": "https://www.dnevnik.bg/sviat/2019/07/10/3936738_bulgariia_e_izgubila_pone_50_hil_dushi_ot_naselenieto/", "text": "Българските граждани са намалели през миналата година с около 50 хиляди души, което нарежда страната на второ място в ЕС след Латвия, наравно с Хърватия и малко по-добре от Румъния и Литва. България е с най-висока смъртност (15.4 на хиляда), но не е с най-слабите показатели по раждания (8.9‰).  Макар сравнително по-малко деца да се раждат в Италия (7.3‰), Испания (7.9‰), Гърция (8.1‰), Португалия (8.5‰) и Финландия (8.6‰), съотношението на родените спрямо починалите български граждани (-6.6‰) поставя страната на дъното в ЕС по промяната на числеността на населението по естествен начин. Данните са разпространени днес от \"Евростат\" и показват, че свиването на латвийските граждани е било с около 14 000 души (-7.5‰), докато хърватите са станали с близо 29 хил. души по-малко (-7.1‰), а румънците - с почти 130 хил. (-6.6‰). Всички тези данни не отчитат броя на емигриралите от страните си или на преселилите се в тях чужденци или получили национални паспорти, но родени в друга държава. От съседните държави през 2018 г. са намалели сърбите (-5.46‰), които към 1 януари 2019 г. за пръв път са слезли под 7 милиона граждани, т.е. страната им е с практически същите показатели като България. Гърция е изгубила 1.8‰ от жителите си и е достигнала 10.7223 млн. жители. Но Северна Македония се е увеличила с почти 1‰ до 2.0771 млн. граждани, а Турция е регистрирала впечатляващите +14.7‰, което се равнява реално на над 2 млн. души до 82.0039 млн. Най-добри показатели по раждания имат Ирландия (12.5 на 1000 жители), Швеция (11.4‰), Франция (11.3‰) и Великобритания (11.0‰). Ирландците (+6.1‰) водят и по показателя естествена промяна на числеността на населението, т.е. съотношението между раждания и смъртни случаи. Следват Кипър (+4.1‰), Люксембург (+3.2‰), Швеция (+2.3‰), Франция (+2.2‰), Великобритания (+1.7‰) и Малта (+1.6‰).", "date": "2019.07.10", "title": "България е изгубила поне 50 хил. души от населението си през 2018 г., отчете \"Евростат\""}
{"url": "https://www.dnevnik.bg/bulgaria/2019/07/10/3936783_izvunredniiat_trud_v_mvr_triabva_da_bude_minimalen/", "text": "Извънредният труд в МВР трябва да бъде сведен до минимум, а за заплащането на нощния може да има увеличение най-рано при обсъждането на следващия бюджет за ведомството. Това заяви министърът на вътрешните работи Младен Маринов, който бе в комисията по обществен ред и вътрешна сигурност в парламента. На редовното изслушване депутати го  питаха за протестите на полицаи , пожарникари и служители на затворите в деня на 140-ата годишнина от създаването на МВР. Протестът пред Министерския съвет бе с основно искане за увеличение на основното заплащане на нощния труд, тъй като в момента той е оценен на 25 стотинки на час. Министър Маринов обаче обясни, че има разминаване в тълкуването на закона кое е нощен труд. Той даде пример с полицай, който е започнал работа, но тя няма как да бъде прекъсната и трябва да продължи и след 17.30 ч. и дали това е извънреден труд, в случай че става въпрос за ненормиран работен ден. По думите на Маринов при достигането на максимално позволения извънреден труд полицаите имат право да откажат да работят. Ако решат да полагат извънреден труд, подписват изрична декларация. На протестите на 5 юли  полицейски синдикати поканиха депутатите  да изкарат едно нощно дежурство с тях, а днес в парламентарната комисия някои от депутатите казаха, че са готови да се отзоват на поканата. Сред въпросите на депутатите към ръководството на МВР бяха и тези за разкритата преди дни нелегална фабрика за цигари край село Труд и от известни марки, както и вчерашна акция наполицията в Самоков, при която шофьор на микробус не се е подчинил на полицейско разпореждане. Това е наложило да се стреля с гумени патрони, обясни главният секретар на МВР Ивайло Иванов.", "date": "2019.07.10", "title": "Извънредният труд в МВР трябва да бъде минимален, смята министър Маринов"}
{"url": "https://www.dnevnik.bg/politika/2019/07/10/3936792_dps_ne_iska_ruchichki_da_pipat_hartiiki_i_da/", "text": "Не искаме човешки ръчички да пипат хартийки и да правят манипулации при броенето. Това заяви заместник-председателят на парламентарната група на ДПС Йордан Цонев на заседание на правната парламентарна комисия, която прие на първо четене предложението на ГЕРБ за отмяна на машинното гласуване за местни и парламентарни избори. Съгласно предложението машинно гласуване ще има само за президентски и европейски избори. \"За\" гласуваха 12 народни представители, \"против\" - 9, а \"въздържали се\" - 0. \"Ние не махаме машинното гласуване, дори напротив\", каза Александър Иванов от ГЕРБ. Според него местните избори са много сложни, има 5 вида избор в тях и пренастройването на софтуера на местата, където ще има втори тур може да доведе до големи проблеми. През февруари парламентът реши хартиеното гласуване да бъде заменено с машинно на вота след местните избори през 2019 г. Според последните промени в Изборния кодекс за изборите за общински съветници и кметове през есента машинно гласуване трябва да има в най-малко 6000 избирателни секции. На европейските избори се гласува с 3000 машини. ГЕРБ искат отмяна на машинното гласуване с главен аргумент доклад на Централната избирателна комисия (ЦИК). Той бе представен днес от председателя на комисията Стефка Стоева. Според доклада 7.59% от всички гласоподаватели са гласували с машини, а в секциите с машинно гласуване само 27.7% от избирателите са избрали да гласуват по този начин. \"Тези данни сочат, че цената на един глас с машинно гласуване с оглед броя на избирателите и разходите за наемане на машините, за сертифицирането им, за провеждане на пазарно проучване, за организиране на обществената поръчка, за допълнителното възнаграждение на членовете на секционните избирателни комисии с машинно гласуване възлиза на около 59 лв.\", каза Стоева. По думите й, за сравнение, цената на един глас с хартиена бюлетина е 0.77 лв., а общата цена на бюлетините е 1 489 989 лв. Йордан Цонев, съпартиецът му Хамид Хамид, Крум Зарков (БСП) и омбудсманът Мая Манолова казаха, че машинното гласуване умишлено е компроментирано. Според една от тезите в доклада на ЦИК, която се цитира, мотив от вносителите на закона е, че не са намалели недействителните бюлетини на европейските избори. Манолова каза, че при машинното гласуване има 0 недействителни бюлетини. За оскъпяването каза, че ако машините бяха купени, а не наети на 75% от стойността им, цената нямаше да е такава. Изборният експерт Стоил Стоилов добави, че би подкрепил отмяната с отвращение и е по-добре парите за машините \"да се дадат на хора, които могат да събират числа, а не като някои членове на комисии, които не могат да съберат числата от протоколите от машинно и хартиеното гласуване\". Правосъдният министър Данаил Кирилов се появи на заседанието на комисията \"в лично качество\" и заговори за \"Мадурови избори\", като така направи препратка с изборите във Венецуела, които са се провели със същите машини и са манипулирани. \"Поемам отговорност за онова решение – да сближа крайните позиции. Това решение не беше правилното, работещото и не следва да бъде съобразено, респективно реализирано в хоризонта на предстоящите местни избори\", каза Кирилов, който преди 3 месеца беше председател на правната комисия. От изявленията на Хамид Хамид и Йордан Цонев се разбра, че от движението ще предложат машините за гласуването да се закупят от Министерския съвет или държавна агенция, в закона да се запише, че софтуерът за тях ще се направи от \"Информационно обслужване\" и да се запише кой ще одитира и сертифицира машините. В ДПС се замислят да предложат машинно преброяване на хартиените бюлетини, което работело добре в САЩ и Русия. Важното било да се ограничи човешката намеса при преброяването на изборните бюлетини. \"Не се ли притеснявате от безобразния вид на протоколите от секционните избирателни комисии? Как да имате доверие на изборния процес? Драскано, задрасквано\", каза Цонев.", "date": "2019.07.10", "title": "ДПС не иска \"човешки ръчички да пипат хартийки\" и да манипулират изборите"}
{"url": "https://www.dnevnik.bg/sport/2019/07/10/3936712_rolnaldo_i_purvata_mu_godina_v_juventus_-_golove_pod/", "text": "За \"Ювентус\" датата 10 юли е паметна, защото се свързва с привличането на Кристиано Роналдо. Точно преди година италианският клуб купи португалеца от \"Реал\" (Мадрид). \"Бианконерите\" използваха повода, за да представят някои от най-паметните моменти на Роналдо в първата му година в отбора. Италианският шампион представи видео, съпроводено от \"Симфония №9\" на Бетовен.", "date": "2019.07.10", "title": "Роналдо и първата му година в \"Ювентус\" - голове под съпровода на Бетовен"}
{"url": "https://www.dnevnik.bg/biznes/2019/07/10/3936798_modelut_za_bonus_malus_v_grajdanska_otgovornost_e/", "text": "В края на лятото обществеността ще бъде запозната с модела, по който системата \"бонус - малус\" ще бъде прилагана към задължителната застраховка \"Гражданска отговорност\". Това съобщи Комисията за финансов надзор, която е готова със своя вариант на модела, но, преди да го публикува, иска да го съгласува с Министерството на транспорта и с Министерството на вътрешните работи. Идеята на модела \"бонус - малус\" е рисковите водачи на пътя да плащат по-скъпо \"Гражданска отговорност\", а за добросъвестните тя да е по-евтина.  Най-новите предложения са изготвени на база точни изчисления за бъдещото влияние на системата както върху гражданите и юридическите лица, така и върху застрахователите, уверява КФН. Включени са показатели за устойчивост и ефективност на системата, като всичко това е на база на коментарите на обществото от представения през 2018 г. модел, се казва в съобщението. През миналата година КФН подготви проект за наредба, който  получи много критики  и в крайна сметка така и  не беше предложен за приемане . Тогава се коментираха параметри на оскъпяване с до 400% и спестяване до 25%. С встъпването си в длъжност през март сегашният председател Бойко Атанасов  обяви въвеждането на системата  за приоритет като увери, че то ще стане само след широко предварително обсъждане. Ръководството на КФН днес уверява, че ще предложи финалния вариант за обсъждане пред граждани, юридически лица, правителствени и неправителствени организации, застрахователи и Асоциацията на българските застрахователи, медии до края на лятото на 2019 г. След общественото обсъждане ще последва период за оптимизация на системата в зависимост от получените предложения и препоръки. .", "date": "2019.07.10", "title": "Моделът за \"бонус-малус\" в \"Гражданска отговорност\" е почти готов"}
{"url": "https://www.dnevnik.bg/sviat/2019/07/10/3936605_internet_skandalite_shte_napraviat_diplomatite/", "text": "Гневът на Доналд Тръмп след публикуването на дипломатическа кореспонденция на британския посланик във Вашингтон илюстрира рискованото положение, в което се намират дипломатите. Тази професия, предполагаща използването на протоколен цивилизован език, стана потенциално взривоопасна в ерата на изтичането на информация в интернет. Американският президент нарече недипломатично посланик Ким Дарок надут глупак. Според съдържанието на телеграмата, разкрито в събота от в. \"Мейл он сънди\", британският посланик, макар и представител на правителство, ухажващо старателно американския милиардер, за да запази \"специалната връзка\" между Вашингтон и Лондон, описва Тръмп като  \"нестабилен\" и \"некомпетентен\" . Дипломатите полагат усилия да се усмихват учтиво, да демонстрират такт и известна емоционална стабилност, когато представляват страните си в чужбина. Но същевременно изпълняват и по-дискретна мисия - изготвят откровени и неразкрасени доклади за своите правителства. Най-сензационните разкрития от кухнята на дипломатическия занаят бяха направени при публикуването през 2010 г. от сайта  \"Уикилийкс\"  на 250 000 телеграми на американски дипломати, разкриващи техните мнения за чуждестранни лидери. Според Брет Бруън, бивш американски дипломат от правителството на  Барак Обама , инцидентът с Дарок ще има последици за начина, по който дипломатите работят. \"Ще видим как все повече посланици и дипломати сдържат критичните си коментари в телефонни разговори и видеоконферентни връзки. Последните - извършвани по сигурни канали - досега не са били хаквани\", обясни той. Според Бруън, ръководещ консултантска фирма, Доналд Тръмп, който като че ли е вярвал на приятелските чувства към него от страна на британците, опънали в негова чест червен килим по време на  държавната му визита миналия месец , се е сблъскал със суровата дипломатическа действителност. \"Страните и посланиците правят през повечето време нещата, които са в техен интерес, и ще ви кажат всичко, което е необходимо да ви кажат, за да си спечелят вашето доверие и подкрепа\", заяви той. Дипломатическите телеграми са наследство на европейската дипломация от времето, когато пратениците, пътуващи от един кралски двор в друг, са запечатвали съобщенията в дипломатически куфари. Тези куфари все още са защитени от международното право и САЩ използват все още стотина куриери за доставяне на поверителна и строго секретна информация. Изобретяването на минаващите по дъното на морето кабели довежда до създаването на дипломатическите \"кабелограми\". В Държавния департамент на САЩ, както и в много страни писането на тези съобщения постепенно се превърна в изкуство, което се преподава на начинаещи дипломати, които знаят, че една интересна и уместна бележка може да им помогне да се издигнат в йерархията. Някои от телеграмите, публикувани от \"Уикилийкс\", предизвикаха и комплименти за литературните им качества, които техните автори не са очаквали. Например написаното от помощника на посланика на САЩ в Москва, който сравнява Дмитрий Медведев, тогавашния президент на Русия, с  помощника на Батман, Робин , по отношение на Владимир Путин. Сред най-тежките ответни действия, свързани със световния скандал, Еквадор - който по-късно даде подслон на основателя на \"Уикилийкс\" Джулиан Асандж - изгони тогавашния посланик на САЩ заради кабелограми, според които началникът на националната полиция е участвал в незаконни дейности. Неловкото положение, предизвикано от тези гръмки разкрития, постави някои дипломати в непоносима ситуация. Американският посланик в Мексико се оттегли след публикуването на телеграми, в които той поставя под съмнение ангажимента на армията да се бори с наркокартелите. Американският пратеник в Либия напусна страната след забележки за увлечението на Муамар Кадафи по \"руса\" и \"сладострастна\" украинска медицинска сестра. Държавният секретар на САЩ Хилари Клинтън се опита да сведе до минимум последиците от тези изтичания, които за Доналд Тръмп заемат съвсем друго измерение десетилетие по-късно. \"Трябва да видите какво ние говорим за вас\", ѝ доверил според нея чуждестранен лидер. /БТА", "date": "2019.07.10", "title": "Интернет скандалите ще направят дипломатите по-предпазливи и сдържани"}
{"url": "https://www.dnevnik.bg/bulgaria/2019/07/10/3936803_arteks_vse_pak_shte_moje_da_sudi_protestirasht_za/", "text": "Делото на строителната компания \"Артекс\" срещу Мариан Башур от Инициативния комитет \"Лозенец\" за обезщетение от 100 хил. лева за неимуществени вреди ще продължи в Софийския градски съд (СГС), съобщава  lex.bg.  Башур е сред инициаторите на протестите срещу изграждането на небостъргача \"Златен век\", които в крайна сметка доведоха до неговото спиране. От компанията обаче заведоха искове срещу него и още един протестиращ – Никола Вапцаров. Съдия Георги Иванов от  СГС прекрати делото срещу Башур миналата седмица , като тезата му беше, че фирми не могат да претендират за неимуществени вреди. Определението му вече е отменено от Софийския апелативен съд (САС). Когато компанията заведе делото, в съобщение до медиите заяви, че е решила \"да защити своето безупречно до този момент име и да потърси отговорност от всеки пряк участник в процеса на разпространяване на преднамерено неверни твърдения\". Според \"Артекс\" Башур и Вапцаров са \"разпространители на неверни, клеветнически и обидни твърдения за компанията, използвайки всички възможни средства като социални мрежи, телевизионни, печатни и онлайн медии\". Инициативният комитет протестира срещу строителството на 120-метровата и необичайно висока за района сграда от миналата година без особен успех. Строителството беше спряно тази пролет след намеса на премиера Бойко Борисов едва след като се оказа, че от \"Артекс\" са купували изгодно луксозни имоти висши представители на властта, между които доскорошната дясна ръка на Борисов в ГЕРБ Цветан Цветанов. Самият Цветанов преди година сключи сделка с \"Артекс\" за луксозно жилище по сложна схема  дни след като получи сигнал  от протестиращите в \"Лозенец\", писа \"Биволъ\".", "date": "2019.07.10", "title": "\"Артекс\" все пак ще може да съди протестиращ за уронване на престижа на компанията"}
{"url": "https://www.dnevnik.bg/sport/2019/07/10/3936816_peter_sagan_triumfira_v_petiia_etap_ot_tur_dyo_frans/", "text": "Трикратният световен шампион Петер Саган спечели петия етап в  Обиколката на Франция  - 175.5 км между Сен Ди де Вож и Колмар. Словакът от \"Бора Хансгрое\" се справи във финалния спринт с Ваут ван Аерт (\"Йъмбо Висма\") и Матео Трентин (\"Мичълтън Скот\"), за да вземе своята първа етапна победа в Тура през 2019 г. В предходните етапи Саган записа второ, пето и четвърто място, но на финала в Колмар беше с класа над съперниците си. Във финалния спринт Саган разви 62 км/ч срещу 60 за втория Ван Аерт. За 12-и път в кариерата си словакът спечели етап в Тур дьо Франс. С етапния успех Саган увеличи преднината си за зелената фланелка, като вече има 144 точки. Втори излезе Майкъл Матюс с 97, а Елиа Вивиани има 92. \"Трябваше да продължа да карам със страст и беше ясно, че победите ще дойдат. Благодаря много на моите съотбрници, които свършиха невероятна работа и бяха фантастични през целия ден. Контролирахме целия етап и аз дадох най-доброто от себе си. Всеки се нуждае от късмет, за да спечели в Тура\", каза Саган след етапа. Денят не донесе никакви размествания в класацията за жълтата фланелка, където лидер продължава да бъде  Жулиан Алафилип . Французинът има аванс от 14 секунди пред Ван Аерт и 25 пред Стивън Краусвайк. В четвъртък предстои първият планински етап, който ще покаже и формата на част от претендентите за генералното класиране. Шестият етап е дълъг 160 км, но включва седем изкачвания и финал на височина от първа категория, като нейният последен километър е на чакъл.", "date": "2019.07.10", "title": "Петер Саган триумфира в петия етап от Тур дьо Франс"}
{"url": "https://www.dnevnik.bg/sviat/2019/07/10/3936810_rusiia_iskala_da_podpomogne_salvini_s_65_mln_za/", "text": "Руски представители водили преговори със съуправляващата италианска партия \"Лига\" на вицепремиера Матео Салвини за финансиране преди изборите за Европейския парламент. Това твърди американското онлайн издание \"Бъзфийд\" на базата на записи на срещата, които сайтът публикува. Срещата на помощника на Салвини, Джанлука Савойни, и неидентифицирани руснаци се е състояла през октомври 2018 г. Самоличността на руските събеседници не е потвърдена, но изданието ги свързва с властите в Москва. Тема на преговорите е била сделката за продажба на 3 млн. тона петрол от италианската компания \"Ени\". Като реална цел обаче \"Бъзфийд\" определя \"подриване на либералната демокрация и формиране на нова националистическа Европа, вярна на Москва.\" В разговора, продължил час и половина, са се включили шестима души - трима италианци и трима руснаци. Според  \"Бъзфийд\"  Салвини не е участвал, но е бил в Москва по време на преговорите, състояли се в хотел \"Метропол\" - петзвезден, изграден преди над век и включват редица президенти, изпълнители и други звезди сред гостите си. \"Истински преговори, не измама\" По-рано италианското издание L'Espresso  съобщи , че през октомври същата година той се е срещнал тайно с руския вицепремиер Дмитрий Козак, именно за да говорят за финансовата поддръжка. Козак отрече, а Салвини заяви, че никога не е получавал финансиране от чужбина за партията си. По същото време, от Москва,  Салвини осъди европейските санкции  срещу Москва заради анексирането на Крим. Друго италианско издание, \"Ла стампа\", твърди, че руските средства са били оформени като сделка за продажба на гориво на \"Роснефт\". Не е известно дали договореностите - за сума в размер на 65 млн. долара - са били изпълнени, уточняват журналистите. Партията на Салвини бе неоспоримият победител на изборите. Тя получи с 29 пункта повече, отколкото преди пет години и затвърди доминиращото си място в коалицията с популисткото движение \"Пет звезди\". Според \"Бъзфийд\" срещата в \"Метропол\" носи белезите на истински преговори, не на измама, на каквато попадна бившият австрийски вицеканцлер Хайнц-Кристиан Щрахе с мнимата племенница \"Альона Макарова\" (оказала се босненска студентка). Записите създават ясна рентгенова снимка на отношенията между Кремъл и партията \"Лига\" и това е ясен модел за  начина, по който Русия прикрива с търговия  откровени обмени на пари и власт.", "date": "2019.07.10", "title": "Русия искала да подпомогне Салвини с $65 млн. за евроизборите, твърди \"Бъзфийд\""}
{"url": "https://www.dnevnik.bg/sviat/2019/07/10/3936812_populiarnite_novosibirski_maldivi_se_okazaha_otrovno/", "text": "Щастието ми е безпределно! Отдавна исках такава нужна, чувствена, запомняща се #lovestory. Любимият ми изпрати снимка от това място и край - ще имаме там фотосесия\", разказва Марина Железньова под  снимката  на щастлива млада двойка на фона на вода с небесно син цвят като от тропиците. \"Потресаващи снимки и цветове!\", отговаря друг потребител на \"Инстаграм\". Но кадърът е със странни отправки като #сибирскиемальдивы #новосибирскиемальдивы #мальдивынск #нскМальдивы. Всъщност, мястото е край Новосибирск и изглежда наистина очарователно, а \"Сибирските Малдиви\" бързо се оказаха популярни в  социалните мрежи за снимки . До степен, че се наложи местната топлоелектрическа централа да напомни на хората, че това все пак е хвостохранилище, пълно с отпадъчна пепел, калциеви соли и отровни метални окиси, придаващи синия цвят на водата. В никакъв случай не опитвайте водата и не влизайте в нея, защото може да последват остри алергични реакции, се казва в съобщението на ТЕЦ-5. Появиха се и  предупреждения , че докато любопитните си правят фотосесии, крадци разбиват стъклата на автомобилите и ги обират. Някои потребители се шегуват, че водата имала \"сладък\" вкус, а един от фотографите, работещи в района, споделя, че от езерото се носела миризма на прах за пране. \"Работяги, там не е опасна да се плава. Е, краката ми почервеняха след това и два дни се чесах, но иначе всичко си е добре\", пише един от потребителите, който се е снимал в надуваем еднорог във водата. \"Какво не би направил човек за такива снимки! Водата е малко киселичка и има вкус на тебешир.\" Събраната в хвостохранилището вода е с pH над 8, уточняват от Сибирската енергийна компания. ТЕЦ-5 работи от 70-те години и през изминалите десетилетия е изхвърлил на това място толкова отпадъци от изгарянето на въглища, че компанията предупреждава, че дъното е от фина тиня и човек лесно може да затъне в нея \"и е практически невъзможно да се измъкне, ако няма кой да му помогне\". \"Да се разхождате покрай хвостохранилището е все едно да ходите по военен полигон - нежелано и опасно\"", "date": "2019.07.10", "title": "Популярните \"Новосибирски Малдиви\" се оказаха отровно хвостохранилище (видео)"}
{"url": "https://www.dnevnik.bg/sviat/2019/07/10/3936821_imam_chuvstvoto_che_skoro_shte_stana_kitaika_-_tonga/", "text": "Дните минават бавно в Тонга, архипелаг в Южния Пасифик, където няма светофари и вериги за бързо хранене и където грухтящи прасета бродят по прашните пътища. Но дори и в това отдалечено островно кралство има признаци, че се разгаря битка за влияние и надмощие между доста по-големи страни - и накрая може да се окаже, че цената ще бъде платена от Тонга. Правителствени служители работят в лъскава нова офис сграда, която е подарък на стойност 11 млн. долара от Китай. Всяка година десетки чиновници пътуват до Пекин за курсове за обучение, като разноските им са изцяло покрити. Китай освен това е вложил милиони долари, за да докара атлети и треньори от Тонга в тренировъчен лагер в китайската провинция Съчуан. \"Най-добрите съоръжения. Фитнесът, пистата и много оборудване, с каквото не разполагаме тук в Тонга\", каза Тевита Фауонуку, старши треньор на отбора по лека атлетика на Тонга. \"Настаняването е прекрасно. И яденето. И не само това, Китай даде на всеки и малко пари за дневни разходи\", добави той. Китай е предложил и нисколихвени заеми, след като през 2006 г. участници в продемократични безредици разрушиха голяма част от центъра на Нукуалофа, а според анализатори тези заеми може да се окажат пагубни за Тонга. Страната с население от 106 хил. души дължи на китайската Експортно-импортна банка около 108 милиона долара, което е еквивалентно на около 25 процента от брутния вътрешен продукт. Тейсина Фуко, 69-годишен бивш парламентарист, подозира, че Китай намира за полезно местоположението на страната му. \"Мисля, че Тонга може би е прозорец към западната страна\", каза той. \"Защото е лесно да дойдеш тук и да погледнеш към Нова Зеландия и Австралия\", допълни Фуко. \"Това е трамплин\", заяви той. Десетилетия наред Южният Пасифик беше смятан за малко заспал заден двор на Австралия, Нова Зеландия и САЩ. Сега когато Китай упражнява все по-голямо влияние, западните съюзници реагират. След като миналата година циклонът Гита разруши старинната сграда на парламента на Тонга, правителството първо предположи, че Китай може да иска да плати за ремонта. Тогава се намесиха Австралия и Нова Зеландия и сега обмислят заедно да финансират проекта. Според експерти Южният Пасифик може да е важен за военноморските сили на Китай или да е желан заради своите риболовни райони, дълбоководни полезни изкопаеми и природни богатства. Китай освен това които признават него, а не Китай - няколко от които са тихоокеански островни държави. \"Не е съвсем ясно какво иска Китай в Южния Пасифик\", каза професор Рори Медкалф, ръководител на Факултета по национална сигурност към Австралийския национален университет. \"Ясно е само, че Китай става много активен и прави така, че присъствието му да се усеща\", добави той. От 2011 г. Китай е налял около 1.5 млрд. долара под формата на помощ и нисколихвени заеми, показател, по който изостава единствено от Австралия, сочи анализ на австралийския мозъчен тръст Институт \"Лоуи\". Ако се броят и бъдещите ангажименти, тази сума става над 6 млрд. долара. Някои се притесняват, че заемите може да се превърнат в дългови капани, ако страните не могат да ги изплащат. Китайският посланик в Тонга Ван Баодун заяви, че Пекин е воден само от добри намерения към Тонга и няма никакъв скрит дневен ред. \"Някои хора на Запад са твърде чувствителни и твърде мнителни\", каза той. \"Няма нужда от това\", допълни Ван. От Китай текат не само пари. През 90-те започнаха да идват и китайски имигранти, когато Тонга започна да продава паспорти. Идеята беше да бъдат привлечени богати жители на Хонконг, които търсят сигурно място за вложенията си с цел да избегнат евентуални загуби от връщането на британската колония на Китай през 1997 г. Но вместо това дойдоха китайци от селските райони, търсещи по-добър живот. Поради това, че страната им е с ниска заетост, жителите на Тонга се безпокоят, че сега и започват да разширяват бизнес интересите си към земеделието и строителството. Ван признава критиките, че китайските имигранти ръководят доста фирми, но добави, че управниците на Тонга признават приноса им и дори призовават населението на Тонга да се поучи от етиката им, която повелява да се трудят здраво и усърдно. Истинската заплаха за бъдещето на Тонга може да се крие в задушаващите заеми от Китай. Миналата година се очакваше да започнат падежите и това породи паника. През август миналата година премиерът Акилиси Похива призова останалите тихоокеански страни да обединят усилия и да поискат облекчаване на дълга, предупреждавайки, че Китай може да придобие собствеността на сгради и други активи. Само дни по-късно обаче смени позицията си, заявявайки, че Тонга е \"изключително благодарна\" за подкрепата на Китай. Няколко месеца по-късно Тонга обяви, че е получила отсрочка и че още пет години няма да трябва да започва плащанията. Тонга заяви също, че се присъединява към инициативата на Китай \"Един пояс, един път\", програмата за инвестиции и заеми за трилиони долари, която се превърна в знакова политика на президента Си Цзинпин. Представителите на Тонга не изглежда да горят от желание да обсъждат отношенията с Китай, заявявайки, че всички въпроси за китайските заеми и помощ трябва да се отправят към китайските представители. Ван заяви, че няма никаква връзка между отсрочката за Тонга по заемите ѝ и присъединяването към инициативата \"Един пояс, един път\". Той добави, че Тонга е изразила безпокойство във връзка със заема, а Китай е готов да помогне. Фуко смята, че кредитите са дали надмощие на Китай в отношенията с Тонга. \"Не знам как ще връщаме тези пари\", каза бившият депутат. Неволна последица от предоставените от Китай заеми на Тонга може да е намаляване на чуждите инвестиции и на приходите, нужни за погасяването им. Критици изтъкват въведения миналата година Закон за валутен контрол, имащ за цел при извънредни финансови ситуации. Ралф Стивънсън, адвокат, практикуващ в Тонга, заяви, че макар и законът да не се прилага, продължава да плаши инвеститорите. \"Наказанията за нарушаването на закона са драконовски\", каза той. Ван окачестви като безсмислици всякакви теории, че Китай може да е въвлечен в борба за надмощие в тихоокеанския регион със Запада или че използва Тонга, за да държи под око и дори да шпионира Нова Зеландия и Австралия. \"Тонга е малка страна. Почти невъзможно е да се скрие каквато и да било тайна\", каза посланикът. \"Мога да кажа за някои наши западни приятели, че лично според мен те трябва да се чувстват уверени в отношенията и влиянието си в този регион\", допълни той. Според Ола Колой, която е съдържател на къща за гости, китайският отпечатък е повсеместен и влияе върху това, което тя може да купи, понеже много от стоките, които се продават, са от Китай. Тя каза, че заемите от Китай трябва да тревожат всеки жител на Тонга. \"Имам чувството, че скоро ще стана китайка\", каза тя. /БТА", "date": "2019.07.10", "title": "\"Имам чувството, че скоро ще стана китайка\" - Тонга се оказа в задушаваща хватка"}
{"url": "https://www.dnevnik.bg/bulgaria/2019/07/10/3936828_radev_cenata_za_iztrebitelite_e_priemliva_ako_v_neia_e/", "text": "Президента Румен Радев, който е бивш ръководител на Военновъздушните сили в България, заяви, че днешното решение на правителството да даде мандат на министъра на отбраната да подпише  договор със САЩ за доставка на изтребители F-16  и необходимото оборудване към тях на стойност 1.256 млрд. долара (2.188 млрд. лв. по курса на деня - бел. ред.) може да се окаже добро във финансова гледна точка, само ако в цената за осемте самолета е включено всичко, от което се нуждае летателната машина за ефективно действие. \"Ако вътре има всичко необходимо така, както е разработено и изпратено от нас в искането за предоставяне на оферта и така, както беше публикувано от американското правителство с всички пакети и пълни способности - цената е приемлива, но ако ги няма тези неща – проектът губи смисъл\", заяви държавният глава, цитиран от прессекретариата си. Той посочи още, че към момента има чувствително разминаване с първоначално заложените от страната ни параметри и способности. \"Налице е тотална доминация на политическите мотиви над оперативните способности, а условията за техническа поддръжка на този самолет, които се отлагат във времето и ще се оскъпяват значително, могат да обезсмислят проекта\", каза още президентът, който и преди критикуваше правителството за параметрите по сделката. Той коментира и решението за  отмяна на машинното гласуване , което вчера ГЕРБ лансира, а днес  правната комисия одобри.  \"Не машините са виновни, а ниската ефективност на администрацията и по отношение на подготовка и цена на обществената поръчка, и по отношение на организацията за използване на машините\", смята Радев. \"Когато нашата изборна администрация и власти постигнат нисък процент на недействителни бюлетини и осигурят условия да няма манипулация на изборите, аз съм съгласен да премахнем машинното гласуване\", заяви президентът.", "date": "2019.07.10", "title": "Радев: Цената за изтребителите е приемлива, ако в нея е включено всичко необходимо"}
{"url": "https://www.dnevnik.bg/analizi/2019/07/10/3936304_deveti_septemvri_kogato_likvidiraha_elita_na_bulgariia/", "text": "Да бъдат унищожени или поне изцяло изолирани най-образованите, предприемчиви, можещи и успели представители на българския елит до 9 септември 1944 г. - това е една от първите и най-важни цели на така наречената \"класова борба\", провеждана от комунистическия режим. А България е страна, в която червеният терор на Ленин и Сталин се прилага особено настървено. Книгата \"Погубената България\" на изследователите проф. Вили Лилков и Христо Христов илюстрира чрез разказите на жертви и извършители репресиите, извършени след преврата на 9 септември 1944 г. Още през първите три месеца на съветската окупация без съд и присъда в България са избити между 27 хиляди и 30 хиляди интелектуалци, духовници, учители, държавни служители, офицери, полицаи, общественици, индустриалци, търговци, лекари. За да оправдае тяхното унищожаване, комунистическата пропаганда раздува многократно броя на убитите комунисти, ремсисти и земеделци преди идването си на власт. Следват така нареченият \"народен съд\", концлагерите, съдебните процеси по сталински срещу минни инженери, електроинженери, строителни инженери, пожарни командири, оръжейни специалисти и други представители на елита, обявени за чужди шпиони, само защото са завършили европейски университети. Всичко това се оправдава като акт на възмездие в името на \"жертвите на фашизма\", а и с класовата борба, която по теорията на Сталин се разгаря с все по-голяма сила с напредване на успехите на социализма. През 70-те години на миналия век ЦК на БКП възлага на БАН и на Музея на революционното движение да пресметнат броя на жертвите сред комунистите и левите земеделци между 1923 и 1944 година. Резултатите от извършеното мащабно изследване са публикувани в албум-справочник, озаглавен \"Звезди във вековете\". От него излиза, че броят на жертвите е 4 816 души. Така рухва митът на партийната пропаганда за стотици хиляди избити от \"монархо-фашистите\", а излязлото по книжарниците издание се оказва неудобно за диктатурата и затова целият му тираж набързо е иззет. Проф. Вили Лилков подчертава, че съвместното му изследване с Христо Христов е логично продължение на усилията да се проследи докрай съдбата на много бележити българи сред т. нар. бивши хора не само в столицата, но и в още 14 големи областни и по-малки градове. \"Задачата ни беше не само да припомним Голготата на изтъкнати общественици, управници, предприемачи, учени, инженери, адвокати и прочие, но и да разкрием с факти масовостта на комунистическия терор. Силен акцент е поставен и върху методите, с които Държавна сигурност се опитва да ликвидира и заличи напълно паметта за най-просветените, напредничави и предприемчиви българи след деветосептемврийския преврат. Специално място сме отделили на работата на следствените органи на режима. Методите за подготовката на главорезите му са директно заимствани от НКВД и се практикуват от изпратените в страната униформени и цивилни съветски инквизитори, които ръководят българските си слуги. Дори терминът \"бивши хора\", използван от ДС за обозначаване на несвързаните с политиката елити на Царство България, е директна заемка от практиката на червения терор в СССР\", обяснява проф. Лилков. Изследователят допълва, че обичайната резолюция на ДС върху постановленията за задържане на \"бившите хора\" заради \"вредителство\", \"диверсии\" и прочие измислени престъпления гласяла: \"Да се разследват за [изпращане в] лагер\". Проф. Лилков е категоричен, че ликвидирането на българските елити е било добре обмислено и детайлно планирано престъпление - с цел не само да се разчисти пътят към властта на в мнозинството си необразовани и безскрупулни привърженици на съветския комунизъм, но и да подчини свободомислещите хора в България на мита за \"новия социалистически човек\". Според авторите, разправата с българските буржоазни елити е толкова жестока и на базата на опита, който компартията трупа в периода 1923-1925 г. като задграничен филиал на Коминтерна. Именно през този период и по-късно комунистите се съюзяват с престъпници и бандитски формирования. Типичен пример е т.нар. Митьо-Ганева чета, която е съставена от престъпници. Към нея се присъединяват и комунисти, които извършват въоръжени нападения. След атентата в църквата \"Света Неделя\" през 1925 година бандата е разгромена, но имената на участниците в нея фигурират в списъците на героите на БКП. Комунистите активно търсят връзки с бандитски формирования и успяват да ги овладеят политически и идеологически, но основно чрез парите, които идват от Москва. Главен екзекутор на Народната милиция непосредствено след 9 септември 1944 е македонстващият терорист Лев Главинчев. Именно той унищожава по заповед на Титовата УДБА много видни българи от Вардарска Македония и Пиринско. Деветосептемврийските превратаджии освобождават от затворите и въоръжават над 7 000 опасни престъпници за изпълнение на \"мокрите поръчки\" на компартията и на окупаторите. Тази информация идва от сина на Руси Христозов, директор в Народната милиция и един от организаторите на убийствата и отвличанията през есента на 1944 г. В книгата \"Погубената България\" са публикувани и свидетелствата на бившия висш комунистически апаратчик Петър Семерджиев, който по-късно бяга в Израел. В нея са изброени имената на поръчителите, палачите и жертвите на мародерства и убийства на офицери, духовници, предприемачи, заможни земеделци и други \"бивши хора\" в Сливенско. В Хасково са разстреляни командирите и целия офицерски щаб на местния гарнизон, коварно поканен от комунистите за \"побратимяване\" при обявяването на война на Германия. \"Комунизмът се оказа една фанатична и безчовечна религия, по-силна от исляма, чиито последователи престават да мислят, освен чрез фетиша на партията-диктатор, който убива всичко човешко у човека. Тук ние надминахме фашистите. (...) Нашият социализъм се оказа най-жестокият тоталитаризъм върху другомислещите\", свидетелства Стефан Богданов, шеф на контраразузнаването на ДС веднага след 9 септември 1944. По неговите думи, изпратените в НРБ съветски съветници във всеки отдел на ДС са били инициатори на най-жестоките инквизиции върху представители на стария български елит. Партизани, които в мнозинството си са необразовани, стават впоследствие министри, дипломати, директори. \"Една от причините за колапса на социалистическата икономика е, че тя беше изградена именно от ръководители, инженери и технолози с партизанско минало, както и от завършили рабфакове и съветски ВУЗ-ове по съкратената процедура. НРБ бълваше продукция, която дори съветският пазар накрая отказваше да приема\", припомня Вили Лилков. И допълва, че друга важна цел на комунистическия режим е пълното заличаване на спомена за образованите, талантливите, предприемчивите и успели хора от предишната епоха. Точно заради това в изследването \"Погубената България\" са цитирани извънредно много факти, биографии и истории, които илюстрират съдбата и ценностите на погубените. Хората от елитите на Третото българско царство, които не успяват да избягат от НРБ, са изселвани и уволнявани. Отнемат им се всякакви възможности за професионално израстване, лишават ги от пенсии, а на наследниците им е забранено да учат в университетите и да заемат ръководни и по-добре платени длъжности. Накрая им е оставена единствено възможността да изживеят в несгоди края на дните си, вместо да съдействат за модернизацията на България и за облагородяването на нейния човешки капитал. Заклеймените като \"бивши хора\" непрекъснато са под наблюдение - и първи се оказват в концлагери и затвори при всяко усложняване на отношенията между Изтока и Запада, каквато е например антикомунистическата революция в Унгария през 1956 година, заключава проф. Вили Лилков.", "date": "2019.07.10", "title": "Девети септември: Когато ликвидираха елита на България"}
{"url": "https://www.dnevnik.bg/analizi/2019/07/10/3936277_gerb_shte_udari_baltiiata_i_na_mashinnoto_glasuvane/", "text": ". За машинното гласуване и с какви аргументи се отменя от ГЕРБ:  Хората не го използват достатъчно - да, имаме зле обучени комисии, които не насочват избирателите към машините, и липса практически на информационна и образователна кампания за предимствата на този вот  В комбинация 1 и 2 две правят цената на един глас висока - с този аргумент излизат ЦИК и ГЕРБ и искат промяна в закона Отвратително направени секционни протоколи, които изискват сумирането на хартиено и машинно гласуване с всички последствия от това за грешки -   Никога досега не е разглеждана възможността за доставяне на друго поколение машини - оптични скенери например, каквито основно се използват в САЩ, или машини, чрез които гласуваш и генерираш хартиена бюлетина, която пускаш в урната, и междувременно резултатът се отчита машинно  ЦИК нищо не предлага освен отмяната на машинното гласуване - никакви алтернативи Не се обсъжда и възможността за преброителни центрове и броене със скенери - силна мярка срещу контролирания и купен вот. Много по-евтино от наеманите машини и всички организационни неуреди произхождащи досега около тях  Липса на всякакъв дебат - типично за това мнозинство. По същия начин удариха балтията и на субсидиите Никакви идеи как да се вдигне капацитетът на изборната администрация, така че да извършва малко по-сложни задачи - например да попълни коректно протокола от гласуването. Тя продължава да се формира на партиен принцип, изпращат се неподготвени хора да вземат надник в изборния ден. С една дума - липса на капацитет, воля и способност на институциите да въвеждат промени и иновации. ГЕРБ са останали в миналия век. И това е проблем за страната. Описаното е валидно във всяка една област. Без изключение. Посредственост, злонамереност и безгранична неспособност за решаване на управленски задачи.", "date": "2019.07.10", "title": "ГЕРБ ще удари балтията и на машинното гласуване"}
{"url": "https://www.dnevnik.bg/sport/2019/07/10/3936005_ain_cu_cvain_-_drun_25_godini_ot_pobedata_sreshtu/", "text": "Тези незабравими думи на Христо Стоичков се свързват с историческата победа на България срещу Германия на световното първенство по футбол в САЩ '94. На този ден преди 25 години националите печелят с 2:1 и свалят от върха световния шампион. България прави обрат през второто полувреме, след като Лотар Матеус е открил резултата от дузпа. Голове на Христо Стоичков от фаул и на Йордан Лечков с глава в рамките на три минути носят успеха, който изпраща националите на полуфинал на световното. България завършва на четвъртото място в най-силното си представяне във футбола.", "date": "2019.07.10", "title": "Айн, цу цвайн - дрън: 25 години от победата срещу Германия на световното (видео)"}
{"url": "https://www.dnevnik.bg/istorii_na_denia/2019/07/10/3933042_shef_manchev_-_za_restorantite_danucite_i_hranata/", "text": "Всеизвестно е клишето, че човек се храни и с очите. Но тъкмо на тази страна на нещата поставя голям акцент една от най-новите книги за храна на българския пазар \"20 български топ готвачи\". Накратко - традиционни български продукти, приготвени по нетрадиционен начин, поднесени, но и снимани красиво. Книгата е съвместен проект на Българската асоциация на професионалните готвачи, на професионалния фотограф, който в последните години снима предимно храна Илиан Илиев (повече за него четете  тук ), и на двама шеф готвачи - Андрей Стоилов и Иван Манчев. Последният е и издател на книгата чрез издателството си \"Кактус\". Пред \"Дневник\" той казва, че идеята е била на публиката да бъдат представени онези готвачи, които работят на световно ниво, но не са популярни за разлика от свои колеги като самия шеф Манчев. Книгата е насочена към хранят се гурмански, казва Манчев. Добавя, че всеки от включените в нея е показал себе си чрез храната. \"Храната говори за хората\", посочва той. Оценката му е, че на пазара е един много добър продукт. \"Пета книга правя и смятам, че такова четиво остава в сърцето, душата и библиотеката\". Според него по рафтовете трябва да има повече български книги. \"Едно е да готвиш световна кухня като Джейми Оливър и Гордън Рамзи, друго е да правиш кухня, която разбираш и е близка на потребителите\", казва Манчев. Издателството вече подготвя и втора част, за да може да бъдат представени още 20 от най-добрите български готвачи. В динамиката на живота на хората все по-малко време им остава да готвят и затова често се хранят с очите, казва Манчев, докато обсъждаме ефекта от готварските предавания. Допълва, че все пак българите обичат да се събират вкъщи и да готвят и често предпочитат това пред ходенето на ресторант. \"Ние сме доста домошари. Телевизията помага, дава различна гледна точка за това да имат култура хората за продуктите и храната\", посочва той. Казва, че българите са развили културата си към храната, готвенето и продуктите, след като са започнали да пътуват повече. В същото време по това какво поръчват могат да се видят различните поколения.\"Но това е и въпрос на вътрешно усещане, който я поръчва. Тя не е само за наяждане, тя е философия. Дори само по това как човек държи вилица и нож, какво поръчва, как се храни, може да разбереш нататък какво му е мисленето\", казва той. Смята, че все повече хора ходят на ресторант заради храната в него, а не просто за да общуват с другите. \"Затова искаме да покажем топ готвачите. Ресторантът показва на потребителя какво мисли готвачът за менюто, за продуктите, каква е философията му.\" Според него наличието на качествени продукти на даден пазар е въпрос и на култура да бъдат развивани. Смята, че готвачите в България имат \"донякъде\" достъп до висококачествени продукти, но повечето от тях са вносни. но в някои сегменти има сериозен проблем. Има два вида сирене - овче и краве, и два вида кашкавал, а във Франция в частта Евиан само има 600 вида сирене, обобщава Манчев. Посочва и пример с телешкото, което в България е по-скоро говеждо и при което на практика няма никакъв избор на качество и \"на разрез\". За да има култура в потреблението, трябва да има и в производството. Не става дума само за пари, а за философия, казва Манчев. Признава, че за да може на производителите да им излезе цената, те търсят \"масата\" и затова \"90% от продуктите са с палмово масло и имитиращи продукти. Но ниската цена не води до нищо добро след себе си. 65% от здравето на хората се определя от качеството на храната\", подчертава той. Според него друг голям проблем, който имат ресторантьорите в България, са високите данъци в сравнение с техни колеги в развитата част на Европа, честата промяна в законодателството, скъпата издръжка на персонала. \"В момента ресторантьорите са изключително ощетени със \"зверско ДДС\" и високи осигуровки\", заключава той. Днес произвеждаш 200 порции храна, по същия начин можеш да произведеш и 200 чифта обувки. За да имаш добър ресторант с 60-70 места, инвестицията е не по-малко от 600 хил. лв, казва той в подкрепа на тезата си, че трябва да има някакви облекчения за този бизнес. Изрежда в тежестите на ресторантьорите размера на ДДС, на осигуровките, на данък дивидент, данък печалба, високи заплати, за да задържиш персонала, в който си влагал средства и за обучение, различните такси за музиката, която се пуска, и за да отговаря ресторантът на всички законови хигиенни изисквания. Обяснява, че българските ресторантьори работят в конкурентна среда в Европа (\"ЕС много ни помогна, но и много ни ощети\"), но в същото време \"в Германия една салата струва 9 евро, при нас 9 лева, а продуктът е един и същ\". Посочва, че добър готвач за под 2 хил. лв. заплата не може да бъде задържан в България на работа. Не смята, че е нормално да преглътне инвестицията от 60 хил. лв., която прави във вентилация преди години, когато това се изисква, за да се пуши в заведенията за хранене. Малко по-късно това се оказва напълно излишно заради пълната забрана за пушене. \"Сега държавата ще ми върне ли тези пари?!\", пита риторично готвачът-ресторантьор и не скрива горчивината си, че клиентите пак отиват там, където се пуши, нищо че уж пушенето е забранено навсякъде. Манчев казва, че тъй като самият той е преминал професионално през цялата палитра от позиции в ресторанта. \"Аз познавам целия път и давам какво е правилното. Моите сервитьори ги обучавам като мениджъри, а не като носачи. Всеки месец ги изпитвам върху менюто. Сервитьорът е мениджърът на ресторанта\", казва Манчев. Според него проблемът с намирането на персонал конкретно в тази сфера се дължи и на изкривената образователна система, която в България приравнява общото на професионалното образование. Дава пример с Германия, където ако завършиш професионално образование, това и трябва да работиш. \"Тук в бранша завършват 5 хил. деца на година и нито едно не остава в него. В Германия не може да завършиш професионално училище и да кандидатстваш нещо друго – право например\", коментира той. Удивен е, че след като около 35% от заетите в България са в сферата на туризма и толкова са приходите в бюджета от тази сфера, няма никакви облекчения за бизнеса. \"Къде е държавната политика в туризма, аз не я виждам\", посочва той. Смята, че \"качествената аудитория\" се развива с качествен продукт и пита риторично при 300 евро цена на туристически пакет за почивка на чужденци в България, който включва и самолетен билет, какво точно качество се предлага за него. Смята, че хотелиерите, които предлагат ниски цени, сами са \"се вкарали в бездната\", в която никой платежоспособен чужденец няма да дойде, защото не се предлага качество. Според него съществена част от пейзажа в България е обстоятелството, че Изрежда на пръстите на едната си ръка тези, които са били главни готвачи и са собственици и на ресторанти. \"Къде са другите? Няма ги, защото регулацията на държавата е, че един човек трябва да има в ръководството със съответния опит и образование, за да има лиценз за ресторант. В хотелите е същото\", посочва той и коментира, че според него не може да има ресторант човек, който е инженер. Дава пример с фармацевтичния бранш, където не може аптека да е собственост на човек без такова образование. Не всички главни готвачи, които работят на световно ниво, имат свои ресторанти. А може би някои и нямат такива амбиции. Със сигурност всички те са властелини в собствените си кухни, от които излиза храна за всички сетива на клиентите, избрали да се доверят тъкмо на тях.", "date": "2019.07.10", "title": "Шеф Манчев - за ресторантите, данъците и храната"}
{"url": "https://www.dnevnik.bg/evropa/2019/07/10/3934528_bulgarskite_mladeji_-_purvi_v_es_po_tejki_lisheniia/", "text": "България е втора в ЕС по риск от бедност и социално изключване сред младите хора и първа по дял на бременните в тийнейджърска възраст. Освен това е една от страните с най-много младежи, страдащи от затлъстяване. Единствено в Словакия е имало по-малко млади хора между 18 и 24 години в риск от депресия. Това са част от заключенията в доклад на Европейската фондация за подобряване на условията на живот и труд (Eurofound) за неравенствата в достъпа на млади хора до информация и услуги за подкрепа. Данните обхващат периода до 2016 г. - последната с данни, позволяващи сравнителна база за целия Европейски съюз. Депресия, тормоз, недостъпно здравеопазване Според данните 14% от европейците между 18 и 24 години са били в риск от   през посочения период. Най-голям е този риск сред младите хора в Швеция, следвана от Естония, Малта, Холандия и Великобритания. Делът на младите, които страдат от хронична депресия, е по-нисък, но все пак буди сериозна тревога. Данни за 2014 г. показват, че 4% от европейците между 15 и 24 години са попадали в тази категория. Най-много са били в Ирландия (12%), следвана от Финландия (11%), Швеция (10%) и Германия (9%). Рискът от депресия е по-висок в домакинствата с ниски доходи. По-склонни към депресия са момичетата и младите жени (15-24 години). Разпространението на   се увеличава в няколко държави, като най-силно преобладава в балтийските страни и френскоезичната общност в Белгия.  Сред младите в Европа има значителни различия по отношение на  . Например цената, която често трябва да плащат, е проблем за почти три четвърти от хората между 18 и 24 години в Кипър. В Австрия, България, Кипър, Латвия и Великобритания има влошаване по повечето показатели за достъпа между 2011 и 2016 г., докато в Италия и Словакия се наблюдава подобрение. Като цяло в ЕС младите хора с увреждания или хронични заболявания е по-вероятно да свидетелстват за трудности в достъпа до здравеопазване, особено за забавяния, продължителност на чакането и намиране на време за посещение при лекар. В доклада се отбелязва, че макар в много държави членки да се наблюдава икономически растеж, някои млади хора и особено семейства с деца не изглежда да се облагодетелстват от подобряващите се икономически условия. Социални и здравни проблеми на младежите В първата част на доклада се посочват най-честите социални и здравни проблеми пред младите хора между 12 и 24 години, като те са разделени на две групи: 12–17 и 18–24 години. В България младежите между 12 и 24 години за периода 2011-2016 г. са намалели от 18 до около 12 на сто от цялото население. Намаляване се отчита в повечето държави членки, като в абсолютни измерения е най-силно в Полша (2.8 милиона души), следвана от Румъния (1.9 милиона) и Испания (1.3 милиона). Изключенията са Дания и Холандия, където младежите леко са се увеличили, и Австрия, Люксембург, Швеция и Великобритания, където процентът им е останал непроменен. През 2016 г. в ЕС е имало около 39.4 милиона души между 18 и 24 години и 32.7 милиона между 12 и 17. Според Евростат през 2016 г. в ЕС 29% от хората във втората възрастова група са били в  . Сред държавите членки най-голям е процентът им в Румъния (52%) и България (48% при 53% през 2011) и най-малък във Финландия (12%) и Дания (16%). Младежите между 18 и 24, изложени на този риск, са били 31%. Най-много са били в Гърция (50%), Румъния (46%) и Дания (45%), а най-малко в Чехия и Малта (и двете по 17%). В България са били 44% при 49% през 2011. През 2016 г. най-ниското ниво на  се наблюдава в Австрия, Дания, Финландия, Германия, Люксембург и Холандия (и двете възрастови групи във всяка страна с под 5%), а най-висок – в България (39% между 12 и 17 и 35% между 18 и 24). В България е най-голяма разликата между двете групи. Между 2011 и 2016 г.   е намаляло сред хората между 18 и 24 години в ЕС. Най-голямо е подобрението в Кипър и Естония. Освен това през 2016 г. възприятието за социално изключване е било по-ниско от средното за ЕС в страните от Северна и Западна Европа (общо 14). През тази година най-високо е било в България. Според проучване на Евробарометър през 2016 в 20 държави членки повече от половината хора между 16 и 30 години са се чувствали маргинализирани (изключени от икономическия и социалния живот) заради икономическата криза. Най-високи нива са отчетени в Гърция (93%), Португалия (86%), Кипър (81%), Испания (79%) и Хърватия и Италия (и двете по 78%), България (72%). През 2016 г. повечето хора (65%) между 18 и 24 години, ако са се нуждаели от съвет за сериозни проблеми, са търсили подкрепа от близки роднини, не от приятел, съсед или друг близък. Семейната подкрепа е била най-важна в Словакия (87%) и Литва (83%). От друга страна, германските младежи са предпочитали да потърся подкрепа от някой извън семейството (53%). Средно в ЕС едва 1% са казали, че не е имало към кого да се обърнат за съвет, най-често в Чехия (8%). Риск от депресия Данните от 2016 г. показват, че 14% от европейците между 18 и 24 години са били в риск от депресия. Най-много са младите шведи (41%). Следват Естония (27%), Малта (22%), Холандия (21%) и Великобритания (20%). Най-малко са в Словакия (под 1%) и в България (около 6%). Хроничната депресия сред младите е по-слабо разпространена от риска от депресия. Според данни от 2014 г. 4% от хората между 15 и 24 години са страдали от хронична депресия. Най-висок е бил делът им в Ирландия (12%), следвана от Финландия (11%), Швеция (10%) и Германия (9%). Най-нисък е в Румъния, Кипър и Италия. България също е сред страните с най-нисък процент младежи, страдащи от хронична депресия – 1.1%. Младите жени между 15 и 24 години са по-склонни да страдат от депресия, отколкото младите мъже. Най-голяма е разликата между половете в Дания, Германия, Ирландия и Швеция. Само в Кипър, Гърция и Литва има по-голям процент млади мъже с умерени до остри симптоми на депресия. В България жените в тази възрастова категория със симптоми на депресия през 2014 г. са били 3.8%, а мъжете – 0.6%, т.е. разлика от над 6 пъти. Физическа активност Проучването ПИЗА 2015 разглежда честотата на участие в умерени и енергични физически дейности извън училище сред 15-годишните. Младежите в Дания и Полша са участвали в енергични физически дейности извън училище най-често (4.6 и 4.4 дена на седмица съответно). На другия край на класацията са младите хора в Австрия, Франция и Великобритания (по-малко от 3.5 дена на седмица). По отношение на умерения спорт най-активни са били в Дания, Германия, Холандия и Полша (5.6 дена), а на другия полюс са в Гърция, Люксембург, Португалия и Испания (през по-малко от 4.5 дена). В България усилено със спорт са се занимавали младежите от тази група в почти 4 дни в седмицата, а умерено – в около 4.5 дена. Според проучване на Световната здравна организация през 2014 г. 6% от европейците на 15 години са били с наднормено тегло или са страдали от затлъстяване. Най-високи са нивата на затлъстяване в Малта, Гърция, България и Уелс (Великобритания). По-висок е процентът на затлъстелите младежи сред момчетата. Най-големи разлики между двата пола се наблюдават в България (затлъстели или с наднормено тегло са 11% при момичетата и 24% при момчетата), Гърция, Унгария, Италия и Полша. Сериозни хранителни разстройства като анорексия и булимия са по-чести сред младите жени, но все повече момчета и млади мъже са засегнати от тях. Бременност Според данни на Евростат за 2015 г. най-висок процент бременни в тийнейджърска възраст (между 15 и 19 години) се наблюдава в България (3.9%) и Румъния (3.5%) спрямо средното за ЕС 1.1%. Най-нисък е в Холандия, Дания и Швеция. В България и Румъния е висок е процентът на забременяванията на млади жени между 20 и 24 години (почти 7% в България и 7% в Румъния). Бременностите в тийнейджърска възраст са доста над средното за ЕС също в Словакия (2.4%) и Унгария (2.3%). От 2010 г. тези случаи намаляват, но България, Чехия, Унгария, Латвия, Литва и Румъния правят изключение. Интересен е случаят с Великобритания, където през 90-те години се отчиташе най-високият процент бременности преди навършване на 20 години. Между 2000 и 2014 г. този дял намаля наполовина заради редица фактори, включително по-дълго оставане на младите хора в образователната система и по-добър достъп до контрацепция, но също и нова стратегия и медийна кампания за сексуално образование, започнала през 2000 г. Освен това бяха вложени повече пари за справяне с този проблем в по-бедните области, където бе отчетен най-големият спад. Тормоз Според проучвания на Евростат от 2010 и 2014 г. сред деца между 10 и 16 години тормозът е най-често срещан проблем в балтийските държави и сред френскоезичната общност в Белгия. Най-сериозен ръст е отчетен във Великобритания. Рядко се среща в Чехия, Италия и Швеция, а най-значим спад се отбелязва в Румъния. В България има данни само за 2014 г., според които процентът на сблъскалите се с този проблем деца е четвъртият най-висок (15 на сто). В проучването \"Поведение и здраве на деца в училищна възраст\" през 2014 г. е въведен въпрос за кибертормоза. Само 4% от младите хора са заявили, че редовно стават жертва на този вид тормоз. Най-висок е процентът в някои страни от Източна Европа, както и във Великобритания и Ирландия. Макар да има малка разлика между мъже и жени, изключение правят Великобритания и Ирландия, където младите жени са били тормозени по-често. В България и Испания младите мъже по-често са били подложени на този вид тормоз. Бариери пред достъпа до услуги Като основни проблеми пред достъпа до здравни услуги младежите в България между 18 и 24 години посочват – 74% време за чакане (заедно с Румъния трети в ЕС след Малта и Чехия), 65% забавяне с определянето на час за преглед (втори в ЕС след Великобритания и Малта), 48% намиране на време (втори в ЕС след Румъния и Франция, където процентът е равен), 44% цена и 21% разстояние. При сериозен проблем или когато се чувстват депресирани, българите между 18 и 24 години най-често търсят подкрепа от семейството си и на второ място от приятели. Не търсят помощ от специалисти. По отношение на свързаните с наркотици здравни рискове за ромската общност в България се отбелязва, че живее в затворени общности, което значи по-ограничен достъп до информация, водещ до липса на осведоменост. Често самите родители не са образовани за определени здравни рискове, на които може да бъдат изложени младите хора, се казва още в доклада. Според инициативата \"Живот на килограм\" родителите не са осведомени за хранителните разстройства и пренебрегват свързаните с тях симптоми. Също в България специалисти разказват как родителите трудно приемат, че злоупотребата с наркотици е нещо, което може да засегне техните деца. Посочва се, че в страната има недостиг на специализирани услуги, занимаващи се с проблемите на хранителните разстройства и с въпроси, свързани с ЛГБТИ хората. Дори и когато има специализиран център, може да се наблюдава липса на координация с основните услуги заради отсъствие на национални политики и стратегии. Липса на специализирани познания и умения по въпросите за сексуалната ориентация и половата идентичност се наблюдава сред социалния и здравния персонал в България, особено в малките градове. В страната дейностите за превенция на употребата на наркотици обикновено представляват еднократни събития с кратки лекции, които дават недостатъчна подкрепа или може дори да имат обратен ефект, като предизвикат любопитство към наркотиците сред учениците. Предизвикателство е да се намерят места в училищата за по-структурирани програми. Според данни от Европейския център за мониторинг на наркотици и наркомании младите българи между 15 и 24 години са най-уязвими на употребата на наркотици. Най-често използваната дрога е канабис, следвана от екстази, амфетамини и кокаин.", "date": "2019.07.10", "title": "Българските младежи - първи в ЕС по тежки лишения, забременяване и затлъстяване"}
{"url": "https://www.dnevnik.bg/sviat/2019/07/10/3936208_rok_zvezda_sreshtu_komik_-_neobichainoto_izpitanie/", "text": "Облечен в черна тениска, украинският рок музикант Святослав Вакарчук се обръща от сцената към многобройните си фенове и ги пита дали им е дошло до гуша от начина, по който се управлява държавата им. \"Колко от нас искат истинска промяна? На колко от нас им е писнало от старата политика\", изкрещява той, вдигнал високо микрофона, докато възторжената публика го аплодира. 44-годишният фронтмен на групата \"Океан Елзи\" (Океанът на Елза) излага плановете си да се кандидатира на парламентарните избори на 21 юли с платформа, която включва орязване на влиянието на олигарсите, реформа на съдебната система и подпомагане на иноваторите. После рок групата започва изпълнението си. Вакарчук се опитва да се възползва от нарастващото настроение против украинския елит - същото настроение, което издигна телевизионния комик Володимир Зеленски на президентския пост през април с безапелационна изборна победа. Певецът основа собствена партия, наречена \"Голос\" (\"Глас\") през май и е на обиколка в страната преди предсрочните парламентарни избори. Подобно на Зеленски той се представя като различен от традиционните политици и враг на корупцията и ниския жизнен стандарт. Партията на президента Зеленски,  наречена \"Слуга на народа\"  (по заглавието на комедийния телевизионен сериал, в който  той играе въображаем президент ) е на път да спечели юлския вот. Социологическо проучване което го прави потенциален коалиционен партньор, ако Зеленски не успее да спечели мнозинство. И двете страни твърдят, че е преждевременно да се говори за обвързване, но допирните точки са налице. И двамата имат неформален стил и се чувстват удобно в социалните мрежи - Зеленски публикува в \"Инстаграм\" своите кросове и фитнес тренировки, Вакарчук е споделял пози по йога и коремни преси. И двамата избягват нормалните политически етикети ляво-дясно-център и се отличават с относителна липса на политически \"багаж\". И двамата обещават да се придържат към програмата на Международния валутен фонд \"помощ срещу реформи\" - обещания, които ще успокоят инвеститорите. \"За мен МВФ е като антибиотика - не ти харесва, искаш да го спреш възможно най-скоро, но ако имаш истинска бактериална инфекция, го приемаш, защото иначе ще се влошиш\", обясни Вакарчук пред \"Ройтерс\". И двамата твърдят, че искат да продължат сближаването на Украйна със Запада. Вакарчук е доказал своята позиция, организирайки концерти на Площада на независимостта в Киев по време на Майдана - бунта през 2013-2014 г. срещу тогавашния проруски президент на Украйна. Рефренът на една от най-популярните му любовни песни - \"Няма да се предам без борба\", стана лозунг на протестиращите. Според него обещанията, дадени от подкрепяните от Запада политици, които дойдоха на власт след този бунт, остават неизпълнени. Ако страната успее да стане пример за икономически успех, заяви той пред \"Ройтерс\", това ще помогне да се убедят хората в Донбас и Крим, че за тях е по-добре да са част от Украйна. \"Те виждат корупция, липса на справедливост. Ако това се промени, ще бъде много по-лесно да спечелим сърцата и умовете на тези хора\", каза той. Вакарчук завършва концерта си на Площада на свободата в източния град Харков, близо до границата с Русия. По-рано през деня той е говорил пред по-малобройна публика пред паметника на друг украински твворец, поета от 19-и век Тарас Шевченко. \"Наистина ми харесва как говори и промените, които иска да направи\", споделя Роман Каверзин - един от публиката. \"Важното е, че той е известна личност в Украйна и хората го слушат.\"", "date": "2019.07.10", "title": "Рок звезда срещу комик - необичайното изпитание пред Зеленски"}
{"url": "https://www.dnevnik.bg/sviat/2019/07/10/3935743_dumite_na_dachich_kum_borisov_-_kato_v_kafene_i/", "text": "От \"ти, Бойко, не дръж лекции\" до \"това е преходно недоразумение\" са две крайни фрази, които прозвучаха от различни сръбски представители за по-малко от 24 часа след  забележката на сръбския външен министър Ивица Дачич  към българския премиер Бойко Борисов. След като Борисов продължи да коментира темата пред колегата си Ана Бърнабич, а Дачич заяви, че вероятно погрешно е разбрал случая, сръбски анализатори продължиха да коментират - решението му да нападне Борисов се очерта като низ от събития в страна, където парламентарните избори са най-много на 9 месеца разстояние, а резултатите от тях може да са съдбоносни. Напрежението между Дачич и Борисов се обясняваше от София и с факта, че външният министър си е позволил като първи дипломат на страна извън ЕС да  коментира изказванията на европейски политик . Борисов обаче далеч не е единственият на прицел. Той е само част от серията политици, за които от месеци външният министър и президентът Алесандър Вучич си разделят ролите - единият напада, другият се стреми да обединява. \"Дачич е непатриот\" За телевизия N1 политическият анализатор Влатко Секулович каза, че темата за арогантността и на властта, и на опозицията трябва да е на дневен ред - с подобни непристойни действия не се гради доверие, обясни той. Думите на Дачич са класически пример за това, както и че той не \"различава кафенето от Съвета за сигурност на ООН\". Външният министър се държа непристойно, като в кафене, с политик от друга държава с по-висок ранг и изявите му нанасят само вреда, превръщайки го в \"непатриот, който работи, за да нанесе щети на собствения си народ\". Така състоянието на замразен конфликт се прехвърля и към България, а това само насърчава емиграцията от страната и влошава катастрофалната демографска ситуация в Сърбия. \"Ако мисли, че така ще привлече симпатиите на избирателите, той дълбоко греши, създали сме си известно схващане кое е пристойно и кое - не.\" Главният редактор на сп. \"Нови магазин\" Надежда Гаче нарече коментара на Дачич \"дебелашки\" и \"неуместен трик\" - проблем, който и президентът Александър Вучич опита да минимизира. \"Дали мисли, че ще му се вдигне рейтингът, скоро ще има избори за парламент, дали иска чрез това да изпъкне като съществен фактор, това са интерпретации\", предполага тя. Загрявка за изборите Но дали поведението на Дачич е зле пресметнато? Косово, изглежда, ще е най-важна тема на изборите, а икономиката ще е на второ място, казва анализаторът Секулович. Те би трябвало да са през пролетта догодина, но откакто започнаха протестите в Сърбия през зимата, се говори за възможното им изместване. Гаче пък обръща внимание, че покрай тази основна тема в Сърбия идват посланици \"специалисти\" от Русия, САЩ, Китай и Великобритания, които \"добре познават региона\" и като представители на велики сили може да помогнат в ситуация, в която иначе косовският проблем не би се решил, не и без натиск. Обръщението към Борисов бе част от размяна на реплики между Дачич и други политици в региона и на запад. За броени часове около напрежението с Борисов  той се обърна остро към албанския премиер Еди Рама  и употреби неприлична, свързана с физиологични нужди, дума за т.нар. проект \"Велика Албания\" - термин, използван от сръбски управляващи вече няколко десетилетия. Той попита международната общност и защо Косово и Албания може да направят стъпки към обща външна политика, а Сърбия и босненската Република Сръбска биха били порицани от международната общност, ако опитат дори на начален етап да интегрират дипломатическите си мисии. Междувременно, докато Дачич привлича вниманието и работи за мобилизиране на националистически избиратели, Вучич действа по друга линия. Той често прави критични коментари за бъдещето на Косово, призовава към диалог и обединение на фона на спекулации в проправителствени медии от тази пролет - нов опит за сделка с Прищина предстои през есента. За нея  говореше самият Дачич  преди няколко месеца, но под силен обществен натиск оттегли думите си. Министърът, бивш премиер, а днес коалиционен партньор на Сръбската прогресивна партия (СНС) на Вучич, всъщност подкрепя активно стъпките на Вучич към сделка през последните две години. Той  бе човекът, въвел термина \"разграничение\"  с Косово в широка употреба в обществото през 2017 г., оттогава застъпван от самия Вучич, включително когато сделката с косовския му колега Тачи за промяна в границата изглеждаше възможна ( макар и с нееднозначен резултат ) за някои експерти. Това не спира президента да поставя болезнени въпроси. \"За Косово бихме умрели всички, но никой не иска да живее там\", каза той наскоро. Това постига и още една цел. Косово продължава да е тема на дневен ред в обществения живот на Сърбия, въпреки че за напредъка в диалога между двете държави на практика няма какво да се каже от месеци.", "date": "2019.07.10", "title": "Думите на Дачич към Борисов - като \"в кафене\" и \"дебелашки\", но не и случайни"}
{"url": "https://www.dnevnik.bg/sport/2019/07/10/3936389_ludogorec_se_nasochva_kum_purvoto_si_izpitanie_v/", "text": "С гостуване на  \"Ференцварош\"  започва пътят на \"Лудогорец\" към Шампионската лига през тази година. Българският шампион гостува в Будапеща в първата среща от първия квалификационен кръг и ще се надява на добър резултат, който да му даде подходящи изходни позиции преди реванша. Преди двубоя треньорът Стойчо Стоев изрази увереност, че тимът му е напълно готов. \"Бих казал, че отборът е готов, основният фокус през подготовката ни беше мачът с \"Ференцварош\". Наясно съм със състава още отпреди два дни. Използвах тези два дни, за да можем да работим от тактическа гледна точка, да тренираме някои неща и в двете фази на играта\", каза Стоев. Той може да разчита на всички нови попълнения, които бяха привлечени през лятото. \"Лудогорец\" има само една победа в последните си осем гостувания в европейските турнири. Стоев обаче не се притеснява от това и от загубата, която тимът претърпя при последната си среща с унгарски отбор – \"Видеотон\", през миналия сезон. Съперникът \"Ференцварош\" записа осем победи в девет контроли през лятото, като вкара 26 гола и допусна само два. Според треньора на унгарците Серхий Ребров обаче това носи очаквания. \"Това може да ни направи несигурни в първия мач с българите. Всички очакват много от нас, но трябва да останем фокусирани. За мен най-опасният играч на съперника е Марселиньо, но не бива да се фокусираме само над него\", каза Ребров. Мачът между \"Ференцварош\" и \"Лудогорец\" е днес от 21 часа и ще бъде предаван пряко по \"Диема Спорт\".", "date": "2019.07.10", "title": "\"Лудогорец\" се насочва към първото си изпитание в Шампионската лига"}
{"url": "https://www.dnevnik.bg/evropa/2019/07/10/3935585_kak_unijenieto_na_merkel_se_prevurna_v_triumf_za_makron/", "text": "Рядкост е някой лидер да излезе ликуващ от ожесточена тридневна международна среща. Но френският президент Еманюел Макрон не можа да скрие задоволството си след маратона от разговори на лидерите на ЕС миналата седмица, разказва \"Файненшъл таймс\". Петдесет часа преговори, включително продължила цяла нощ сесия, на държавните и правителствени ръководители на страните членки  доведоха до сделка  за номинирането на екип политици, които да ръководят институциите на съюза през следващите години. \"Споразумението е плодът на дълбоко френско-германско разбирателство и на нашата способност да работим с всички европейски партньори\", подчерта френският лидер. \"Решението значи, че ние не разделяме Европа – нито политически, нито географски\", добави той. Тридесет часа по-рано картината изглеждаше напълно различно. Тогава видимо ядосаният Макрон разкритикува \"разделенията\" и \"скрития дневен ред\", които правели невъзможно взимането на решения в блока. \"Даваме вид на една Европа, която е несериозна\", подчерта президентът. \"Беше хаос\", разказва дипломат за опитите на недоспалите лидери на този етап да намерят решение за пакета номинации. \"Ставаше все по-лошо с всеки изминал час\". Друг източник описва сцената като \"лудост\". Тогава, за всеобщо облекчение, разговорите  бяха отложени  за вторник сутрин. Това бе третият опит на ЕС да посочи нови ръководители на Европейската комисия, Европейската централна банка и Европейския съвет, както и ръководител на дипломацията на ЕС. Изглеждаше като невъзможен за нареждане пъзел, но на следващата вечер  сделката бе сключена . Лидерите се съгласиха, че  Урсула фон дер Лайен , германският министър на отбраната, трябва да оглави ЕК. Французойката  Кристин Лагард  бе номинирана за ръководител на ЕЦБ. Белгийският премиер  Шарл Мишел  ще е председател на Европейския съвет, което значи, че ще ръководи срещите на лидерите на ЕС. Испанецът  Жозеп Борел  бе посочен за върховен представител за външната политика и политиката за сигурност. Всички можеха да претендират за поне частична победа. Досегашният председател на Европейския съвет Доналд Туск обяви, че \"си заслужаваше да се чака за подобен резултат\". За много други обаче той изглеждаше като типичната задкулисна договорка, която да служи на интересите на стария европейски режим. Франция и Германия си поделиха двата най-важни поста. Победата бе разделена между трите основни политически семейства – консерватори, социалисти и либерали, и между  държавите от Западна Европа . Изживелите възход Зелени и евроскептици не взеха нищо. Дясноцентристката Европейска народна партия запази 15-годишната си хватка върху председателството на комисията. Но макар че резултатът, изглежда, запазва статуквото, процесът - \"сблъсък между дипломатическа Европа и политическа Европа\" по думите на Сузи Денисън от Европейския съвет за външна политика – разкри силните скрити тенденции към промяна. Той показа свиването на властта на германския канцлер Ангела Меркел, която попадна под критиките на собствените си колеги в дясноцентристката ЕНП, както и разрушителния потенциал на източноевропейските правителства. Стана ясна и сложността на взимането на решения в 28-членния ЕС,  чийто парламент е по-фрагментиран и непредсказуем , след като за пръв път от 40 години дясноцентристкият и лявоцентристкият блок загубиха комбинираното си мнозинство. Имаше разделение и по въпроса за системата с водещите кандидати, за която настояваха Европейският парламент и някои държави членки, особено Берлин, като начин съюзът да стане по-демократичен. \"Опитаха със системата с водещия кандидат. Не проработи. Опитаха да намерят нов начин. Това бе старият начин\", коментира Даниела Шварцер от Германския съвет за външни отношения, според която \"това отразява фрагментацията и политическите разделения в ЕС\". Проваленият план Меркел и Макрон пристигнаха в Брюксел в неделя (30 юни) с общ план. На среща по-рано през юни германският канцлер не успя да подсигури победата на водещия кандидат на ЕНП Манфред Вебер за наследник на Жан-Клод Юнкер. Неговата кандидатура се сблъска със стена от съпротива, особено от страна на Макрон. Следващият план бе радикално различен и бе подготвен от лидерите на Франция и Германия и техните колеги от Холандия и Испания в кулоарите на срещата на Г-20 в Осака през уикенда – Вебер може да стане председател на европарламента, а Франс Тимерманс, бившият холандски външен министър и водещ кандидат на лявоцентристите, да поеме ЕК. От гледна точка на Меркел този подход щеше да облагодетелства коалиционните й партньори в Германия, социалдемократите, както и да удовлетвори собствената й партия, намирайки важен пост за Вебер. Малко след като пристигна в Брюксел, Меркел разбра, че собственото й политическо семейство смята сделката за поражение. Бурна среща на лидерите на ЕНП в неделя подготви сцената за това, което последва, след като лидерите се възпротивиха срещу плана, смятан от тях за противоречащ на интересите на ЕНП. Бойко Борисов пристигна на срещата, казвайки: \"Меркел е председател на Християндемократическия съюз. Не на ЕНП.\" Тимерманс срещна неумолима съпротива и от Вишеградската четворка (Полша, Чехия, Словакия и Унгария). Холандецът води битки с правителствата във Варшава и Будапеща в досегашната си роля на зам.-председател на ЕК, натоварен със защитата на върховенството на закона. Не желаейки да се откаже от пакет, който се надяваше да я предпази от политически щети у дома, Меркел проведе последни отчаяни разговори с други лидери на ЕНП рано в понеделник, които обаче не доведоха до пробив, макар един дипломат да разказа за \"извиване на ръце\". Така се стигна до хаотичните разговори, продължили, докато Туск прекъсна срещата на върха. Победа или не съвсем След като във вторник сделката бе постигната, Варшава и Будапеща се хвалеха за провала на кандидатурата на Тимерманс. Реално обаче те завършиха битката с номинацията на Фон дер Лайен – центрист, подкрепяща гей браковете, която може да се окаже по-твърда към отстъплението от демокрацията на изток в сравнение с предшественика си. Нито един голям пост не бе даден на региона. Според дипломат това е засилило впечатлението, че правителствата от Централна и Източна Европа, чиито интереси често се различават, могат да са добри в рушенето, но не толкова в изграждането. Меркел се озова в изключителната ситуация да трябва да се въздържи от гласуване, защото нейните съюзници социалдемократи в Берлин бяха бесни, че се е отказала от системата с водещия кандидат. Всички останали лидери подкрепиха сделката. Някога Меркел бе най-висшата в ЕНП, но този път се изправи пред открит бунт. А у дома сделката може да даде на социалдемократите повод да напуснат коалицията, което ще сложи край на кариерата й. Развитието на събитията разкри и намаляващата сила на ЕНП, която през изминалите две и половина години държеше ЕК, съвета и Европейския парламент. Договорката бе удар и по Европейския парламент и поддръжниците на системата с водещите кандидати. Назначението на Фон дер Лайен  обаче изисква одобрението на евродепутатите  следващата седмица. Решението може да е оспорвано, което значи, че Фон дер Лайен ще трябва да позволи на евродепутатите в известна степен да оформят програмата й, за да спечели одобрението им. Макрон очевидно бе победителят на седмицата. Фон дер Лайен е проевропейски настроена, отворена е за френските идеи за отбрана и икономическа интеграция. Президентът освен това настани Шарл Мишел, един от най-близките си съюзници, начело на Европейския съвет. И може да разчита на Лагард в ЕЦБ, че ще направи необходимото, за да защити еврозоната. В лагера на ЕНП Унижение. Такова, каквото Ангела Меркел не е преживявала никога през всичките си години като канцлер на Германия. Така \"Политико\" описва  провала на плана  на Меркел Тимерманс да оглави еврокомисията вместо кандидата на ЕНП Вебер. Никой в групата не я защити. Имаше оплаквания, че сделката се налага без каквито и да било консултации, разказва изданието. \"Нито една намеса в нейна полза. Хората бяха много ядосани\", коментира високопоставен член на ЕНП. По думите му Меркел е пристигнала, \"мислейки си, че това ще едно малко събиране и че споразумението от Осака ще бъде подкрепено\". Вместо това \"всички казаха \"не\". Беше невъзможно\". \"Меркел бе силно изненадана от липсата на съгласие\", добавя източникът. Огънят се разпали още повече от идеята Мария Габриел, слабо познат бивш евродепутат от България и еврокомисар в продължение на няколко години,  да бъде издигната  за първи дипломат на блока. \"Мария Габриел?\", каза високопоставеният член на ЕНП, а гласът му още трепереше от гняв и недоумение няколко часа по-късно. \"Това бе повратна точка.\" Съпротивата бе толкова яростна, че Меркел напусна по-рано срещата на ЕНП и се насочи към сградата на Европейския съвет, за да разговаря с председателя Доналд Туск, Макрон и други как да продължат. Членовете на ЕНП продължиха да кипят от гняв след напускането й. Социалистите и либералите скоро обединиха сили, за да дадат ясно да се разбере, че няма да подкрепят Вебер за приемник на Юнкер. Консерваторите обаче не отстъпваха нито за позицията, нито за това, че Вебер е човекът, който трябва да я заеме. Туск и екипът му помолиха Меркел да реши проблема, който пречеше да се постигне напредък. Вебер често бе критикуван, че му липсва управленски опит. Десетилетия наред председателският пост в ЕК отиваше за бивш премиер или бивш министър. Преди ЕНП можеше и да успее да наложи някой с неговия профил, но не и този път, коментира \"Политико\". Някои лидери казаха на Меркел, че ЕНП трябва да избира. Групата би могла да получи позицията, но не и Вебер, или би могла да се бори за бавареца и да се озове в дълга битка, която е вероятно да изгуби. Прекъсването на срещата в понеделник по обед според Макрон бе ужасно необходимо. \"Химията на тези срещи – умората води понякога до напрежение, което се случи тази сутрин. В тези случаи трябва да умеем мъдро да кажем - нека си починем няколко часа\", допълни президентът. Според него някои от участниците в разговорите не са успели да разберат последиците от скорошните евроизбори – ясно послание към ЕНП, включително и към германските консерватори, които дълго време задаваха тона на европейската сцена.", "date": "2019.07.10", "title": "Как унижението на Меркел се превърна в триумф за Макрон"}
{"url": "https://www.dnevnik.bg/evropa/2019/07/10/3936390_franciia_e_na_put_da_zadulji_socialnite_mreji_burzo_da/", "text": "Френските депутати гласуваха вчера с голямо мнозинство за създаването на по-строги закони срещу езика на омразата в интернет, съобщи ДПА. Следвайки стъпките на Германия, законопроектът изисква от социалните мрежи да премахват насаждащи омраза публикации до 24 часа след като им бъде подаден сигнал. Общо 434 членове на френското Национално събрание гласуваха в подкрепа на мярката, а 33 бяха против. Това е гласуване на първо четене, през есента текстът ще бъде разгледан от Сената, преди да бъде приет окончателно, отбелязва \"Франс прес\". От октомври 2017 г. уебсайтовете в Германия трябва да премахват постове, които очевидно съдържат реч на омразата, до 24 часа и до една седмица в случаи, където не е толкова очевидно, за да избегнат глоби за милиони евро. Френският президент Еманюел Макрон неотдавна приветства законопроекта като ефикасен, но срещу него има и критики. Активисти, борещи се за свобода на словото, предупреждават, че законът може да подтикне уебсайтовете от предпазливост да трият пораждащи полемика публикации, без те да съдържат език на омразата. Френският законопроект изисква от уебсайтовете да си сътрудничат със съдилища. За целта ще бъде създадена и специална прокуратура. Ако компаниите не откликнат на жалби на сигнали на потребители, могат да бъдат глобени с до 4 процента от приходите си в световен мащаб. Сред противниците на мярката са депутатите от крайнолявата партия \"Непокорна Франция\" и от крайнодясната \"Национален сбор\".", "date": "2019.07.10", "title": "Франция е на път да задължи социалните мрежи бързо да премахват реч на омраза"}
{"url": "https://www.dnevnik.bg/biznes/2019/07/10/3936395_zainteresovanite_ot_po-visokite_ceni_na_toka_bili/", "text": "Моето убеждение е, че кръгът на заинтересовани лица от по-високите цени на тока, изглежда, е по-голям, отколкото си мислим, каза днес пред \"Нова телевизия\" заместник-председателят на Асоциацията на индустриалния капитал в България Румен Радев. Според него проблемът вече не е само с електроцентралите на Христо Ковачки. Според Радев държавата не успява да се справи трайно с проблема. Той уточнява, че високите цени се дължат не на физически, а на търговски дефицит. \"Истините много пъти се прикриват от полуистини или недоизречени истини. В максимална степен, особено енергоинтензивният бизнес, се стреми да сключва двустранни договори по възможност директно с производител. Само че, за да стигнете до такъв контракт, трябва да имате сложени количества и на пазара. В случая, при положение че има ограничени капацитети, това е проблем\", обясни още Радев. Неговото мнение е, че има смисъл от пускането на нова платформа, която да пренарежда и приоритизира начините на доставка. Вчера министърът на енергетиката  Теменужка Петкова обяви , че се проучва възможността на българската независима електроенергийна борса да бъде създадена нова платформа, предназначена за търговия с ел. енергия по отношение на големите индустриални консуматори.", "date": "2019.07.10", "title": "Заинтересованите от по-високите цени на тока били повече, отколкото си мислим"}
{"url": "https://www.dnevnik.bg/na_put/2019/07/10/3936258_zashto_upotrebata_na_bezjichen_internet_v_hotelite/", "text": "Безплатният безжичен интернет в хотелите е чудесна опция за вършене на малко работа, за преглеждане на социални мрежи или просто за убиване на време – но може да е много по-опасен, отколкото обикновеният потребител предполага. Мрежите на хотелите съдържат много информация за много хора и са лесни за хакване – това показва разследване на \"Блумбърг\", цитирано от в. \"Гардиън\". То показва как екип  \"бели хакери\"  са открили уязвимите места на системите на големи хотелски вериги. Те са успели да намерят информация за транзакции с кредитни карти за години назад в десетки хотели – и ако не бяха били добронамерени, тя би могла бързо да бъде продадена на черния пазар. Хотелиерският бизнес разчита на това гостите да се чувстват добре дошли и да отгатва нуждите им. В наши дни всеки очаква да има достъп до интернет, пише \"Гардиън\", при това без сложни пароли и методи за достъп – на много места паролата е просто номерът на стаята. От гледна  точка на един хакер  обаче това е чудесна възможност, която дава достъп до важна лична информация. Директорът по киберсигурност Raytheon IIS Марк Орландо съветва клиентите си да не използват личните си устройства, докато пътуват, или да се свързват с мрежата чрез  виртуална частна мрежа (VPN). Такъв пробив е направен през 2018 г. във веригата хотели Starwood, собственост на Marriott International – откраднати са данните за престоя на 383 млн. души, 5 млн. номера на паспорти и 9 млн. банкови карти. От Marriott твърдят, че те не са се появили на черния пазар, но това може да е знак, че кражбата е извършена от чуждо правителство. Така данните могат да бъдат използвани, за да се получи още информация за политици или бизнесмени.", "date": "2019.07.10", "title": "Защо употребата на безжичен интернет в хотелите може да не е добра идея"}
{"url": "https://www.dnevnik.bg/intervju/2019/07/10/3933908_petia_kokudeva_koiato_ni_prashta_pozdravi_ot_siniata/", "text": "Петя Кокудева отдавна е познато име от рафтовете на книжарниците и детските библиотеки. В началото със стиховете от \"Лулу\", а после и с още римувани \"Малки същества\" и \"Питанки\". Неотдавна тя и нейната вярна спътничка на страниците, илюстраторката Ромина Беневенти създадоха и симпатягите от две части \"Лупо и Тумба\", които отскоро остроумничат вече и на немски език. Сега Петя е на път (дейност, която извършва с нескрито удоволствие) да напусне за известно време раздела \"Детска литература\" и официално да се пренесе на рафтовете на пътешествениците с \"Поздрави от синята палатка\". Книгата, която по традиция за писателката ще бъде в каталога на издателство \"Жанет 45\", не е класически пътепис. Тя представя 95 от най-ценните й срещи със света, но не под формата на пространен пътепис, а като калейдоскоп от кратки, фрагментарни истории с много личен поглед към разнолики места и култури. Някои от тях са същински трилъри, други са разговори със забележителен човек, трети са документален разказ - от вулкан, кафене или оризище, четвърти - фрагмент от философията на далечна култура... \"Поздрави от синята палатка\" представя като в някаква компресирана версия какво най-ценно може да извлече човек, пътувайки от Скандинавия, Прибалтика и Русия през Азия и Нова Зеландия до Африка и САЩ, минавайки през домовете на велики писатели и на обикновени хора. Тези 95 истории и 145 фотографии от 5 континента и 25 страни разказват за богове с плетени шапки, за страховити затвори, за хумористични републики и свободни слонове, за пустинни дяволи и далечни ледници и показват как едно пътешествието би било нищо без мимолетните срещи. Защо определя книгата си като дебют за възрастни, каква е разликата да пишеш за по-големи читатели, кое прави палатката толкова специално скривалище, откъде и как праща поздрави и защо обича да носи черпак на срещите си с читателите, \"Дневник\" разговаря с Петя Кокудева, докато \"Поздрави от синята палатка\" вече пътува към книжарниците. - В \"Поздрави от синята палатка\" повечето герои са възрастни. И, някак естествено, срещите ми с тях са гравитирали около живота, вълненията и тревогите на възрастния. Има история за имам, който променя вярата си; за непреклонността на една 90-годишна шведка; за късната любов между двама норвежци, които се откриват с обява във вестника; за камбоджански затвор, в който са загинали хиляди. - Езикът и сложността, фините нюанси, с които можеш да боравиш.  - Класическата пътеписна форма обикновено е хронологичен, по-цялостен разказ, който изобилства от много детайли и следва посока на пътуването - в стил, сутринта тръгнахме натам, после стана това. В моята книга съм се старала към обратното - да оставя само най-същественото за мен, да оголя максимално разказа от подробности и отклонения. Това са мимолетни, стегнати, на места дори ударни истории от света. Няма я пищно-описателната, разточителна атмосфера на пътеписа. Моята редакторка - Надежда Радулова - сполучливо определя книгата като напомняща за сфумато. Техника в живописта, при която се наслагват много отделни полупрозрачни пластове, за да се получи дълбочина.  - Шалте, надуваем дюшек, челник, спален чувал, дебели чорапи и плътна пижама. Както казват шведите: Няма лошо време, има неподходящо облечени хора.  - Усещането за несигурност. За това, че си хем скрит, хем уязвим. Уязвим от диви животни, от слънце, дъжд и вятър, от насекоми, от бури и случайни минувачи Това е един прекрасен баланс на ръба - да привикнеш, да се сприятелиш с усещането за дискомфорт, че дори за латентна опасност. Животът на палатка те принуждава да си по-смел и по-малко суетен.  - Заради чувството на озадачение и удивление - и от грозното, и от красивото. Заради момента, в който си казваш: Наистина ли индонезийците танцуват с очи? Наистина ли японците живеят на по 20 квадрата? Територията на изненадата е територия на откривателството, на движението, на полезното объркване, което те преподрежда. Много често пътуването влиза и в пряк конфликт с теб самия - непонятното и чуждото те отблъскват, неразбираеми са. Но пък това разширява обема на вдишването.  - Така, че да имам досег с местните и автентичния им живот. Затова не спим в хотели и хостели. Предимно на квартира. Ако не владеем общ език, ползваме технологиите, за да се разберем. Понякога дори избираме квартири или Airbnb място според това дали домакинът владее английски, за да можем да си общуваме. Това е много важно за мен - иначе, без местните, ти просто преминаваш през някаква държава и виждаш туристическата фасада, не реалността. Но ще е нечестно да скрия, че може да е доста уморително - общуването невинаги е плавна и лесна работа, но пък си струва.  - Не купувам и не взимам нищо предметно от местата, където съм била. Първо, защото тежи, а човек само с раница на гърба не може да си позволи да мъкне. Второ, защото не изпитвам никаква потребност от предмети - спомените ми са записани малко след моментите, когато съм ги изживяла - това е уловило естествения им дух и моето специфично състояние тогава. И трето, защото предпочитам да си давам парите за нещо мимолетно и неуловимо. Нещо, което няма да се повтори и дори няма да си спомням ясно, но то така или иначе ще се е утаило в психиката и тялото ми. По свой незабележим, но категоричен начин ще е станало част от мен. И точно това, че не мога да го пипна, дефинирам и видя, е най-хубавото на цялата работа! - С една новозеландска червеношийка, която упорито ми кацаше по главата (там животните не се боят от хората). С два свободни слона - Шеприл и Шалот, в Камбоджа. С професора по танци от Индонезия - Сал. С Мито Косей, японец, оцелял при атомното бедствие в Хирошима За всички тях се разправя в книгата.  - Аз не умея да пиша дълго. Когато нещо започне да става твърде обемисто, се пробужда тревога у мен, че съм го увъртяла, преобяснила, излишно декорирала, затрупала същественото. И почвам да го изравям и пречиствам наново. В училище пишех много дълги, витиевати изречения и сама не си ги разбирах. После започнах да уча журналистика и помня как ми зачертаваха цели пасажи. Предполагам, че е и въпрос на школа в този смисъл.  - Да, всеки път се готвя конкретно за случая. А и не обичам много да повтарям нещата, които правя с деца, защото се навлиза в рутина и на теб самия ти тръгва по инерция. А като нямаш собствено вълнение и дори малко притеснение, е по-трудно да си естествен и искрен, по-трудно ще запалиш децата.  Иначе всички предмети, които нося, са нещо като символни обяснения. С черпака например демонстрирам, че писателите са готвачи - те гребват различни съставки от реалността и ги забъркват в нещо ново, свое.  - Документалните \"герои\" - челник, дъждобран, палатка, бинокъл, музика от различни места. Една седалка от кола - единственото, което ни остана от старото туинго, с което пътувахме. Ако не бях кьопава кулинарка, можеше да приготвя и плодови палачинки, каквито правят във Виетнам. Следващата дата за среща с нея е 11 август в рамките на фестивала \"Кино за пътешественици\" в София, а след това на 17 август в Бургас. Откъс от книгата очаквайте и в рубриката \"Четиво\" на \"Дневник\".", "date": "2019.07.10", "title": "Петя Кокудева, която праща \"Поздрави от синята палатка\""}
{"url": "https://www.dnevnik.bg/evropa/2019/07/10/3936391_boris_djonsun_obiavi_brekzit_bez_otlagane_za_vupros_na/", "text": "Борис Джонсън и Джереми Хънт, съперници за британския премиерски пост, влязоха снощи в словесен сблъсък кой заслужава по-голямо доверие, че  ще изведе успешно  Великобритания от Европейския съюз. Това стана на телевизионни дебати, организирани само две седмици преди единият от двамата да спечели поста, предаде \"Ройтерс\". Джонсън  има значителна преднина  в надпреварата за приемник на Тереза Мей начело на Консервативната партия и правителството. В хода на дебатите и от двамата няколко пъти беше поискано да докажат, че ще изведат Великобритания от ЕС  на 31 октомври  и ще защитят бизнеса от Брекзит без сделка. Джонсън, бивш кмет на Лондон, заяви, че излизането на Великобритания от евросъюза в срок, със или без споразумение за развода, е въпрос на \"победа или смърт\", отбелязва \"Асошиейтед прес\", цитирана от БТА. Хънт каза, че е готов да отложи за кратко напускането, за да спечели одобрение за споразумение по условията за напускане, каквото според много икономисти е необходимо, за да се предотврати хаос в транспорта и доставката на вносни стоки. Джонсън нарече наследилия го на поста външен министър Хънт пораженец, а Хънт обвини Джонсън, че определя \"фалшив срок\", за да удовлетвори амбицията си да бъде следващият премиер на Великобритания. Той попита Джонсън дали би подал оставка, ако не успее да изпълни обещанието си да спази крайния срок за Брекзит 31 октомври - въпрос, на който Джонсън отказа да отговори директно и вместо това заяви: \"Не искам да давам на ЕС перспективата, че може да насърчат оставката ми, като откажат да се съгласят със сделка.\" \"Тъй като Борис никога не отговаря на въпроси, ние нямаме абсолютно никаква идея как би изглеждало неговото управление\", отвърна Хънт. \"Не \"победа или смърт\", а дали Борис е на (\"Даунинг стрийт\") номер 10 е важното, нали\", подчерта още той. По време на дебата Джонсън повдигна въпроси за ангажираността на Хънт за излизане на 31 октомври, докато Хънт разкритикува Джонсън, че не разчита на нищо повече от оптимизъм да спечели сделка. Около 160 хил. членове на Консервативната партия имат право да гласуват за партиен лидер на мястото на Тереза Мей. Бюлетините за вота вече са разпратени и мнозина вероятно вече са гласували, което означава, че снощните дебати са закъснели и ефектът им може да е ограничен, дори представянето на Хънт да е било убедително. Името на победителя ще бъде огласено на 23 юли. Според членове на екипа на Джонсън той би бил в риск само ако допусне голяма грешка, което предвид смеха и аплодисментите сред зрителите в студиото по време на дебата той избегна, коментира \"Ройтерс\", като отбелязва, че той е сгрешил годината, говорейки за датата на референдума за Брекзит. Много поддръжници на консерваторите казват, че най-важният аргумент е кой може да изведе Великобритания от ЕС до 31 октомври със или без сделка. Нещото, което действително разграничи двамата претенденти, бе отказът на Джонсън да изключи възможността да разпусне парламента, за да успее да прокара Брекзит без сделка. Хънт каза, че не би прибегнал до такъв ход. На въпрос какво уважават у опонента си Джонсън отговори: \"В продължение на много години работих много добре с Джереми. Възхищавам се на способността му да сменя мнението си\" - намек за подкрепата на Хънт за кампанията за оставането в ЕС на референдума за Брекзит през 2016. Външният министър отвърна саркастично: \"Задавате му въпрос, той се усмихва и забравяте какъв беше въпросът ви. Това е брилянтно качество за политик, но може би не и за премиер.\" И двамата кандидати изразиха мнение, че Великобритания може да се справи с Брекзит без сделка, ако е \"подготвена\", отбелязва \"Дойче веле\".", "date": "2019.07.10", "title": "Борис Джонсън обяви Брекзит без отлагане за въпрос на \"победа или смърт\""}
{"url": "https://www.dnevnik.bg/politika/2019/07/10/3936405_sled_razsledvane_za_danuchno_prestuplenie_deputatut_ot/", "text": "Народният представител от \"БСП за България\" Георги Михайлов се е отказал от имунитета си, след като на 1 юли главният прокурор Сотир Цацаров сезира повторно Народното събрание с искане за даване на разрешение да започне наказателно преследване заради данъчно престъпление. Това съобщи в парламента днес председателят му Цвета Караянчева. На 8 ноември м.г. Цацаров внесе в Народното събрание искане за снемане имунитета на Михайлов за безстопанственост и сключване на неизгодни сделки в качеството му на изпълнителен директор на СБАЛХ ЕАД, припомнят от прокуратурата. Ден по-късно Михайлов даде съгласието си срещу него да започне разследване. На 13 ноември м.г. Софийската градска прокуратура образува наказателно производство за престъпления, извършени от Михайлов, а на 22 ноември главният прокурор възложи разследването да се проведе от Националната следствена служба. На 26 юни тази година под ръководството на Софийската градска прокуратура, следовател от Националната следствена служба е привлякъл като обвиняем народния представител Георги Михайлов за безстопанственост. Наложена му е мярка \"парична гаранция\" в размер на 15 000 лв. Обвиненията срещу Михайлов са за това, че в периода 31 юли 2015 г. - 18 април 2017 г. в София като длъжностно лице - изпълнителен директор на Специализираната болница за активно лечение на хематологични заболявания, не е положил достатъчно грижи за ръководенето, управлението, стопанисването и запазването на повереното му имущество и за възложената му работа, от което са последвали значителни щети. Болницата била ощетена с 164 106 лв., като престъплението е в особено големи размери и представлява особено тежък случай. Въпреки задълженията си за законосъобразното управление на финансите по Закона за финансово управление и контрол в публичния сектор и Закона за лечебните заведения Михайлов е извършил парични плащания без правно основание в полза на дружеството \"Екофарм\" ЕООД в общ размер на 164 106 лв. Плащанията са извършени въз основа на две фактури, издадени след изтичане срока на договора с \"Екофарм\" ЕООД. Разследването продължава и се събират доказателства и за други престъпления. До момента са събрани доказателства и за извършено от Георги Михайлов данъчно престъпление. Те са дали основание на наблюдаващия прокурор при СГП да приеме, че са достатъчни, и на депутата е повдигнато обвинение и за това.", "date": "2019.07.10", "title": "След разследване за данъчно престъпление депутатът от БСП Георги Михайлов се е отказал от имунитета си"}
{"url": "https://www.dnevnik.bg/evropa/2019/07/10/3936403_es_shte_vzeme_predvid_tavan_na_vuzrastta_pri/", "text": "Страните от ЕС ще имат предвид таван на възрастта, когато решават кой ще бъде техният кандидат за наследник на Кристин Лагард начело на Международния валутен фонд (МВФ), съобщи вчера на пресконференция финландският финансов министър Мика Линтиля, цитиран от \"Ройтерс\" и БТА. Изявлението противоречи на информации в медиите, в които се споменава 71-годишният сегашен президент на Европейската централна банка Марио Драги като евентуален кандидат за ръководител на МВФ. Изискванията на МВФ са кандидатите за поста управляващ директор на институцията да бъдат на възраст под 65 години. Мика Линтиля каза още в Брюксел, че финансовите министри на страните от ЕС са единодушни, че трябва да бъде представен общ европейски кандидат за ръководител на МВФ, предаде \"Франс прес\". Съветът на ЕС на равнище министри на икономиката и финансите официално препоръча досегашният управляващ директор на МВФ  Кристин Лагард  да бъде назначена на поста  президент на ЕЦБ  за периода 2019 -2024 година. Това се посочва в разпространеното комюнике в края на вчерашното заседание на Съвета на ЕС. През последните дни името на главния изпълнителен директор на Световната банка Кристалина Георгиева (на 65 години)  бе споменато  сред възможните кандидати. Сред другите евентуални претенденти са холандецът и бивш председател на Еврогрупата Йерун Дейселблум (на 53 години) и бившият финландски премиер Александър Стуб (на 51 години).", "date": "2019.07.10", "title": "ЕС ще вземе предвид таван на възрастта при решението за кандидата си за шеф на МВФ"}
{"url": "https://www.dnevnik.bg/biznes/turizam/2019/07/10/3936413_koncesioner_na_plaj_shte_bude_globen_zashtoto/", "text": "Концесионерът на плажа в Черноморец ще бъде глобен, тъй като е предлагал чадър и шезлонг само в комплект, съобщи днес по Би Ти Ви председателят на Комисията за защита на потребителите Димитър Маргаритов. Той допълни, че е недопустимо клиентите да бъдат принуждавани да си вземат нещо, което е извън техните потребности. В същото време проверка на Би Ти Ви установи, че  обявените от Николина Ангелкова цени  за шезлонг и чадър от 36 стотинки за плажа \"Нестинарка\" край Царево не се спазват. Реално летовниците плащат по 5 лв. за всеки артикул. Експерти в Министерството на туризма обясниха, че за открити нарушения на плаж \"Нестинарка\" е издаден констативен протокол. За неизпълнение на подписания договор за концесия ще бъде наложена неустойка в размер на 5% от годишната концесионна такса, което е около 5 хил. лв. При второ нарушение договорът ще бъде прекратен. През седмицата Николина Ангелкова обясни, че в момента цената на чадъра и шезлонгите формира 40% от оценката при определяне на концесионери на плажове. Същата тежест има концесионното възнаграждение, а 205 се падат на обещаните инвестиции. В началото на летния сезон  от Министерството на туризма обявиха , че по-старите договори за концесия на плажове няма ограничение на максималната цена за чадър и шезлонг и затова ценообразуването при тази услуга не се контролира. През миналата седмица  министерството обяви , че е започнало ревизия на старите контракти. Също пред Би Ти Ви Румен Драганов от Института за оценки и анализи в туризма обяви, че летният сезон не е пред провал. Той посочи, че негативната кампания срещу туризма в страната не се отразява в чужбина. Драганов обяви министъра на туризма Николина Ангелкова в некомпетентност. Според него тя изобщо не търси контакт с бранша.", "date": "2019.07.10", "title": "Концесионер на плаж ще бъде глобен, защото предлагал чадър и шезлонги само в комплект"}
{"url": "https://www.dnevnik.bg/sviat/2019/07/10/3936414_trump_niama_pravo_da_blokira_kritici_v_tuitur_reshi/", "text": "Президентът на САЩ Доналд Тръмп няма право да спира достъпа на критици до акаунта си в \"Туитър\", постанови днес федерален апелативен съд, предаде агенция \"Ройтерс\". Тричленен състав на апелативен съд от Втори федерален съдебен окръг, заседаващ в Манхатън, единодушно реши, че Първата поправка в конституцията забранява на Тръмп да използва \"блокиращата\" функция в \"Туитър\", за да ограничава достъпа до своя иначе публичен акаунт. В мотивите за решението съдията Барингтън Паркър пише, че Първата поправка не позволява на \"публично длъжностно лице, която използва акаунт в социална медия за всякакви официални цели, да изключва от онлайн диалог лица с различно мнение, защото те изразяват възгледи, с които длъжностното лице не е съгласно\".  Днешното решение потвърждава решението на федерален окръжен съд в Манхатън от май 2018 г. Тогава министерството на правосъдието назова присъдата \"фундаментално недоразумение\", като обясни, че Тръмп използва \"Туитър\", за да разпространява своите възгледи, а не като платформа за публична дискусия.  Доналд Тръмп е превърнал своя акаунт @RealDonaldTrump в централна част на своето президентство. В него той прокламира своя дневен ред, обявява политики и напада критици. Той има 61.8 милиона последователи. / БТА", "date": "2019.07.10", "title": "Тръмп няма право да блокира критици в \"Туитър\", реши апелативен съд"}
{"url": "https://www.dnevnik.bg/evropa/2019/07/10/3936415_evrokomisiiata_globi_proizvoditelia_na_helou_kiti/", "text": "Европейската комисия глоби вчера японската компанията \"Санрио\" (Sanrio), която стои зад популярната марка \"Хелоу Кити\" (Hello Kitty), с 6.2 милиона евро (6.9 милиона долара) за ограничаване на продажбите на единния европейски пазар, предаде ДПА. \"Санрио\" прави дизайна, лицензира, произвежда и продава продукти с котката Хелоу Кити и други популярни герои като Май мелъди, Литъл туин старс, Керопи и Чококет, отбелязва Европейската комисия. Компанията притежава авторските права за героите Мистър мен и Литъл мис. Продуктите с всички тези герои са най-разнообразни - от чаши, чанти, книжарски материали до играчки, като всички са защитени като търговска марка и интелектуална собственост. Комисията започна разследването срещу лицензирането и дистрибуцията на продукти на \"Санрио\" през 2017 година. Тя установи, че \"Санрио\" е наложила преки и непреки ограничения, забрани или обезкуражаващи практики на търговци с цел да не продават стоките на компанията в други страни от ЕС, различни от страната на търговеца, което противоречи на правилата на единния европейски пазар. Вчерашното решение потвърждава, че търговците, които продават лицензирани продукти, не могат да бъдат възпрепятствани при продажбата на продукти в различни страни, посочва в съобщението еврокомисарят по конкуренцията Маргрете Вестагер. Потребителите, без значение дали купуват чаша с Хелоу Кити или играчка Чококет, сега могат напълно да се възползват от основното преимущество на единния пазар - да пазаруват в Европа възможно най-изгодно, допълни тя. През март компанията за спортни стоки \"Найки\" (Nike) бе глобена по същата причина с 12.5 милиона евро, а срещу \"Юнивърсъл студиос\" (Universal Studios) все още се води разследване пак по подобни проблеми. /БТА", "date": "2019.07.10", "title": "Еврокомисията глоби производителя на \"Хелоу Кити\""}
{"url": "https://www.dnevnik.bg/sviat/2019/07/10/3936427_miliarder_finansiral_kampaniia_za_impichimunt_na_trump/", "text": "Американският милиардер Том Стайър, финансирал кампания в подкрепа на идеята да се задвижи процедура по импийчмънт срещу Доналд Тръмп, обяви днес, че се включва в надпреварата в Демократическата партия за президентските избори през 2020 г., съобщи агенция \"Франс прес\". \"Американците се чувстват силно разочаровани и наранени от начина, по който се отнасят към тях влиятелните елити във Вашингтон\", заяви във видео 62-годишният Стайър. \"Трябва да сложим край на контрола на големите компании върху нашата политика\", добави той. Стайър инвестира много в организацията \" Нужда от импийчмънт \", бореща се за задвижването на процедура за отстраняване на Тръмп от президентския пост. Макар да си позволи да похарчи милиони долари от собственото си богатство за кампанията си, късното му включване в първичните избори е сериозен недостатък. Той пропусна  първите дебати в края на юни  и вероятно няма да може да отговори на критериите за следващите, предвидени в края на юли. Те са комбинация от популярност в изследванията на общественото мнение и броя на отделните дарители, отбеляза АФП. Със Стайър кандидатите демократи стават 24. / БТА", "date": "2019.07.10", "title": "Милиардер, финансирал кампания за импичймънт на Тръмп, се кандидатира за президент"}
{"url": "https://www.dnevnik.bg/evropa/2019/07/10/3936423_litovskiiat_premier_se_otkaza_ot_obeshtanieto_si_da/", "text": "Литовският премиер Саулюс Сквернелис заяви вчера, че ще остане на поста, въпреки че обеща да подаде оставка след поражението си на президентските избори през май, съобщи \"Ройтерс\". Сквернелис, бивш полицейски шеф, който оглави предизборната кампания на Литовския съюз на селяните и зелените през 2016 г., се кандидатира за президент през май, но не стигна до втория тур. Той каза по време на кампанията, че ще подаде оставка като премиер, ако не спечели изборите, и потвърди в изборната нощ, че ще се оттегли. \"Решението (за оставката) бе чисто емоционално, може би не трябваше да го казвам точно тогава, в нощта на изборите\", каза премиерът пред журналисти във Вилнюс след среща с новоизбрания президент Гитанас Науседа. \"Ако имаше други политически сили, (желаещи) да създадат нова коалиция и ново правителство, щеше да е по-лесно за мен, но днес ситуацията е такава, че с 1.5 години до общите избори никой не иска да поеме отговорността\", допълни той. Сквернелис се класира трети на първия тур на президентските избори, като на балотаж отидоха Ингрида Шимоните, бивш финансов министър, и Гитанас Науседа, икономист,  който спечели изборите . Следващата седмица правителството на Сквернелис е изправено пред вот на доверие в парламента, провокиран от встъпването в длъжност на Науседа на 12 юли. /БТА", "date": "2019.07.10", "title": "Литовският премиер се отказа от обещанието си да подаде оставка"}
{"url": "https://www.dnevnik.bg/razvlechenie/2019/07/10/3936421_djei_zi_vliza_v_biznesa_s_marihuana/", "text": "Милиардерът Джей Зи навлиза в бързо разрастващия се бизнес с канабис, поемайки ролята на стратег в калифорнийската компания Caliva, съобщава \"Ройтерс\". Частната компания Caliva, основана в Сан Хосе през 2015 г., обяви във вторник, че Джей Зи е станал част от дългосрочно партньорство, в което той ще се фокусира върху обхвата и творческата насока на марката. Рапърът, чиято формална длъжност в Caliva ще е главен стратег на марката, ще продължи и усилията си в услуга на социалната справедливост, като увеличи професионалните обучения на бивши затворници и насърчи качеството и справедливостта в развитието на законното производство на марихуана, се казва още в изявлението на компанията. \"Искаме да създадем нещо удивително, да се забавляваме, докато го правим, да сторим добро и да привлечем още хора по пътя\", коментира рапърът в свое съобщение. По-рано тази година Джей Зи помогна за учредяването на организация за криминална справедливост на име Reform Alliance, чиято цел е да извади 1 млн. американци от затворите и от условни присъди в следващите пет години. 49-годишният Джей Зи, който е женен за R&B изпълнителката Бионсе, бе обявен от списание \"Форбс\" през юни за първия хип-хоп артист, превърнал се в милиардер благодарение на инвестициите си в облекло, шампанско, услугата за превоз Uber и собствената си развлекателна компания Roc Nation. Той е най-новата знаменитост, която влиза в бизнеса с марихуана, след като употребата й бе легализирана в 11 американски щата, сред които и Калифорния. Рапърът Снуп Дог има собствена марка на име Leafs by Snoop, а през 2016 г. актрисата Упи Голдбърг създаде линия от медикаменти с марихуана, които облекчават менструални болки.", "date": "2019.07.10", "title": "Джей Зи влиза в бизнеса с марихуана"}
{"url": "https://www.dnevnik.bg/politika/2019/07/10/3936444_obedineni_patrioti_detroniraha_volen_siderov_ot/", "text": "Лидерът на \"Атака\" Волен Сидеров от вчера не е председател на парламентарната група на \"Обединени патриоти\". Решението е взето на заседание на парламентарната група във вторник вечерта, на което не са са присъствали депутати от \"Атака\" и самият Сидеров. Групата на малкия партньор в управляващата коалиция ще се управлява от съпредседатели - Валентин Касабов (НФСБ) и Искрен Веселинов (ВМРО). Заместник-председатели вече са Милен Михов (ВМРО) и Борис Ячев (НФСБ). Юлиан Ангелов (ВМРО) и Христиан Митев (НФСБ) ще са секретари. Решението на парламентарната група е внесено в деловодството на парламента. То беше прочетено от председателя на парламента Цвета Караянчевa едва към 10:30. \"Атака\" имат 7 народни представители от 27 в парламентарната група. Според източници от ВМРО лидерът на НФСБ Валери Симеонов е бил против. Сидеров не е свиквал заседание на групата от месеци. Въпреки това депутатите от НСФБ и ВМРО се събират всеки вторник за да обсъждат седмичната програма на парламента. Традиционно депутатите от \"Атака\" не присъстват на тях, тъй като всеки път \"имали по-важна работа\". \"И двете други партии имат желание да ме отстранят. Тези неща се решават на коалиционен съвет, те имат мнозинство и няма значение\",  заяви Сидеров преди месец  по БиТиВи. В края на май  стана известно, че ВМ РО иска да свали лидера на \"Атака\" Волен Сидеров  от поста му на председател на парламентарната група на \"Обединени патриоти\". Третият коалиционен партньор Валери Симеонов, лидер на НСФБ, преди няколко месеца  свали доверието си от Сидеров  като председател на парламентарната група. ВМРО тогава потушиха скандала. Сидеров обича да изтъква, че коалицията е факт благодарение на него. \"Симеонов много се колебаеше, а Каракачанов трябва да ми е благодарен, че е на този пост и постига такива успехи\", каза той на 5 юни. След като в \"Атака\" разбраха за отстраняването на Сидеров Десислав Чуколов заяви, че  НФСБ и ВМРО застрашават управлението на страната.", "date": "2019.07.10", "title": "\"Обединени патриоти\" детронираха Волен Сидеров от председателския пост на групата"}
{"url": "https://www.dnevnik.bg/evropa/2019/07/10/3936441_sus_zakonova_popravka_britanskiiat_parlament_opitva_da/", "text": "Долната камара на британския парламент одобри \"на косъм\" законова поправка с цел да се опита да попречи на Брекзит без сделка, предаде \"Ройтерс\". Борис Джонсън, фаворитът за нов лидер на управляващата Консервативна партия и следващ премиер на Великобритания,  иска страната да напусне Европейския съюз на 31 октомври  със или без споразумение. Това предизвика спекулации, че Джонсън може да разпусне парламента, за да попречи на депутатите, мнозинството от които са против Брекзит без сделка, да провалят неговия  план за излизане от ЕС на всяка цена . Вчера Камарата на общините одобри само с един глас повече - 294 срещу 293 - законова поправка, задължаваща министрите да докладват на всеки две седмици пред парламента за напредъка към възстановяването на регионалното правителство в провинция Северна Ирландия. Това може да затрудни евентуален опит за разпускане на парламента, за да бъде попречено на депутатите да спрат Брекзит без сделка, въпреки че допълнителни мерки, които на практика биха блокирали излизането на Великобритания от ЕС без споразумение, бяха отхвърлени. Вносителят на поправката, депутатът консерватор Доминик Грийв, призна преди гласуването, че целта му е именно да не допусне разпускане на парламента, което би позволило Брекзит без сделка. Противниците на излизането на Великобритания от ЕС смятат, че ако парламентът заседава, те могат да намерят начин да блокират Брекзит без сделка, за който има опасения, че би имал тежки последици за британската икономика - петата в света - и нейните търговски партньори. /БТА", "date": "2019.07.10", "title": "Със законова поправка британският парламент опитва да попречи на Брекзит без сделка"}
{"url": "https://www.dnevnik.bg/gradska_sreda/2019/07/10/3936292_obshtinata_shte_ulesni_dostupa_na_hora_s_uvrejdaniia/", "text": "Мерки за по-лесен достъп на хора с увреждания до четири парка в София разгледа общинската комисия по околна среда. Те са включени в доклад на Албена Атанасова, зам.-кмет по социалните дейности, като част от изпълнението на Стратегията за достъпна градска среда за всички хора на територията на Столичната община. В Западния парк се изграждат рампи и приспособени санитарни помещения – автоматизирана тоалетна за хора с увреждания. Проектът се финансира по оперативна програма \"Региони в растеж\" и е в процес на изпълнение. В парк \"Въртопо\" в район \"Младост\" вече е изграден и действа асансьор, който осигурява достъп от улицата до главната алея. В момента се извършват тестове на асансьорната уредба преди пускането й в експлоатация. В парк \"Заимов\" са планирани да се поставят тактилна настилка от двете страни на стълбите и на рампата, както и междинен двоен парапет за хора с увреждания. Предвижда се монтиране на паркова мебел и съоръжения за достъпна среда за деца с увреждания. В парка ще бъде поставена и автоматизирана тоалетна с две кабинки – едната за хора с увреждания. В строящия се все още парк \"Възраждане\" всички предвидени мерки за достъпна градска среда вече са изпълнени според доклада на зам.-кмета Атанасова. Подобрения и в училищни сгради За 2019 г. по програмата за достъпна градска среда са предвидени подобрения в училищни сгради. В професионалната гимназия по хранително-вкусови технологии \"Проф. Георги Павлов\" в район \"Илинден\" вече е монтиран асансьор. На всеки етаж е изградена тоалетна за хора с увреждания, а в цялата сграда са осигурени достъпни маршрути за колички. Предстоят подобрения в сградите на следните училища: в 104 ОУ \"Захари Стоянов\" ще се изградят нова столова и кухня, а в 30 СУ \"Братя Миладинови\" ще се възстанови физкултурният салон, а след това и басейнът на училището. В 28 СУ ще се подмени етернитова сграда в двора на училището, а в 100 ОУ на ул.\"Иван Йосифов\" №68 ще се изградят физкултурен салон и нова кухня. Тези планирани за 2019 г. мерки за достъпна градска среда трябва да бъдат одобрени на сесия на Столичния общински съвет и да започне реализацията им.", "date": "2019.07.10", "title": "Общината ще улесни достъпа на хора с увреждания до четири парка в София"}
{"url": "https://www.dnevnik.bg/zelen/2019/07/10/3936401_parlamentut_othvurli_vetoto_na_prezidenta_vurhu/", "text": "Парламентът отхвърли  ветото на президента Румен Радев върху ограниченията и санкциите за т.нар. диво къмпингуване . За повторното приемане на  измененията  в Закона за устройството на черноморското крайбрежие гласуваха 143 народни представители от ГЕРБ, \"Обединени патриоти\", ДПС и \"Воля\", 66 депутати от \"БСП за България\" бяха против, а един социалист се въздържа. С промените се забранява разполагането на плажни принадлежности като палатки, чадъри, кърпи и шезлонги върху пясъчните дюни и къмпингуване в места, които не са специално определени за целта. За нарушаване на първото ограничение ще се налагат глоби в размер от 500 до 1000 лв., а за второто - от 1000 до 3000 лв. Според управляващите санкциите ще влязат в сила година след приемането на наредба, която предстои да се изготви. В мотивите си за ветото Румен Радев посочва, че ограниченията са значителни в сравнение със сегашния ред, както и че законът въвежда строги санкции, а не определя местата за къмпингуване. Срещу въвеждането на ограничения има и протести. От БСП призоваха ветото да бъде подкрепено, а след дебат да се въведат правила и ограничения за къмпингуване в Закона за туризма, за да важат и за палатки в гората. Социалистите настояват още за изработване на стандарти за къмпинги и др. Според ГЕРБ обаче ограниченията трябва да са в Закона за устройството на черноморското крайбрежие, а целта им била регулация, за да не стане дивото къмпингуване дивашко.", "date": "2019.07.10", "title": "Парламентът отхвърли ветото на президента върху ограниченията за къмпингуването"}
{"url": "https://www.dnevnik.bg/sport/2019/07/10/3936459_prandi_nacionalniiat_otbor_ne_e_za_tezi_s_poznatite/", "text": "В националния отбор трябва да играят най-подготвените волейболисти, а не тези с най-разпознаваеми имена. Това заяви селекционерът Силвано Пранди в началото на подготовката за най-важния турнир за сезона - квалификацията за олимпийските игри. Първата група от състезатели започна тренировките си, а тези, които получиха по-дълга почивка, ще се присъединят след четири дни. Извън групата за квалификацията  останаха Георги и Валентин Братоеви, Николай Учиков и Николай Николов . \"Направих това, което би направил всеки треньор, а именно извикването на състезатели, които ще помогнат за преследването на определена цел. Отборът не зависи от най-известните играчи. Съвсем нормално е, когато са повикани нови хора, те да бъдат за сметка на други. Не смятам, че някои от играчите трябва да са обидени. Отборът е семейство, в което всеки може да попадне. Състезателите, които в момента са тук, са готови да дадат всичко от себе си както в спортно-технически план, така и във волеви. Искам да има хомогенна група, която да е отдадена на общата кауза\", каза Пранди пред БНТ. Квалификацията е от 9 до 11 август във Варна. Съперници на България са Бразилия, Пуерто Рико и Египет, а според селекционера \"селесао\" е фаворит. \"Трябва да съчетаем силните страни в играта, да подчертаем силните страни, които имаме, и да прикрием слабостите ни. Вярвам, че ентусиазмът ни ще ни позволи да сме в най-добра форма\", добави той.", "date": "2019.07.10", "title": "Пранди: Националният отбор не е за тези с познатите имена, а за най-подготвените"}
{"url": "https://www.dnevnik.bg/biznes/2019/07/10/3936464_kabinetut_otpusna_37_mln_lv_za_spraviane_s/", "text": "Правителството отпусна 3.7 млн. лв. за справяне с разпространението на африканска чума по свинете. Това съобщи премиерът Бойко Борисов в началото на днешното правителствено заседание. Точката мина първа в дневния ред. \"Две години успяхме да се спасим от този бич, но сега и с идването на румънските туристи сме изправени пред опасност\", заяви министър-председателят в присъствието на медиите. Той припомни, че вчера са открити нови 6 огнища на африканска чума като и в шестте села са организирани пунктове за дезинфекция със съдействието на МВР. Те са в селата Брест, Милковица, Долни Вит, Драгаш войвода, Санадиново, Бацова махала – област Плевен. \"Заразяването става лесно и бързо, няма ваксина. Пролетно-летният сезон е пикът. Единственият начин е физическо унищожаване на дивите прасета и прасета тип заден двор, както и контрол върху стоките от съседни държави - 1100 огнища има в Румъния\", коментира министър-председателят. И семействата ще получат обезщетение Междувременно вчера управителният съвет на фонд \"Земеделие\" отдели 30 000 лв. по схема \"de minimis\", които да се разпределят между семейства, отглеждащи свине за собствени нужди, чиито животни са унищожени от заболяването през тази година. Средствата ще се предоставят на собствениците на унищожени животни в трикилометровата предпазна зона. За целта Българската агенция за безопасност на храните ще изготвят списък. Предстои да бъдат изготвени указания и да се определят срокове за заявления. Да не се внася храна от Румъния Ако заразата не бъде овладяна, загубите за икономиката могат да достигнат 2 млрд. лв., коментира днес пред Би ти Ви председателят на БАБХ Дамян Илиев. По думите му заразата се пренася от Румъния от диви прасета, а в дворовете на хората стига чрез ловците. Друг начин е чрез храна, внасяна от райони в Румъния с огнища на чума от хора, \"ходили да си купуват кебапчета\", защото в месото вирусът стои три-четири месеца. Африканската чума е силно заразно вирусно заболяване при свинете. Някои щамове на вируса предизвикват тежко протичане на болестния процес с висока смъртност. Наредбите на БАБХ предвиждат при установено заболяване незабавно да се въведе трикилометрова защитна зона около инфектирания обект и 10-километрова надзорна зона. Нови мерки срещу заразата от днес - по 50 лв. за дива свиня, по 100 лв. за вълк Спешни мерки за надзор и предотвратяване на разпространението на Африканска чума по свинете на територията на страната нареди днес мнистъра на земеделието, храните и горите Десислава Танева. Ежедневно постоянно наблюдение ще има в 2-километровата зона (зона А) около установените огнища. Ще го извършват по график от държавните горски, ловни и учебни стопанства и всички ловни сдружения и други юридически лица, на които е учредено право на ползване в горски територии и извършват горска и ловно-стопанска дейност. През ден ще се наблюдават териториите в 20-километровата зона (зона Б) около огнищата, а за всички останали ловностопански райони на Северна България и по границите със Сърбия и Турция – веднъж седмично. Наблюдаващите ще търсят умрели диви свине или живи, но с нетипично поведение. Ще се проведат информационно-образователни курсове за ловните дружини и държавните горски и ловни стопанства. За всяка отстреляна при подборен лов дива свиня или намерен труп на дива свиня и подадени проби за изследвания в лаборатория ще се плащат по 50 лв. Ще се плащат и по 10 лева за всяка отстреляна лисица или чакал, а също и по 100 лева за отстрелян вълк, които се считат за преносители на заразата.", "date": "2019.07.10", "title": "Кабинетът отпусна 3.7 млн. лв. за справяне с африканската чума по свинете (допълнена)"}
{"url": "https://www.dnevnik.bg/politika/2019/07/10/3936469_dps_ne_podkrepia_gerb_za_otmianata_na_mashinnoto/", "text": "Депутатите от ДПС не са заявявали подкрепа за  отмяната на машинното гласуване на местни и парламентарни избори , както съобщиха във вторник представители на ГЕРБ. Това обявиха пред \"Дневник\" депутати от движението. Днес правната комисия в парламента трябва да разгледа на първо четене спешни поправки в Изборния кодекс, чиито вносители са депутати от ГЕРБ, \"Обединени патриоти\" и \"Воля\". С предложенията се предвижда отмяна на инициираните от ДПС разпоредби в законодателството, според които на местните избори тази есен трябва да има възможност за гласуване с машини в поне 6 хиляди секции в страната, а на следващите парламентарни избори да се гласува единствено и само с машини. Мотив за внесените промени е  анализ на Централната избирателна комисия (ЦИК) , в който се посочва, че машинният вот е скъп и към него няма интерес, но пък се създава организационен хаос при отчитането на резултатите. Изводите са направени след европейските избори на 26 май т.г., когато в 3 хиляди секции в страната с машини гласуваха около 160 хиляди избиратели. Според различните изчисления  един машинен глас струва между 56 и 59 лева . Според депутат от ДПС анализът на избирателната комисия е бил обсъден на работна група в правната комисия в парламента, където представители на управляващите са изразили мнение, че тъй като на местни избори има много избирателни районни, ще настане организационен хаос и невъзможност за отчитане на резултатите от вота за кметове и общински съветници, ако машинното гласуване остане. Представители на движението са обявили готовност да мислят върху вариант за \"спасяване\" на местния вот, но според тях не е задължително това да става чрез отмяна на машинното гласуване, а има други решения, като например създаване на орган за сертификация на машините. Депутатите от \"БСП за България\" също не подкрепят отмяната на машинния вот на местните избори, тъй като според тях той гарантира, че няма да се правят манипулации с резултатите. Според социалистите предложените от управляващите промени в Изборния кодекс са  началото на края на демокрацията . Дори БСП и ДПС да гласуват против, ГЕРБ, \"Обединени патриоти\" и \"Воля\" имат достатъчно гласове, за да отменят машинното гласуване.", "date": "2019.07.10", "title": "ДПС не подкрепя ГЕРБ за отмяната на машинното гласуване"}
{"url": "https://www.dnevnik.bg/politika/2019/07/10/3936492_obedineni_patrioti_bila_stabilna_koaliciia_ako_ne_se/", "text": "Засега да. Коалицията е сигурна, стабилна, ако разбира се, нещо друго не се случи.\" Това каза новоизбраният съпредседетел на парламентарната група \"Обединени патриоти\" Валентин Касабов (НФСБ), попитан дали коалицията е стабилна, след като  лидерът на \"Атака\" Волен Сидеров бе отстранен от председателското място на парламентарната група . В \"Атака\" обаче не са на мнение, че коалицията е стабилна. Десислав Чуколов заяви, че НФСБ и ВМРО застрашават управлението на страната. \"Това не е само отстраняване на Волен Сидеров от председателския пост в групата на \"Обединени патриоти\". Това е нарушение на коалиционното споразумение, което има между НФСБ, \"Атака\" и ВМРО, което подписахме в началото на 2017 г. Там са записани ясно много важни неща, които регулират как да функционира парламентарната група и как да се разпределят вицепремиери и кой ръководи парламентарната група\", заяви заместник-председателят на \"Атака\" Десислав Чуколов, който до вчера беше в ръководството на парламентарната група. Той смята, че с отстраняването на Сидеров се нарушава и голямото коалиционно споразумение с ГЕРБ, под което стоят подписите на лидерите на четирите партии. Чуколов не отговори на въпрос дали \"Атака\" ще напуснат парламентарната група, а каза, че ще се съберат и ще решат какво да правят. Чуколов добави, че коалицията е факт благодарение на усилията на Волен Сидеров. Според ВМРО няма нарушение на коалиционното споразумение, защото в него не е записано коя партия кой пост получава, а освен това споразумението е нарушавано много пъти от \"Атака\". \"Или някой не е чел коалиционното споразумение, или не е чел правилника на групата. Между парламентарната група на \"Обединени патриоти\" и коалиционното споразумение има разлика. Едното определя взаимоотношенията между трите партии, правилникът на парламентарната група определя редица правила, по които тя да работи, ако работи. Тъй като досега тя не работеше, практически трябва да се приеме като акт на оздравяване на коалиционните отношения тази промяна на ръководството, което досега не е събирало групата на заседания\", каза лидерът на НФСБ Валери Симеонов. Промените в ръководството на групата на \"Обединени патриоти\" бяха направени с цел подобряване на организационния живот на групата, каза другият новоизбран съпредседетел на \"патриотите\" в парламента, Искрен Веселинов (ВМРО). Той добави, че на редовно събрание на групата е обсъден факт, че от месеци наред парламентарната група няма реален организационен живот. От думите му се разбра, че Волен Сидеров е уведомен за решението на групата \"на база прочетеното съобщение в пленарна зала\". Веселинов припомни, че представителите на \"Атака\" систематично бойкотират заседанията на парламентарната група \"и бламират нейната работа\". Промените в ръководството на парламентарната група на \"Обединени патриоти\" са формални, каза и Валери Симеонов.", "date": "2019.07.10", "title": "\"Обединени патриоти\" била стабилна коалиция, \"ако не се случи нещо друго\""}
{"url": "https://www.dnevnik.bg/biznes/2019/07/10/3936508_durjavata_vuzlaga_prouchvane_kolko_i_kude_sa_turistite/", "text": "Министерството на туризма обяви обществена поръчка за маркетингово проучване на деветте туристически региона в страната на стойност 420 хил. лв. без ДДС. За поръчката днес пише вестник  \"Сега\". Министър Николина Ангелкова тези дни вече обяви, че международната консултантска компания \"Ърнст и Янг\" е готова с проучване и разработени модели за подкрепа на организирания туризъм, чрез който да бъде увеличен притокът на туристи в България. Сега се оказва, че страната се нуждае и от проучване на туристическия поток в отделните региони и анализи и прогнози за туристическото им развитие, както следва от публикацията за поръчката.  Със сумата от 429 166 лв. без ДДС участникът трябва да изпълни три дейности: - да извърши маркетингови изследвания и да проучи туристическия поток във всеки от деветте района, както и да извърши анализи и прогнози за туристическото им развитие, - да разработи маркетингови стратегии за деветте района и един общ комуникационен план с приложения за всеки район, - да разработи критерии за подбор на специализирани борси, изложения и туристически събития и бизнес-срещи, както и форуми, в които да участват малките и средните предприятия в туризма и туристическите сдружения. Поръчката не се разделя на обособени позиции, за да има сравнимост на данните, а целият договор да се управлява оптимално, се вижда от документацията. Основно изискване към участниците е през последните три години да са изпълнили поне три услуги със сходен предмет и обем. Оферти се подават до 9 август, а срокът на изпълнението - май 2021 г. Районите, които ще се проучват, са Дунавски, Старопланински, Софийски, Тракийски, Долината на розите, Рило-Пирински, Родопски, Варненски черноморски и Бургаски черноморски. Парите са от европрограмата \"Повишаване на капацитета на малките и средните предприятия в сектор Туризъм чрез оказване на подкрепа за създаване и функциониране на организации за управление на туристическите райони\" на оперативната програма \"Иновации и конкурентоспособност\".", "date": "2019.07.10", "title": "Държавата ще плати 420 хил. лв., за да разбере колко и къде са туристите"}
{"url": "https://www.dnevnik.bg/sport/2019/07/10/3936507_serena_uiliams_zashto_kogato_jenite_pokajat_strast_sa/", "text": "Серена Уилямс е на 12-ия си полуфинал на \"Уимбълдън\" и се наслаждава на партньорството си с Анди Мъри в турнира за смесени двойки, но привлече внимание и с друго - с мнението си за отношението към жените в спорта. Американката не разбира защо, когато жените проявят страст, това се приема с неразбиране. Изказването ѝ пред списанието Harper's Bazaar беше публикувано в разгара на \"Уимбълдън\". Американката обясни, че датата е била уточнена още преди месец. \"Защо, когато жените покажат страст, им се слага етикет, че са емоционални, луди или нерационални, а когато мъжете го правят, те се приемат за силни\", заяви носителката на 23 титли от Големия шлем. Думите ѝ са в контекста на  скандала, поставил петно върху финала на US Open срещу Наоми Осака , когато Уилямс се ядоса на съдията Карлос Рамос. Американката каза, че ѝ се е наложило след инцидента да посещава терапевт. Тя продължава да  смята, че е жертва на сексизъм . Въпреки това се е извинила на Осака за поведението си, с което помрачи историческата първа голяма титла на съперничката си. \"Толкова често, когато мъжете се опълчат на съдиите, получават усмивки или дори смях от реферите, все едно си разказват вицове. Не искам да не бъда наказвана. Искам да получавам същото отношение като всички останали. Започнах да посещавам терапевт. Търсех отговори и въпреки че усещах, че имам напредък, все още не бях готова да хвана ракетата\", заяви Уилямс.", "date": "2019.07.10", "title": "Серена Уилямс: Защо, когато жените покажат страст, са определяни за луди"}
{"url": "https://www.dnevnik.bg/bulgaria/2019/07/10/3936518_promeni_shte_se_napraviat_po_dva_ot_pette_uchebnika_po/", "text": "Три от петте учебника по история за 10 клас могат да бъдат утвърдени, при другите два може би ще се направят допълнителни промени - това каза министърът на образованието и науката Красимир Вълчев след края на днешното заседание на Министерския съвет, съобщи агенция \"Фокус\". Учебниците се преработват заради периода на комунизъм, представен без акцент върху мрачните страни на режима. Той отбеляза, че образованието \"не е само предоставяне на знания, но и възпитание и създаване на отношения и нагласи към света\". \"Духът на програмата по история за периода 1944-1989 г. е такъв, че тя трябва да създаде отношение към базовите характеристики на режима, който е бил тогава\", каза още Вълчев. По думите му учебниците звучат много различно като дух и отношение към периода и обясни, че в момента се работи по  възникналата обществена полемика по въпроса . \"Ангажирали сме учени и историци основно от БАН, които не са участвали в процедурата досега, да направят допълнителна дискусия и да намерят най-добрите текстове\", коментира Вълчев. Миналата седмица той изказа мнението, че  т рябва да се промени процедурата по одобряване на учебниците . ", "date": "2019.07.10", "title": "Заради частта за комунизма промени ще се направят в два от петте учебника по история"}
{"url": "https://www.dnevnik.bg/bulgaria/2019/07/10/3936526_do_12_juli_se_podavat_zaiavleniia_za_durjavni/", "text": "От 1 до 12 юли е срокът за подаване на заявления за полагане на държавни зрелостни изпити (ДЗИ) в сесия август-септември, съобщи пресцентърът на министерството на образованието. Заявленията се регистрират в софтуерния продукт и информацията се изпраща до регионалните комисии за организиране и провеждане на ДЗИ. Списъците с допуснатите зрелостници ще бъдат готови до 22 август 2019 г., а издаването на служебните бележки за допускане до изпитите е до 23 август. Изпитът по български език и литература ще се проведе на 28 август 2019 г., вторият задължителен държавен зрелостен изпит по предмет по избор - на 29 август, а държавните зрелостни изпити по желание ще се проведат в периода 30 август - 4 септември. На зрелостните изпити се ползва химикалка с черен цвят. ДЗИ продължават 4 астрономически часа. Матурите по български език, по чужд език и всички обществени науки се състоят от 3 модула. Времето за работа по първия модул е 60 минути. Вторият също е 60 минути, а третият - 120. Учениците със специални образователни потребности работят в отделни зали и имат два допълнителни часа за работа. За математика и природни науки модулите са 2. Първият е от 90 минути, а вторият - 150 минути. Зрелостникът няма право да си тръгне до 60 минути след началото на първия модул. Веднъж напуснал, не може да се връща. Крайният срок за обявяване на резултатите е 10 септември 2019 г.", "date": "2019.07.10", "title": "До 12 юли се подават заявления за държавни зрелостни изпити"}
{"url": "https://www.dnevnik.bg/zdrave/2019/07/10/3936532_sud_postanovi_che_otkazano_lechenie_na_dete_v_chujbina/", "text": "Пловдивският административен съд е преценил, че отказът да се осигури лечение на дете в чужбина е дискриминация, и е присъдил обезщетение на родителите,  съобщи \"Капитал\" . Детето е било на годинка и половина, когато през 2008 година е диатностицирано с остра лимфобластна левкемия. Починало е през септември 2012 г. Осъдените институции са Министерството на здравеопазването и Националната здравноосигурителна каса в качеството й на правоприемник на Център \"Фонд за лечение на деца\", който от своя страна е частичен правоприемник на Център \"Фонд за трансплантация\". Те ще трябва солидарно за изплатят по 50 000 лв. обезщетение на всеки от родителите заедно със законната лихва за последните шест години от април 2013 г., когато е заведено делото. Искът на двамата родители е уважен в пълния му размер. Решението подлежи на касационно обжалване пред Върховния административен съд (ВАС). Важното в случая, е че това е първият известен случай, когато отказът на държавата да отпусне средства за лечение в чужбина, както и бездействието на министерството по декларирана от държавата здравна политика се окачествява като дискриминация, посочва изданието. \"Решението е много интересно и уникално по няколко причини. Най-напред е важно да се спомене, че съдът не присъжда обезщетение за неимуществени вреди заради смъртта на детето, а заради претърпените болки и страдания на неговите родители от осъществената дискриминация\", коментира пред \"Капитал\" адвокатът по медицинско право Мария Шаркова. Тя допълва, че решението е много важно, защото обикновено пациентите или техните наследници насочват исковете си към лечебни заведения, лекари и т.н. и рядко - към съответните държавни институции, отговарящи пряко за политиката в здравеопазването и контрола върху тези обществени отношения.", "date": "2019.07.10", "title": "Съд постанови, че отказано лечение на дете в чужбина е дискриминация"}
{"url": "https://www.dnevnik.bg/politika/2019/07/10/3936531_pravitelstvoto_odobri_dogovora_sus_sasht_za_f-16_shte/", "text": "Правителството даде мандат на министъра на отбраната да подпише договор за доставка на изтребители F-16 и необходимото оборудване, съобщи заместник-министърът на отбраната Атанас Запрянов след заседанието на Министерския съвет. Цената за 8 изтребителя и цялото необходимо въоръжение и оборудване е 1.256 млрд. долара (2.188 млрд. лв. по курса на деня - бел. ред.), каза Запрянов. Цената, която България ще плати за F-16, ще е под 1.2 млрд. долара, добави министърът на отбраната Красимир Каракачанов. Той обясни, че Конгресът на САЩ е в процедура на одобряване на помощ от приблизително 60 млн. и реално цената, която ще заплати България, ще падне под 1.2 млрд долара (2.09 млрд. лв.). Всички 8 самолета трябва да бъдат доставени до 2023 г. В цената е включено и наземното оборудване. Следващата седмица проектът за договора ще бъде обсъден в Комисията по отбрана, а след това процедурата ще бъде придвижена за одобрение от парламента в пленарна зала. Цялата сума трябва да бъде платена наведнъж.  Част от парите ще бъдат емитирани като държавен заем . Цената е по-ниска от началото на преговорите Цената на покупката се очертава да бъде значително по-ниска тази поискана в началото на преговорите. Агенцията за сътрудничество в отбраната и сигурността на САЩ (DSCA) съобщи, че Държавният департамент е дал принципното си одобрение за евентуалната продажба за България на 8 нови бойни самолета F-16C/D Block 70/72 при цена 1.673 млрд. долара (почти 2.9 млрд. лв.). Премиерът Бойко Борисов  съобщи преди двайсет дни , че САЩ искат два милиарда и 200 милиона лева. Според източници на \"Дневник\" цената, която българският преговорен екип искаше да постигне е около 2.1 млрд. лв. Правителството е приело доклада, изготвен от преговорните екипи, и дава мандат на министъра на отбраната да подпише четири договора. Единият е за самолет F-16 Блок 70 с допълнително оборудване, вторият договор е за бойни припаси за самолета, третият за ракети въздух-въздух, последният договор е за доставката на система за визуализация, наблюдение и управление. В България ще се развива индустриално и самолетният сектор Освен че Военновъздушните сили на България ще придобият едни нови и качествени самолети, България ще придобие капацитет да започнем развитието на самолетния сектор, добави министърът на икономиката Емил Караниколов. Той обясни, че в хода на преговорите е получено съгласие и това е предмет на споразумението, което предстои да се подпише, за шест позиции за индустриално сътрудничество. Първата позиция е за създаване на базови способности във връзка с хидравличната система. Другите са: Създаване на базови способности за поддръжка за кацане, което включва ремонт и основен ремонт на 25 компонента; Създаване на базови способности за поддръжка на електрическата система; Логистична поддръжка и управление на веригата за доставка, необходими при жизнения цикъл на флотилията F-16 в България, включително проект Viber view; Подкрепа за развитие на национални способности, свързани с безпилотни летателни средства и дронове. Най-важното за мен – подкрепа за изграждане на национални тренировъчни центрове за пилоти и инженери, технически състав за поддръжка, каза Караниколов. Мечтата на ВВС се сбъднала \"Най-после се случи една дългогодишна мечта на военновъздушните сили, които ги поставя на равностойно стъпало с нашите партньори от Алианса – да придобият самочувствие, че притежават нещо съвременно и актуално\", заяви началникът на отбраната ген. Андрей Боцев. С придобиването на нов боен самолет ние придобиваме нови качествени бойни способности, повишаваме оперативната си съвместимост с НАТО и, не на последно място, самочувствието на българския пилот – той ще се чувства като равностоен партньор, добави ген. Петьо Мирчев ,заместник-командир на Военновъздушните сили. Борисов обещал, че другите два проекта няма да спрат Имам уверение от министър-председателя, че приключването на проекта на военновъздушните сили няма да спре преговорните процеси за другите два проекта за бойната машина и също така проекта на военноморските сили, заяви началникът на отбраната ген. Андрей Боцев. Той се надява в скоро време \"да имаме добри новини и за тях\". Играчки за авиошоу?  Все още не е ясен пълният списък на въоръжението и оборудването с което ще бъдат купени изтребителите.  Намаляването на цената за закупуване на F-16 е за сметка на многофункционалните способности  на самолета, каза президентът Румен Радев преди около две седмици. \"За да бъде този самолет многофункционален, да може да се експлоатира тук надеждно и да бъде в оперативна готовност, това означава, ако имаме 8 самолета, да летят поне 6-7 от тях. За да стане това, тази начална цена, която беше предложена в началото на месеца, трябва да се плати. Оттам надолу разликата, която имаме в цената, е за сметка на многофункционални способности, въоръжение, оборудване и оперативна готовност на самолета\", каза президентът тогава. Ден преди това в  \"Панорама\" по БНТ Радев заяви , че при сегашната екипировка поръчаните F-16 са \"играчки за авиошоу\" с минимум ракети въздух-въздух, никакви високоточни оръжия. Радев дори смята, че за атака на цели на повърхността новите самолети ще са по-слаби дори от  руските Су-25 . \"Локхийд Мартин\": Важна крачка към придобиването на F-16 Блок 70 \"Локхийд Мартин\" приветства решението на българското правителство да приеме писмото за съгласие (Letter of Acceptance) от правителството на САЩ за осем изтребителя F-16 Блок 70, най-новия усъвършенстван вариант  на знаменития еднодвигателен изтребител на НАТО, наличен днес. Това е много важна крачка по пътя към придобиване на F-16 Блок 70, която ще бъде подкрепена с дългосрочна партньорска програма между САЩ, България, \"Локхийд Мартин\" и българската индустрия и академичната общност\", заяви междувременно Джон Нилсън, директор \"Комуникации\" на Lockheed Martin за Европа и Израел.", "date": "2019.07.10", "title": "Правителството одобри договора за F-16 със САЩ, ще струват по-малко от очакваното (допълнена)"}
{"url": "https://www.dnevnik.bg/biznes/2019/07/10/3936534_evrohold_i_inerkom_sa_obsujdali_suvmestna_oferta_za/", "text": "Настоящият кандидат за активите на CEZ в България, публичният холдинг \"Еврохолд\", е имал желание да влезе в сделката още на предишния етап, когато за купувач беше избрана \"Инерком\" на Гинка Върбакова. Това става ясно от  стенограма  от среща на политици от чешката Пиратска партия с ръководството на държавната енергийна компания, пише  \"Капитал\"  и пояснява, че партията е гласовит опонент на сделката и периодично публикува притеснителни детайли. Досега публично за интереса на \"Еврохолд\" към активите на чешката компания в България  се знаеше от март,  когато в чешки медии се появи информация, че финансовият холдинг е потенциален купувач след като \"Инерком\" загуби ексклузивния си статут. Според документа, публикуван от Пиратската партия сега, след провала на сделката с \"Инерком\" заради блокирането й от КЗК чешката компания е поканила отново досегашните участници да дадат нови оферти. \"Еврохолд\" е попаднала в списъка именно защото преди това е подкрепяла \"Инерком\". Пред  \"Биволъ\"  председателят на надзорния съвет на \"Еврохолд\" Асен Христов е потвърдил, че през май-юни 2018 г. е имал срещи с представител на \"Инерком\", на които е обсъждано холдингът да влезе в сделката с ЧЕЗ. От CEZ обясниха пред \"Капитал\", че тази стенограма не е одобрена от тях и съдържа очевидни грешки и неточности, вероятно защото водещият бележките не е разбирал в детайли дискутираните теми и не е задавал никакви въпроси. \"Частта за подкрепата на \"Еврохолд\" е една от тези неточности. \"Еврохолд\" е бил разглеждан от \"Инерком\" като един от възможните финансови партньори по-нататък в процедурата, но сделката между CEZ и \"Инерком\" не се състоя,\" коментира чешката компания. В стенограмата се коментира и съдбата на ТЕЦ Варна. Според обясненията на Томаш Плескач, заместник-председател на борда на CEZ, централата е докарана до затваряне през 2015 г., след като българската държава не й разрешавала да продава на свободния пазар, да изнася ток й и диктувала квоти. Друг голям проблем бил, че блоковете можели да работят само с въглища от Донбас, Австралия и Виетнам, което оскъпява тока, се разбира от стенограмата. Решението да се продаде ТЕЦ \"Варна\" на фирмата на Данаил Папазов \"Сигда\" било заради най-висока цена. Въпреки това CEZ отчита 94.8 млн. евро загуба от сделката, които се надява да си върне чрез воденото срещу България арбитражно дело. Вероятно на основата на тези свидетелства преди по-малко от месец Партията на пиратите внесе искане чешкият парламент да разследва продажбата на теца на фирмата, в която малко по-късно се включи и Ахмед Доган. Още по темата четете  тук.  ", "date": "2019.07.10", "title": "\"Еврохолд\" и \"Инерком\" са обсъждали съвместна оферта за ЧЕЗ преди година"}
{"url": "https://www.dnevnik.bg/sviat/2019/07/10/3936542_monako_stana_purvata_strana_v_evropa_izcialo_pokrita/", "text": "В малкото европейско княжество Монако вчера заработи мобилна мрежа от пето поколение (5G). Това съобщиха \"Франс прес\" и ТАСС, позовавайки се на президента на компанията \"Монако телеком\" (Monaco Telecom) Етиен Франзи. Княжеството е първата европейска държава, чиято територия е изцяло покрита от новия стандарт, посочи Франзи. Оборудването за мрежата е разработено и монтирано от китайската компания \"Хуауей\" (Huawei). По думите на Франзи разгръщането на мрежата на територията на княжеството е част от план за разширяване на използването на цифровите технологии в страната. Новата мрежа ще позволи на Монако да въведе редица услуги, свързани както с транспорта, така и с осигуряването на обществена безопасност. Сега например пожарните служби ще могат да използват дронове, които с малко забавяне да предават изображения с висока резолюция 4К. Монако има малка територия, което позволява страната да стане витрина за редица цифрови сектори и по-точно за свързване на развитието на 5G мрежите с технология за \"умен град\", посочи вицепрезидентът на \"Хуауей\" Го Пин.", "date": "2019.07.10", "title": "Монако стана първата страна в Европа, изцяло покрита от 5G мрежа"}
{"url": "https://www.dnevnik.bg/tehnologii/2019/07/10/3936561_ucheni_ot_ban_predlagat_na_pravitelstvoto_ramka_na/", "text": "Учени от Българската академия на науките (БАН) са разработили рамка на Национална стратегия за развитие на изкуствения интелект, който е предоставен за разглеждане в Министерския съвет, се казва в съобщение от пресцентъра на академията. Неговата цел е да подпомогне изработката на Национална стратегия за развитието на изкуствения интелект в България до 2030 г. Европейската комисия препоръчва тези стратегии да се вложат в интегриран 10-годишен план за действие. Предложената от БАН Рамка на Национална стратегия за развитие на изкуствения интелект разглежда и социалните аспекти, като се посочва, че появата на новата вълна \"цифрови технологии\" (машинното самообучение, роботиката, големите данни, автономните системи) ще има значителни последици за икономиката и пазарите на труда, с потенциал да предизвика съществени социално-икономически промени. Като сектори - \"консуматори\" на изкуствен интелект, са разгледани три специфични области - здравеопазване, публични услуги, както и интелигентно земеделие, животновъдство и опазване на околната среда. В препоръките на работната група от БАН за секторите се посочват няколко направления, в които страната има добър потенциал за развитие. В приложение са обобщени съществуващите български нормативни актове, свързани с развитието на изкуствения интелект, както и ключовите нормативни актове на международно равнище.", "date": "2019.07.10", "title": "Учени от БАН предлагат на правителството рамка на стратегия за развитие на изкуствения интелект"}
{"url": "https://www.dnevnik.bg/evropa/2019/07/10/3936558_vunshni_faktori_zatrudniavat_rasteja_na_evropeiskata/", "text": "През първото тримесечие на годината растежът в еврозоната бе по-голям от очакваното поради редица временни фактори, например меката зима и увеличаването на продажбите на автомобили, се посочва в лятната междинна икономическа прогноза на Европейската комисия. Според нея растежът бе благоприятстван също така от мерките на фискалната политика, благодарение на които разполагаемият доход на домакинствата в редица държави членки нарасна. Краткосрочните перспективи пред европейската икономика обаче са помрачени от външни фактори, включително напреженията в световната търговия и значителната политическа несигурност. Тези фактори продължиха да се отразяват отрицателно на доверието в производствения сектор, който е изложен в най-голяма степен на международната търговия, като се очаква това да доведе до намаляване на перспективите за растеж през останалата част от годината. Затова прогнозата за растежа на БВП в еврозоната от 1.2% през 2019 г. остава непроменена, докато прогнозата за 2020 г. е леко намалена до 1.4% предвид очаквания по-умерен темп на растеж през останалата част от тази година (пролетна прогноза: 1.5 %). Прогнозата за БВП за ЕС остава непроменена - 1.4 % през 2019 г. и 1.6 % през 2020 г.  По думите на Валдис Домбровскис, заместник-председател на Комисията за еврото и социалния диалог, \"все още се очаква всички икономики на ЕС да отбележат ръст през тази и следващата година, въпреки че стабилният растеж в Централна и Източна Европа контрастира със спада в Германия и Италия\". \"Продължаващата слабост на производствения отрасъл, произтичаща от напреженията в търговията и несигурността в областта на политиката, подлага на изпитание устойчивостта на икономиките ни. По отношение на вътрешния пазар излизането на Обединеното кралство от ЕС без сделка продължава да бъде основен източник на риск\", допълни той. Еврокомисарят по икономическите и финансовите въпроси Пиер Московиси заяви, че \"европейската икономика продължава да расте на фона на труден глобален контекст\". По думите му се \"очаква през 2019 г. и 2020 г. всички държави на ЕС да отбележат отново икономически ръст благодарение на силната подкрепа на търсенето на пазара на труда\". \"Предвид многобройните рискове за перспективите трябва да увеличим усилията за по-нататъшно укрепване на устойчивостта на нашите икономики и на еврозоната като цяло\", допълни той. Вътрешното търсене стимулира растежа в ЕС  Докато по-рано тази година растежът бе благоприятстван от редица временни фактори, перспективите за останалата част от годината изглеждат по-слаби, тъй като прогнозите за бързо възстановяване на световното производство и търговия отслабват. Очаква се растежът на БВП през 2020 г. да бъде по-висок, което отчасти се дължи на по-големия брой работни дни. Вътрешното търсене, по-специално потреблението на домакинствата, продължава да бъде движеща сила за икономическия растеж в Европа благодарение на продължаващото увеличаване на пазара на труда. През тази и следващата година се очаква БВП да нарасне във всички държави членки на ЕС, като растежът ще е значително по-голям в някои области (например в Централна и Източна Европа, Малта и Ирландия), отколкото в други (например в Италия, Германия). Понижаване на инфлацията Прогнозите за общата инфлация в еврозоната и в ЕС бяха понижени с 0.1 процентни пункта през тази и следващата година, главно поради по-ниските цени на петрола и малко по-слабите икономически перспективи. Понастоящем се очаква инфлацията (Хармонизиран индекс на потребителските цени) в еврозоната да бъде средно 1.3 % през 2019 г. и 2020 г. (пролетна прогноза: 1.4 % през 2019 г. и 2020 г.), докато в ЕС се очаква да бъде средно 1.5 % през 2019 г. и 1.6 % през 2020 г. (пролетна прогноза: 1.6 % през 2019 г. и 1.7 % през 2020 г.).  Засилване на неблагоприятните фактори  Рисковете, свързани с глобалните икономически перспективи, са тясно взаимосвързани и имат предимно отрицателни последици. Продължаващата икономическа конфронтация между САЩ и Китай заедно с голямата несигурност около търговската политика на САЩ може да доведат до запазване на текущия спад в световната търговия и производство и да засегнат други региони и сектори. Това би могло да има отрицателни последици за световната икономика, включително чрез смущенията на финансовите пазари. Напрежението в Близкия изток води също до повишаване на вероятността за значително увеличение на цените на петрола. Във вътрешен план излизането на Обединеното кралство от ЕС остава основен източник на несигурност. И накрая, налице са също така значителни рискове, свързани с факторите за растеж в краткосрочен план и с икономическата динамика в еврозоната. Ако се запазят слабостите в производствения сектор и спадът на доверието на бизнеса, това би могло да се отрази и на други сектори и да влоши условията на пазара на труда и да засегне частното потребление, а оттам и растежа. На фона на процеса на оттегляне на Обединеното кралство от ЕС прогнозите за 2019 г. и за 2020 г. се основават отново на чисто техническо допускане, че статуквото в моделите на търговията между ЕС-27 и Обединеното кралство ще се запазят. Това се прави само за целите на прогнозирането и не оказва влияние върху бъдещите преговори между ЕС и Обединеното кралство, се посочва в съобщението на еврокомисията. Комисията публикува четири икономически прогнози всяка година. Публикуваните всяка зима и лято прогнози обхващат само годишния и тримесечния БВП и инфлацията за текущата и следващата година за всички държави членки и за еврозоната, както и съвкупни данни за ЕС. Следващата икономическа прогноза на Европейската комисия ще бъде есенната през ноември 2019 г.", "date": "2019.07.10", "title": "Външни фактори затрудняват растежа на европейската икономика, обяви еврокомисията"}
{"url": "https://www.dnevnik.bg/skorost/2019/07/10/3936575_othvurlen_kandidat_za_prodajbi_na_vinetki_sudi_putnata/", "text": "Компанията \"Телетол\", която беше обявена като национален доставчик на електронни винетки, а в последствие не получи разрешение да ги продава, с аргумента \"оперативна несъвместимост с електронната система\", ще сезира Европейската комисия и прокуратурата в България с конкретни детайли за злоупотреба с власт, престъпление по служба, съмнения за кражба и корупция от страна на Агенция \"Пътна инфраструктура\" и Министерството на регионалното развитие и благоустройството. В съобщение до медиите от дружеството са казва, че е започната процедура в Европейската комисия по установяване на нарушения на българската държава в прилагането на европейското право, и с цел защита на правата на потребителите на е-винетки. \"Телетол\" е дружество регистрирано на 22 февруари 2019 година, специално създадено и насочено към услуги по предлагане на електронни винетки и тол такси. Капиталът на дружеството е собственост на \"Нованор\" ООД (70%) и на \"Инфосистемс Интернешънъл\" ЕАД (30%), а общият брой на служителите е 56. \"Нованор\" ООД е основана като стартъп през 2014 г. от Мартин Димитров и Лиляна Деянова, позната и като певицата Лилана. Компанията се развива към разработване на транспортни продукти и социално значими проекти. \"Нованор\" е работила по проекти на пътната агенция като приложението Lima за информация за трафика и проблеми по пътищата. \"Телетол\" настоява прокуратурата да започне разследване срещу председателя на УС на АПИ Георги Терзийски и директора на Националното Тол управление - Олег Асенов - за действия и бездействия, които умишлено облагодетелстват трети страни и нарушават правата, законните интереси и свободите на гражданите и потребители на електронни винетки. На прокуратурата е бил предаден детайлен доклад, съдържащ информация, факти и документи в подкрепа на твърденията. В сигнала били посочени и факти, доказващи незаконосъобразността на договора за опериране на единствения действащ национален доставчик - Интелигентни Трафик Системи ЕАД, който и до момента продължава да е монополист. Доставчиците получават комисиона за своето посредничество, като таванът е 7%. По данни на пътната агенция до 1 юли приходите от електронни винетки са почти 252 млн. лева. Оказван ни е натиск \"Сезираме прокуратурата, след като ни бе оказан административен натиск в продължение на 6 месеца, целящ да се откажем да бъдем доставчик на електронни винетки и да не ги разпространяваме чрез изработеното от нас мобилно приложение. Дързостта на държавни служители да препятстват дейност, която подлежи единствено на регистрационен режим, е в пълен разрез с принципите на свободния пазар и е груба демонстрация на административен произвол. Това е липса на елементарен морал в институциите и използване на методи като сплашване и принуда, за да се подчинят бизнеси и реално да се ограничат правата на гражданите\", казва Мартин Димитров от \"Телетол\". Междувременно вчера от АПИ съобщиха, че е подписан договор с \"Конкорд Смарт Инфраструктура\" АД за Национален доставчик на услуги за електронно събиране на пътни такси – винетки и тол. И за тази компания започва да тече 10-дневният срок, в който дружеството трябва да докаже оперативна съвместимост с Електронната система за събиране на пътни такси, каквато е процедурата за всеки един кандидат. Именно на този етап възникна проблема с \"Телетол\" и договор за продажба на електронни винетки и събиране на тол-такси така и не беше подписан. Подробности за отношенията между АПИ и компанията могат да се видят  тук . На 4 юни 2019 г. заявление за регистрация подаде и \"Иком\" ООД, за който все още се установява дали отговаря на условията. Дружеството е заявило желание да партнира на АПИ само в събирането на тол такси, не и при продажбата на електронни винетки. От началото на годината с електронни винетки пътуват превозните средства с обща маса до 3.5 тона. Въвеждането на новия начин на плащане за ползване на пътищата беше съпътстван със скандали, довели до оставките на ръководни кадри в държавната администрация, отговорни за нея, включително и на председателя на агенция \"Пътна инфраструктура\" (АПИ)  Светослав Глосов. Камионите и автобусите трябваше да плащат на база изминато разстояние от 16 август, но  поради липса на готовност за това , следващият срок е по-късно от 1 март 2020 г. Днес парламентът одобри това,  като гласува на първо четене  промени в Закона за пътищата. Междувременно се появи предложение  обхватът на тол-системата да не е 10 хил. км , а по-скоро около 6 хил. км. Третокласните пътища отпадат напълно от облагане с тол, а и някои от второкласните. Общинските автобусни превозвачи няма да плащат тол-такси. Идеите се родиха на първото заседание на Обществения консултативен съвет по тол-системата. Негов председател е регионалният зам.-министър Николай Нанков.", "date": "2019.07.10", "title": "Отхвърлен кандидат за продажби на винетки съди пътната агенция и сезира Европейската комисия"}
{"url": "https://www.dnevnik.bg/sviat/2019/07/10/3936549_irakchanin_poluchi_dojivotna_prisuda_v_germaniia_za/", "text": "Иракчанин с отхвърлена молба за убежище бе осъден днес в Германия на доживотен затвор за изнасилване и убийство на непълнолетно момиче, съобщи \"Франс прес\", цитирана от БТА. Двадесет и две годишният Али Башар от Ербил бе признат за виновен, че е изнасилил и убил 14-годишната Сузана Фелдман на 23 май 2018 г. в град Висбаден. Съдът го лиши от възможността да поиска условно освобождаване след 15 години заради \"особената тежест\" на неговото престъпление. Башар и семейството му внезапно напуснали център за мигранти в Германия след убийството, а по-късно той бе екстрадиран от Ирак. Тялото на Фелдман бе намерено две седмици след бягството. Смята се, че Башар е пристигнал в Германия през октомври 2015 г., отбеляза \"Асошиейтед прес\". Башар отрича да е изнасилвал Сузана Фелдман и твърди, че сексът с нея е бил по взаимно съгласие. Прокуратурата поддържаше друга теза - че той я изнасилил и удушил в гориста местност край жп линия. Убийството е станало, след като тийнеджърката заплашила, че ще отиде в полицията. След това изпратил на съученичките ѝ съобщение, че е решила да пътува до Париж. Притеснения Майката на жертвата написа в писмо до него по време на присъдата,  цитирано  от \"Билд\": \"Вече получих доживотна присъда, макар да не съм виновна. Никога няма да получа шанс за помилване.\" Тя определя като наказание смъртта на дъщеря си, след която е \"изчезнала част от бъдещето и сърцето\" ѝ. По време на процеса той разказа за живота си в Ирак и Германия - как започнал да пие на 12-годишна възраст, но по-късно, в европейската страна, преминал и към твърди наркотици. Случаят се смяташе за политически деликатен. Заради липсата на споразумение за екстрадиция между Германия и Ирак се наложи високопоставена делегация начело с шефа на федералната полиция да пътува до Ербил с антитерористична полиция, за да бъде върнат Башар. Но повече тревога в германското общество събудиха твърдения, че полицията не е работила достатъчно ефикасно по случая, пише Би Би Си. В телевизионно интервю около ареста на Башар германският канцлер Ангела Меркел написа, че той показвал колко е важно хора без разрешение за пребиваване да бъдат изправяни пред съда, за да може \"бързо да се връщат у дома\". Последваха шествия, организирани от крайнодясната \"Алтернатива за Германия\". Престъпността в Германия намалява от 90-те години, но през 2015 г. случаите на престъпления, свързани с насилие, отбелязаха лек ръст. От 2014 г. насам делът на чуждите граждани във федералната статистика за престъпленията е нараснал от 24 на малко над 30 на сто. Този резултат обаче е далеч от твърденията на \"Алтернатива за Германия\" от миналата година, че мигранти са отговорни за общо 447 убийства през 2017 г. - става дума за общо 27 убийства или опита за убийство.", "date": "2019.07.10", "title": "Иракчанин получи доживотна присъда в Германия за изнасилване и убийство"}
{"url": "https://www.dnevnik.bg/evropa/2019/07/10/3936570_brjuksel_prognozira_rust_na_bulgarskata_ikonomika_ot/", "text": "Европейската комисия прогнозира растеж на българската икономика от 3.3 на сто тази година и 3.4 на сто догодина, колкото очакваше и през пролетта. Това сочи  лятната междинна прогноза  за икономиката и инфлацията в ЕС и еврозоната, публикувана днес. Миналата година отчетеният икономически растеж бе 3.1 на сто, а през първото тримесечие на тази година - 3.5 на сто. Заради по-слабата външна конюнктура се очаква българската икономика да расте с по-бавен темп през второто полугодие и да поддържа подобен темп на растеж през 2020 година, отбелязва еврокомисията.  Според доклада положителните тенденции в разполагаемия доход ще помогнат да се поддържа динамиката на частното потребление, а стабилните печалби, подходящите финансови условия и оптимистичните очаквания за местната икономика се очаква да стимулират инвестициите. Повишеното потребителско доверие заедно с по-високия разполагаем доход може да насърчи частните разходи, се отбелязва в прогнозата. Освен това бързият растеж на износа за няколко относително малки дестинации извън ЕС през първите четири месеца на годината навежда на мисълта, че има потенциално голяма възможност за преориентация на износа. Ако навлизането на нови износни пазари се запази, това може да доведе до по-добро представяне на износа. Пред първите пет месеца на годината инфлацията набра скорост заради по-високите цени на горивата и продължаващото поскъпване на храните, се посочва в документа. Според прогнозата на еврокомисията през второто полугодие предвиденото повишение на регулираните цени на електроенергията ще ускори инфлацията. Очаква се тя да се забави до 2.4 процента тази година и 1.7 на сто догодина. За сравнение, годишната инфлация за май 2019 г. спрямо май 2018 г. бе 3.5 на сто.", "date": "2019.07.10", "title": "Брюксел прогнозира ръст на българската икономика от 3.3% през 2019 и 3.4% през 2020"}
{"url": "https://www.dnevnik.bg/biznes/turizam/2019/07/10/3936554_chujdite_turisti_namaliavat_prez_mai_bulgarite_sa/", "text": "Българските туристи през май са повече от чужденците и се увеличават, но отсядат в хотели от по-ниска категория и за по-малък брой нощувки и въпреки че са похарчили повече, отколкото преди година, не успяват да компенсират спада на приходите за хотелиерите. Това са изводите от данните на Националния статистически институт за заетостта на местата за настаняване през месеца с най-много празници в годината. Общият брой на нощувките във всички места за настаняване, регистрирани през май, е 1.449 млн. или със 7.8% по-малко в сравнение със същия месец на миналата година. В хотелите с 4 и 5 звезди, предпочитани от чужденците, спадът е с 11.5%. Броят на пренощувалите се увеличава незначително с 0.8% до 586.6 хил. души. То се дължи на българите - 310.6 хил. души, с 8.5% повече, отколкото през същия месец преди година. Средният престоя на хотел на български турист е за 1.2 нощувки средно. Чужденците обаче намаляват с 6.7% до 276 хил., а средният им престой е за 3.2 нощи. Приходите от нощувки спадат с 2.6% до 76.2 млн. лв. Чужденците са похарчили с 9.9% по-малко, отколкото преди година, докато българите - с 15.5% повече. Общата заетост на леглата е 21.3%, като намалява с 2.3 процентни пункта в сравнение с май 2018 г. Най-висока е в хотелите с 4 и 5 звезди - 25.2%, в тризвездните тя е 18.5%, а в тези с по-ниска категория - 15.5%.", "date": "2019.07.10", "title": "Чуждите туристи намаляват през май, българите са повече и харчат повече"}
{"url": "https://www.dnevnik.bg/razvlechenie/2019/07/10/3936479_fotogaleriia_bionse_na_premierata_na_noviia_car_luv/", "text": "Бионсе (в средата) бе начело на знаменитостите, които озвучават най-новата версия на класиката на \"Дисни\" от 1994 г. и се появиха на премиерата на \"Цар Лъв\" в Лос Анджелис. По повод неговата поява и в България по кината от 19 юли до 21 юли \"Дневник\" и \"Форум Филм България\" дават възможност за спечелването на осем \"лъвски\" награди в специална  , посветена на новия \"Цар Лъв\".", "date": "2019.07.10", "title": "Фотогалерия: Бионсе на премиерата на новия \"Цар Лъв\""}
{"url": "https://www.dnevnik.bg/politika/2019/07/10/3936540_kristian_vigenin_e_noviiat_zam-predsedatel_na/", "text": "След като повече от година нямаше титуляр на поста, днес БСП предложи, а парламентът избра Кристиан Вигенин за зам.-председател на Народното събрание. За гласуваха 106 депутати, четирима бяха против, а други четирима се въздържаха. Кристиан Вигенин е депутат в 40-ото, 43-ото и 44-ото Народно събрание, бил е евродепутат от БСП и министър на външните работи в кабинета \"Орешарски\". Като външен министър той  понесе критики от организации на БСП в страната заради позицията и посещението си в Украйна по време на руската инвазия в Крим . Днес кандидатурата му за зам.-председател на 44-ия парламент бе гласувана без представяне и дебати. Досега той оглавяваше комисията по европейски въпроси, където мястото му се заема от зам.-председателя на парламентарната група на \"БСП за България\" Драгомир Стойнев. Миналата пролет  управляващите отстраниха Валери Жаблянов от поста зам.-председател на Народното събрание заради позицията му, че \"Народният съд е необходимо и неизбежно правосъдие\" . Тогава социалистите обявиха, че няма да предлагат негов наследник, а ще сезират Европейския съд по правата на човека в Страсбург. Доскоро Валери Жаблянов бе в най-тясното ръководство на БСП и се смяташе, че е един от близките на лидера хора. През юни т.г. обаче се оказа, че той е основният кандидат на вътрешнопартийната опозиция за председател на БСП срещу Корнелия Нинова, която първо заяви, но после се отказа да подава оставка заради загубата на европейските избори. Днес Жаблянов бе освободен като основен представител и зам.-ръководител на постоянната делегация на парламента в Парламентарната асамблея на Съвета на Европа (ПАСЕ). Мястото му като основен представител се заема от Анелия Клисарова, а в асамблеята ще участва и Георги Йорданов. Валери Жаблянов бе освободен и като член на най-важната комисия в парламента - тази по правни въпроси, чийто зам.-председател стана социалистът Крум Зарков, който е зам.-председател на парламентарната група на \"БСП за България\". Друг критик на Корнелия Нинова - Антон Кутев, също бе отстранен от ръководните постове, които заемаше. След като миналата седмица бе освободен от зам.-председателското място в парламентарната група, днес той бе освободен и от ръководния пост в Комисията за взаимодействие с неправителствените организации, на която вече няма да бъде член. Мястото му в комисията се заема от социалиста Георги Гьоков. В началото на мандата изглеждаше, че Кутев е един от близките до ръководството на БСП, но след загубата на европейските избори той обяви, че Корнелия Нинова е не \"силен, а силов лидер\". Днес той бе избран за редови член на комисиите по външна политика и екология. Досегашните места в парламентарните комисии на новите председатели на комисии от БСП се заемат от новоизбрани членове на Изпълнителното бюро на партията. Весела Лечева ще бъде зам.-председател на социалната комисия на мястото на Георги Гьоков, а Стоян Мирчев заема мястото на Драгомир Стойнев в икономическата комисия. Днес ръководството на парламентарната група на \"БСП за България\" предложи, а парламентът одобри 22 промени в комисии и делегации.", "date": "2019.07.10", "title": "Кристиан Вигенин е новият зам.-председател на парламента от БСП"}
{"url": "https://www.dnevnik.bg/analizi/2019/07/10/3936503_mashinite_li_sa_vinovni_za_greshkite_v_izbornite/", "text": "Законопроектът за минимизиране на машинното гласуване бе предизвестена новина. Не е конспиративна теория, че повечето парламентарно представени партии искат да задържат пропорционалния си сенчест дял от контрола върху ръчното броене на хартиени бюлетини. Документът , внесен от депутати от ГЕРБ и партньори, откровено предлага да се запази \"човешкият фактор\" при отчитането на резултатите при партийно най-важните избори – за местната власт наесен и за Народното събрание - когато и да са. Новият, за мен поне, елемент в безкрайната сага, наречена Изборен кодекс, е инициативата на Централната избирателна комисия (ЦИК) срещу машинното гласуване.  Мотивите на вносителите  на законопроекта в най-съществената си част преповтарят един анализ на изминалите избори и най-вече на машинното гласуване, който  ЦИК представи в Комисията по правни въпроси  на 28 юни. Затова си струват редовете, посветени на първоизточника. Документът \"Анализ на изборите за членове на Европейския парламент от Република България, произведени на 26 май 2019 година\" повтаря известните на обществеността данни за грешки при отчитането на резултатите от машинното гласуване и използва тези данни за пряко внушение в посока на неговото премахване или ограничаване. В частта \"Изводи\" е направена една учудващо механична, на нивото на фейсбук дискусия екстраполация: \"Увеличаването на броя на секциите с машинно гласуване вероятно ще доведе до увеличаване на несъответствията и грешките в протоколите на СИК, което при този вид избори може да повлияе на резултатите.\" Тази \"прогноза\" имплицитно съдържа признанието, че ЦИК няма на разположение инструменти (или, по-скоро, воля да ги приложи), за да ограничи неточностите и разминаванията в протоколите на секционните комисии (СИК). На тях се гледа като на фатална неизбежност. Или както е казал по друг повод любим мой поет – \"Така било е и ще бъде\". В анализа си, сочен като първоизточник от вносителите на законопроекта, тази висша изборна комисия старателно избягва да спомене или дори да намекне за така че да гледаме в интернет чисти и точни числа. Та за всеки случай да напомним основните факти. Доказаният главен източник на грешки в резултатите от машинните секции беше некоректното пренасяне или въобще неотчитането на гласове за партии и преференции от машинната разпечатка върху един \"опростен\" (спрямо 2016-а) и предразполагащ към безотговорност формуляр за секционен протокол, създаден от ЦИК. Не се знае колко от традиционно немотивираните и незапознати с правилата членове на СИК изобщо са погледнали Методическите указания на ЦИК, публикувани пет дни преди деня за гласуване и след като обучителният процес за значителна част от тях бе по график отметнат. Още на 7 юни  Общественият съвет  към ЦИК предостави на комисията силно критичен доклад за ролята на изборната администрация при проведеното машинно гласуване. Сред многобройните препоръки бе и едно радикално решение – да отпадне изобщо задължението на СИК да пренасят резултатите от машинната разпечатка върху традиционния хартиен протокол, тези резултати да се взимат направо от флаш паметите на т.нар. специализирани устройства. (Тук има ред интересни и важни подробности. Възможно по-добър и пак \"грешкоустойчив\" вариант е данните все пак да се преписват върху отделен протокол, да го наречем \"част Б\", но сумирането на машинния и хартиения вот да става в общинските, съответно в районните избирателни комисии. Известно е на наблюдателите на избори в България, че а на 26 май много от тях просто решиха да не се и опитват. И какво от това, че някой предложил нещо си? Три седмици по-късно в споменатия официален анализ ЦИК констатира, че една от основните цели на машинното гласуване – намаляване на несъответствията и грешките в протоколите на СИК, не е постигната. Без дори минимално усилие да се видят причините за този неуспех в следващото изречение е направен категоричен извод: \"Само по себе си машинното гласуване не е средството и начинът, по който изборите ще са честни и прозрачни.\" Sic. Тъй беше речено. Ами няма да е и не може да е магическо средство за честни избори нито една технология в ръцете на хора, които отказват да приложат разумни и в рамките на правомощията си мерки за подготовка на процеса и за потвърждаване на резултатите. Като например станалото публично отпреди изборите предложение за контролно сравняване на данните от флашките с \"разписките\" от всеки индивидуален машинен вот – в случайно избрани в последния момент места за гласуване, които да са един, три, пет процента – статистиците да кажат – от всички секции. Другият основен аргумент на традиционните противници на машинното гласуване, взаимстван от ЦИК и почти папагалски повторен от вносителите на законопроекта, е за високата му цена. Съпоставят се разходите за наемане на три хиляди устройства (за което и до ден днешен на сайта на ЦИК няма официална информация с какви аргументи наемането е било предпочетено пред купуването) спрямо 25-те процента избиратели в машинните секции, предпочели да цъкат по екрана вместо \"химикала, пишещ в син цвят\". Време е, казах на свой приятел и мой традиционен опонент по темата, да бутнете дебата една стъпка напред – защо тук и там има 50 на сто и нагоре използваемост на машините, а в любимите ви за цитиране селца – нула. Ами защото до 26 май никой не беше видял интерфейса на устройствата освен ревностните следователи на сайта на ЦИК. Нямаше официална информация къде и кога са произведени; кой, кога и по какви критерии ги е сертифицирал; какви са били заличените в официалните протоколи несъответствия между подадените оферти и техническото задание. Самото задание с изискванията към апаратната и програмната част – което можеше да е готово примерно в края на миналата година – бе секретно до последно, до публикуването на пълната документация на обществената поръчка на 10 април. При обявен победител на 22 април и срок за доставка на машините в България 10 май (някои са знаели, че е възможно, и наистина доставката стана за двайсетина дни) едва ли би могло да се очаква ЦИК да има време и нерви да пусне някое-друго медийно съобщение в полза на надеждността и предимствата на новата технология. Или, както им беше предлагано, да се направят публични демонстрации на машинен вот.  Не било тяхно задължение, казват, и констатират липсата на доверие в машинното гласуване. И да завършим с техния недотам фактологичен и аналитичен документ, с който тази ЦИК – за първи път в историята на институцията - Същината на анализа им е простичка: не можем да се справим с шест хиляди машини наесен, махнете ни го това главоболие или го дайте на Министерския съвет – те имат капацитет. Аз лично съм \"за\" последното предложение – ЦИК наистина няма капацитет за нови изборни технологии и плаща за консултантски услуги, като се наложи. Но да се върнем към края на тази статия на законовносителите, които към основополагащите аргументи на ЦИК са добавили препратки към препоръки на Венецианската комисия и на наблюдателските мисии на Организацията за сигурност и сътрудничество в Европа (ОССЕ). Добавили са ги вероятно с основателното очакване, че тези препратки звучат авторитетно и няма да има кой да търси съответните параграфи в обичайно дълги документи. Аз например няма да го направя. Има няколко далеч по-адекватни документи за последното машинно гласуване в България, които не сме видели, вероятно и депутатите вносители не са ги чели. Трябва да съществуват някакви отчети от колектива научни работници, извършил сертифицирането на специализираните устройства; от изпълнителя на обществената поръчка \"Сиела норма\" АД; от \"Информационно обслужване\" АД, които и този път извършиха обработката на изборните резултати (и би трябвало да знаят източниците на грешки и несъответствия). Има, знаем го, мнения или каквото там са наречени, от районните избирателни комисии, които първи са се сблъскали с редица слабости в организацията, в това число с несъответствията между хартиените протоколи на СИК и данните от флаш паметите на машините.  Така че вместо да се бърза с отстрелване преди депутатската ваканция, нека има малко подобие на дебат. Една-две кръгли, полукръгли или квадратни маси ще ни зарадват, но хайде, да не бъдем максималисти – дайте ни съществуващи документи да четем.", "date": "2019.07.10", "title": "Машините ли са виновни за грешките в изборните протоколи"}
{"url": "https://www.dnevnik.bg/biznes/2019/07/10/3936587_do_400_hil_lv_globa_zaplashva_telekomite_za_naduti_ceni/", "text": "Телеком операторите, които определят по-високи цени за разговори и есемеси, отколкото предвиждат европейските регламенти, ще бъдат глобявани със суми до 400 хил. лв. Това предвижда промяна в Закона за електронните съобщения, която Министерският съвет предлага Народното събрание да направи. Текстовете гарантират ефективното прилагане на национално ниво на пределните стойности на цените за тези услуги, като въвеждат система от ефективни, пропорционални и възпиращи санкции при нарушения, се казва в мотивите към законопроекта. Съгласно европейски регламент от 15 май 2019 г. се прилагат цени на дребно (без ДДС), които не трябва да надвишават 0.19 евро на минута за повиквания и 0.06 евро за текстови съобщения. В случай че телеком оператор продължава да прилага по-високи тарифи след тази дата, той може да бъде глобен между 20 000 и 400 000 лв. От 5 000 до 50 000 лв. е санкцията, ако операторът не осигури активирането на тарифата в рамките на един работен ден, без това да води до негативни последици за потребителите.", "date": "2019.07.10", "title": "До 400 хил. лв. глоба заплашва телекомите за надути цени"}
{"url": "https://www.dnevnik.bg/sport/2019/07/10/3936573_ako_jenite_ne_vzimat_kolkoto_mujete_svetovnoto_v_sasht/", "text": "Равенство в заплащането между мъжете и жените във футбола в САЩ или световното през 2026 г., на което страната е домакин, може да остане без държавно финансиране. Това предложение е внесъл в Конгреса сенаторът Джо Манчин. Той подкрепи футболистките от националния отбор, които настояват за равнопоставеност във възнагражденията. Темата набира скорост в дните след  четвъртата световна титла на САЩ . В предложението, цитирано от ESPN, пише, че няма да се отпускат никакви средства за градовете домакини, за местната федерация, за ФИФА, КОНКАКАФ, нито за местни агенции, докато футболната федерация на САЩ не се съгласи да осигури еднакво заплащане. През март женският отбор на САЩ  заведе дело срещу местната федерация с обвинения в полова дискриминация . По време на празненствата след победата с 2:0 срещу Холандия във финала в Лион публиката скандираше \"равно заплащане\". По пътя към върха американките бяха убедителни, като в турнира спечелиха срещу втория, третия и четвъртия в крайното класиране. Манчин заяви, че разминаването в заплащането е \"недопустимо\". \"Те са най-добрите в света и заслужават да бъдат възнаградени подобаващо\", обяви той. САЩ  ще е домакин на световното за мъже през 2026 г. съвместно с Мексико и Канада , като ще приеме най-много мачове.", "date": "2019.07.10", "title": "Ако жените не взимат колкото мъжете, световното в САЩ може да остане без финансиране"}
{"url": "https://www.dnevnik.bg/sviat/2019/07/10/3936595_britanskiiat_poslanik_v_sasht_se_ottegli_sled_dumite/", "text": "Британският посланик в Съединените щати Ким Дарок обяви, че е подал оставка заради скандал с изтекли имейли, критични към администрацията на президента Доналд Тръмп. Държавният глава заяви по-рано тази седмица, че Дарок (нарекъл го нестабилен и некомпетентен), е \"много глупав човек\" и  САЩ няма да работят с него . Британският премиер Тереза Мей заяви, че е разговаряла с Дарок тази сутрин и му е обяснила, че за огромно съжаление се усеща нуждата да напусне поста. По думите ѝ доброто управление зависи от способността на държавните служители да дават пълноценни и честни съвети. \"От  изтичането на официални документи  от това посолство имаше много спекулации за позицията ми и продължителността на оставащия ми мандат като посланик\", пише Дарок в писмото, с което обявява оставката си, цитиран от \"Ройтерс\". \"Искам да сложа край на тези спекулации. Заради сегашната ситуация е невъзможно за мен да изпълнявам ролята си така, както бих искал.\" Мей първоначално защити посланика и обвини хората, причинили теча на дипломатически документи. Тя каза, че му има \"пълно доверие\" и задачата да дава неподправени оценки е тъкмо работа на посланика. Според говорител на премиера обаче тя не е съгласна с оценките и смята теча за \"неприемлив\".", "date": "2019.07.10", "title": "Британският посланик в САЩ се оттегли след думите на Тръмп, че няма да работи с него"}
{"url": "https://www.dnevnik.bg/evropa/2019/07/10/3936586_s_obeshtaniia_za_pravoviia_red_i_klimata_fon_der_laien/", "text": "Урсула фон дер Лайен опита да спечели подкрепата на евродепутатите за  кандидатурата си за следващ председател  на Европейската комисия, като им обеща да се фокусира върху насърчаването на върховенството на закона, конкурентоспособността, цифровизацията и борбата с климатичните промени, предаде \"Ройтерс\". \"ЕС е основан на принципи\", заяви германският политик по време на среща с депутати либерали от групата \"Обнови Европа\" в  първите си публични коментари , откакто миналата седмица лидерите на ЕС  я номинираха за наследник  на Жан-Клод Юнкер. \"Това е основата – зачитане на върховенството на закона\", допълни Фон дер Лайен. \"ЕС е конкурентоспособност\", подчерта тя, като добави, че напълно подкрепя ЕС да е въглеродно неутрален до 2050 г. Шейсет годишната бивша гинеколожка и майка на седем деца се изказа в подкрепа на разширяването на еврозоната и на Шенген, ако държавите изпълняват критериите. Фон дер Лайен изрази надежда, че Великобритания няма да напусне блока и призова правителствата на ЕС да оставят отворен пътя за еврочленство на държавите от Западните Балкани. Тя все пак подчерта, че \"Обединеното кралство трябва да реши своята част от нещата за Брекзит\", имайки предвид липсата на яснота от Лондон какъв вид бъдещи отношения иска с ЕС. Добави, че е от ключово значение \"разводът\" да не отравя шансовете за добро бъдещо сътрудничество между блока и Лондон. По думите й ЕС трябва да напредне в реформите на единния пазар, да инвестира в общи отбранителни способности и \"да стане по-настъпателен\" в позицията си към САЩ. Европейският парламент ще гласува нейната кандидатура следващата седмица. Тя се нуждае от абсолютно мнозинство от 376 гласа, за да бъде одобрена. Русия, миграция След изслушването председателят на групата \"Обнови Европа\" Дачиан Чолош поясни, че все още евродепутатите й не са убедени в подкрепата си за Фон дер Лайен, защото тя отказва да посочи какъв пост ще даде на Маргрете Вестагер, предаде БТА. Европейският съвет препоръча Вестагер и Франс Тимерманс (преди водещи кандидати за председател на Еврокомисията съответно на \"Обнови Европа\" и на социалистите), да бъдат назначени за първи зам.-председатели. Фон дер Лайен днес бе попитана няколко пъти как ще постъпи с Вестагер, но не даде убедителен отговор. Тя подкрепи предложението за въвеждане на общо наблюдение в ЕС за спазването на върховенството на закона и се обяви за взимането на решенията в областта на външната политика с мнозинство, а не с единодушие. Според нея ЕС трябва да разнообрази енергийните си доставки, както и да разговаря с Русия от позицията на силата. Кремъл не прощава слабостта, затова ще използваме нашата сила, за да бъдем в диалог на основата на принципи, поясни тя. По нейните думи ЕС може да се справи с дезинформацията, като я разобличава открито. Призова за възприемането на общи определения в ЕС за законна и незаконна миграция, за това кой има право на убежище и какво е убежище. Според нея е необходимо граничната служба \"Фронтекс\" да разполага с повече мощ много по-скоро от предвиденото. Според нея е необходимо ЕС да разполага с фонд за енергийния преход. Изрази очакването комисията, оглавявана от нея, да бъде съставена от равен брой еврокомисари мъже и жени. Несигурност Междувременно председателят на групата на социалистите и демократите в Европейския парламент заяви, че все още няма решение дали тя да подкрепи Фон дер Лайен, предаде БТА. Ираче Гарсия уточни, че днес в продължение на два часа представители на групата са разговаряли с нея и са й поставили няколко условия. Гарсия посочи като ключови за социалистите въпросите за опазването на околната среда, социалните права, миграцията и равенство на половете. Искаме феминистка Европа, добави Гарсия. Ще изчакаме отговорите по въпросите, които поставихме и следващата седмица ще решим. Ще опитаме следващата седмица да имаме обща позиция, поясни тя. Засега е неясно дали друга група, освен Европейската народна партия, би подкрепила изцяло предложението на Европейския съвет. Двамата съпредседатели на групата Ска Келер и Филип Ламбертс  не дадоха особено висока оценка  за германския политик в понеделник при първия й опит да си осигури гласовете им за вота в пленарна зала следващата седмица. Германският министър на отбраната изглежда \"много способен политик\", каза Келер пред репортери след срещата. \"Но от моя гледна точка това не е достатъчно\", допълни тя. За разлика от Фон дер Лайен, която  миналата седмица изненадващо бе номинирана  за поста от лидерите на ЕС, Келер бе един от \"водещите кандидати\", които се предполагаше, че трябва да се съревновават. Преди изборите през май Европейският парламент заяви, че ще подкрепи само някой от тези кандидати за приемник на Юнкер. Предвид съпротивата на много социалдемократи, подкрепата на Зелените е ключова, за да успее Фон дер Лайен, която е кандидат на дясноцентристката Европейска народна партия, да спечели абсолютно мнозинство в Европейския парламент. Ако европарламентът я отхвърли, съветът ще разполага с един месец, за да предложи нов кандидат. Освен Фон дер Лайен миналата седмица лидерите на ЕС номинираха  Шарл Мишел  за председател на Европейския съвет,  Кристин Лагард  за президент на Европейската централна банка и  Жозеп Борел  за върховен представител на ЕС за външната политика. Рисковете \"Ройтерс\" коментира, че засега германският политик може да разчита на ЕНП, която има 182 гласа в Европарламента, и най-вероятно на либералите, които разполагат със 108 места. Необходими са й обаче още гласове, като някои може да дойдат от социалистите, втората по големина група. Тя може да потърси подкрепа също от Зелените и евроскептиците, които отправиха различни и на моменти противоречащи си искания в замяна на одобрението си. Рискът е обещанията, които тя прави, за да спечели повече гласове, да объркат бъдещи политики на ЕС.", "date": "2019.07.10", "title": "С обещания за правовия ред и климата Фон дер Лайен опита да спечели евродепутатите"}
{"url": "https://www.dnevnik.bg/biznes/2019/07/10/3936601_parlamentut_otloji_vuvejdaneto_na_tol_sistemata_za_1/", "text": "Парламентът одобри на първо четене предложението на депутати от ГЕРБ въвеждането на тол системата да се отложи от 16 август тази година, както беше планирано, за 1 март 2020 г. Изменението е под натиска на транспортния бизнес, с която няма постигнато съгласие за тарифите. Няма пълна яснота и  кои пътища  ще бъдат обхванати. Ако изменението бъде одобрено и на второ четене, от 1 март догодина камионите над 3.5 тона ще плащат тол такса, а дотогава - винетна такса. По думите на зам.-министъра на регионалното развитие Николай Нанков предложенията от бранша варират от 0.03 лв. до 0.10 лв. на км, а държавата предлага 0.25 лв. - 0.35 лв. \"Ще продължават разговорите\", каза Нанков пред журналисти, цитиран от \"Фокус\". Срещу отлагането се обяви БСП, а депутатът от левицата Манол Генов дори иронично предложи отлагането да е за 1 април, \"за да повярват повече хора на управляващите, че идеята им ще се осъществи\". \"Това, което правите, е пример как не трябва да се прави реформа, как не трябва да се въвежда някаква нова система. Как се губи доверие в обществото, как се губи доверие в бизнеса, как се губи доверие в хората, които трябва да спазват тези закони и хората, които трябва да реализират тази система\", заяви от парламентарната трибуна зам.-председателят на парламентарната група на левицата Георги Свиленски. ГЕРБ ще остане в историята с това, че е направила тол системата, колкото и на БСП да не им се иска, опонира депутатът от ГЕРБ Александър Ненков, който е един от вносителите. \"Вие говорите за апокалипсис, трагедия, невъзможност на институциите да се справят. Колеги, ако беше толкова лесно, може би някой преди нас е щял да го направи. Уви, никой не го е направил\", каза депутатът. Той напомни, че реалният ефект от реформата не е краткосрочен, а ще се проявява десетилетия напред.", "date": "2019.07.10", "title": "Парламентът отложи въвеждането на тол системата за 1 март 2020 г."}
{"url": "https://www.dnevnik.bg/bulgaria/2019/07/10/3936615_obucheniia_i_suvremenna_tehnika_shte_spirat/", "text": "Да бъдат създадени лаборатории, да се обучат експерти, да се осигури нива и съвременна техника за анализ и идентификация на произведения на изкуството. Това са основните цели, които са обсъждали на работна група представители на Министерството на културата, полицията, прокуратурата, Съюза на българските колекционери, представители на музеи и галерии, Съюза на българските художници и неправителствени организации. Мерките се налагат заради сериозния дефицит и липсата на достатъчно експерти и техническо оборудване за справяне със зачестилите през последните години случаи на търговия с културно-исторически ценности и фалшификати на българско изобразително изкуство. Работната група ще заседава още няколко пъти и до есента се очаква да бъдат готови конкретните предложения за промени в законодателството и за разширяване на експертния потенциал, обясни след срещата Александър Трайков, директор на дирекция \"Инспекторат за културното наследство\" към Министерството на културата. Главен инспектор Ангел Папалезов - началник сектор \"Престъпления с културно-исторически ценности\" към Главна дирекция \"Национална полиция\", обясни, че мерките ще бъдат в няколко насоки, сред които и предложения за по-прецизно законодателство, което да запълни дефицитите. Той припомни, че през януари бяха въведони специални текстове в Наказателния кодекс, които преследват пусканите в обръщение на фалшификати на културни ценности. Един от големите проблеми обаче е, че България е много назад в сравнение с други европейски държави по отношение на техника, лаборатории и експертен потенциал. По думите на Папалезов трябва да бъде изготвен механизъм за обучение на експерти, да се разкрият нови щатни бройки и да се изградят съвременни лаборатории, в които да бъдат изготвяни експертизи. Той посочи, че в момента има ателие за реставрация към Националната художествена галерия, но капацитетът е недостатъчен, няма консумативи, работи се по остарели технологии. Все още не е изчислено колко средства ще са нужни за всички тези дейности. Сред другите проблеми в сферата е и липсата на единен регистър на фалшификатите, на идентифицираните произведения, както и на откраднатите ценности. Такива регистри биха улеснили работата и биха създали възможност за бърз обмен на информация. Мерките идват по-малко от месец след скандалът, при който стана ясно, че  фалшификати са включени в изложба  в София. По случая  проверка се прави  и по искане на Върховната касационна прокуратура.", "date": "2019.07.10", "title": "Обучения и съвременна техника ще спират търговията с фалшиви произведения на изкуството"}
{"url": "https://www.dnevnik.bg/evropa/2019/07/10/3936608_turciia_shte_produlji_sondajite_za_gaz_krai_kipur/", "text": "Турция ще продължи сонаджите за природен газ край бреговете на Кипър въпреки предупрежденията от страна на Атина и ЕС, заяви днес турското външно министерство, цитирано от \"Франс прес\". Анкара \"отхвърля\" критиките на  гръцки  и  европейски  отговорни представители, се посочва в съобщение на министерството. В текста се казва, че един турски кораб вече е започнал сондажи през май, а втори, който се намира край полуостров Карпасия, се готви също да започне проучвателна дейност. В съобщението не се посочва кога ще започне тази дейност, но турският министър на енергетиката Фатих Сьонмез обяви в събота, че това ще се случи до седмица. Върховният представител на ЕС по външната политика и сигурността Федерика Могерини заяви в понеделник, че блокът, който заплаши Турция със санкции след съобщението за изпращането на сондажния кораб \"Явуз\", ще отговори \"по подходящ начин, в пълна солидарност с Кипър\". Но турското външно министерство отхвърли това предупреждение, като изтъкна, че ЕС не може да поема \"роля на безпристрастен посредник\" по този въпрос. Турското външно министерство посочи още, че Турция ще продължи усилията да защитава правата на кипърските турци, докато те бъдат включени в механизмите за взимане на решения на острова, включително и за разпределението на ресурсите на острова, съобщава \"Асошиейтед прес\". Кипър реагира остро на турските проучвания в региона, като заявява, че те нарушават суверенните му права.", "date": "2019.07.10", "title": "Турция ще продължи сондажите за газ край Кипър въпреки предупрежденията на Атина и ЕС"}
{"url": "https://www.dnevnik.bg/razvlechenie/2019/07/10/3936621_ispanskiiat_sud_opredeli_43-godishen_muj_za_sin_na/", "text": "Испанският съд излезе с решение, че певецът Хулио Иглесиас е баща на 43-годишен мъж след дело за бащинство, продължило три десетилетия поради отказа на изпълнителя да даде ДНК проба, съобщава \"Ройтерс\". Роденият през 1976 г. Хавиер Санчез-Сантош е син на португалската танцьорка Мария Едите Сантош. Решението на съда, че той е син на Иглесиас, все още може да бъде обжалвано. 75-годиният Иглесиас има продадени над 300 млн. копия от свои записи на 14 езика, което го превръща в най-продавания латино артист на всички времена. Той се преориентира към пеенето, след като катастрофа през 1963 г. прекратява футболната му кариера в една от младежките организации на \"Реал Мадрид\". Иглесиас е баща на осем деца. Три от тях, сред които е и изпълнителят Енрике Иглесиас, са от брака му с Изабел Прайслер, а други - пет от следващата му съпруга, 22 години по-младата от него Миранда Рийнсбургер.", "date": "2019.07.10", "title": "Испанският съд определи 43-годишен мъж за син на Хулио Иглесиас"}
{"url": "https://www.dnevnik.bg/bulgaria/2019/07/10/3936618_uspehite_na_evropredsedatelstvoto_popadnaha_v_doklada/", "text": "Дейностите по време на Първото българско председателство на Съвета на Европейския съюз са включени в Доклада за националната сигурност през 2018 г., одобрен днес от правителството. Предстои докладът да бъде изпратен в парламента, който трябва да го приеме. Според прессъобщението шестте месеца на европредседателството \"бяха изпълнени са огромен брой дейности, осъществявани с непозната за страната ни интензивност, мащабност, включване на голям брой служители от държавни институции, а също така - от неправителствени организации и от организации на българския бизнес\". Отчетено е, че поставените цели са изпълнени, а в резултат от усилията на българските институции темата за Западните Балкани се е върнала в дневния ред на Европейския съюз. По общо признание на съюзнически и партньорски страни активната политика на нашата страна направи възможно преодоляването на десетилетни противоречия между страни в региона и значителното напредване по посока на евроатлантическа и европейска интеграция конкретно на Република Северна Македония, е посочено в доклада според съобщението на пресслужбата. Правителствената пресслужба изтъква и че за пръв път в подобен доклад присъства и темата за противодействието на корупцията на институционално ниво. Причина за това е влизането в сила в началото на 2018 г. на новия Закон за противодействие на корупцията и за отнемане на незаконно придобито имущество чрез който е създадена и едноименната комисия. В резюмето, разпространено от пресцентъра, не са включени факти за дейността на комисията през миналата година. Междувременно през тази година институцията от три месеца е без шеф - председателят й Пламен Георгиев е в продължителен отпуск след като стана обект на проверка на данъчните и прокуратурата след като се оказа, че е  премълчал собствеността си  върху тераса с незаконни постройки върху нея. В доклада са включени проблемите в сферата на демографията, политиката за връщане на децата в училище като част от социалната сигурност. Посочени са предизвикателствата и постигнатите през 2018 г. решения в сферата на енергийната сигурност, се казва в съобщението.", "date": "2019.07.10", "title": "Успехите на европредседателството попаднаха в доклада за националната сигурност"}
{"url": "https://www.dnevnik.bg/politika/2019/07/10/3936692_vladislav_panev_upravliavashtite_oshte_si_jiveiat_v/", "text": "\"Управляващите, пък и парламентарната опозиция все още си живеят в аналоговата епоха, където хартията е преди всичко. Те не разбират цифровизацията в икономиката и в политиката, напротив - плашат се от нея. По какъв начин ще могат да манипулират резултатите от гласуването, ако се наложи? Затова те си искат хартиени бюлетини, защото са си отработили точно къде и как да си носят чувалите и къде да подменят протоколи.\" Това коментира в интервю за Би Ти Ви вчера Владислав Панев, съпредседател на Зеленото движение, след като стана известно, че управляващите са внесли предложение  да бъде отменено машинното гласуване  за местните избори през септември. Панев изказа мнение, че политиката на властта е целенасочено да спре дигиталната ера, и цитира забраняването на алтернативната услуга за превози Uber, както и опитите да бъде \"задушена\" услугата за настаняване Airbnb. \"Споделената икономика пести ресурси и увеличава добавената стойност в отрасъла - нещо, което управляващите не го разбират. Те продължават да подкрепят някакви лобита\", каза Панев.", "date": "2019.07.10", "title": "Владислав Панев: Управляващите още си живеят в аналоговата епоха (видео)"}
{"url": "https://www.dnevnik.bg/politika/2019/07/10/3936635_prezidentut_nasrochi_mestnite_izbori_na_27_oktomvri/", "text": "Президентът Румен Радев насрочи с указ избори за кметове и общински съветници на 27 октомври 2019 г., съобщиха от \"Дондуков\" 2. Така на местата, в които има балотаж, ще се гласува и на 3 ноември. Предвижда се парламентът да измени изборните правила три месеца преди вота. В момента правната комисия обсъжда предложението на управляващите за отмяна на машинното гласуване на местните избори. Според сега действащите разпоредби възможност за такова трябва да има в поне 6 хиляди секции. Според изборните правила в населените места с население под 350 души не се избира кмет.", "date": "2019.07.10", "title": "Президентът насрочи местните избори на 27 октомври"}
{"url": "https://www.dnevnik.bg/evropa/2019/07/10/3936634_sudut_na_es_amazon_ne_e_dlujen_da_predostavia_telefon/", "text": "Гигантът в онлайн търговията \"Амазон\" (Amazon) не трябва да осигурява телефонна или факс линия, за да отговаря на запитванията на клиентите си, реши днес Съдът на ЕС, цитиран от ДПА. Онлайн магазините имат задължение да осигурят на купувачите ефективни средства за комуникация, посочва съдът, но допълва, че по-нетрадиционната услуга за обратна връзка на \"Амазон\" отговаря на директивата на ЕС за потребителските права. В решението си съдът отхвърля иска срещу европейското подразделение на \"Амазон\", внесен от германска организация за защита на потребителските права, която обвинява компанията, че няма добра комуникация с клиентите. Според германските закони виртуалните търговци трябва да предоставят телефонен номер, когато откриват онлайн магазин. Правозащитната организация искаше Съдът на ЕС да накара \"Амазон\" да предостави телефонна връзка и да се произнесе дали изискванията според германския закон съответстват на европейските директиви. Съдът постанови, че макар осигуряването на ефективни начини за комуникация да е важно, все пак е необходимо същевременно търговците да имат свобода в бизнеса си. Съдиите върнаха топката в полето на националните съдилища, за да определят какво точно означава бърза и ясна комуникация. Според съда това, че купувачите трябва да кликнат на няколко страници в сайта, за да открият възможността за връзка, не означава задължително, че комуникацията е трудна. /БТА", "date": "2019.07.10", "title": "Съдът на ЕС: \"Амазон\" не е длъжен да предоставя телефон за пряка връзка с клиенти"}
{"url": "https://www.dnevnik.bg/bulgaria/2019/07/10/3936632_kratki_novini_na_12_juli_zapochva_pruskaneto_sreshtu/", "text": ". България дава 2 млн. лв. за бежанците в Турция Правителството одобри допълнителни разходи в размер на 1.907 млн. лв. за плащания към Механизма за бежанците в Турция. Средствата ще бъдат изплатени на три вноски. Размерът на първия транш за 2016-2018 г. по механизма е 3 млрд. евро, а на втория - също 3 млрд. евро. Българският принос е 9.076 млн. евро за целия период, или 0.15% от сумата. На 12 юли започва пръскането срещу комари покрай Дунав  На 12 юли агенцията по храните започва да пръска срещу комари по поречието на Дунав. То ще става от въздуха, а първото населено място е Козлодуй. Институцията предупреждава пчеларите да се погрижат за опазването на пчелите. Кабинетът разреши на \"Бул ер\" да лети между Варна и Москва Правителството определи чартърната \"Бул ер\" за въздушен превозвач по международната въздушна линия Варна - Москва - Варна. Превозвачът ще оперира с до 7 честоти седмично. Останалите договорени честоти по тази редовна линия се обслужват от назначената авиокомпания \"България ер\". Според правителството участието и на двете компании ще допринесе за увеличаването на пътниците и ще даде повече възможности за избор на потребителите. Компанията посочва на сайта си адреса на \"България ер\" бул. \"Брюксел\" 1 в София.", "date": "2019.07.10", "title": "Кратки новини: България дава 2 млн. лв. за бежанците в Турция"}
{"url": "https://www.dnevnik.bg/sport/2019/07/10/3936686_fotogaleriia_na_velopohod_v_srednogorieto/", "text": "Повече от 180 души се включиха във \"Велопоход Средногорие\".", "date": "2019.07.10", "title": "Фотогалерия: На велопоход в Средногорието"}
{"url": "https://www.dnevnik.bg/gradska_sreda/2019/07/10/3936696_desette_talona_za_putuvane_v_sofiia_vajat_za_poveche/", "text": "Наредбата за реда и условията за пътуване в обществения градски транспорт на София, която налагаше глоба за пътуване с талон от карта за 10 пътувания без да бъде показан талон №10, е отменена. Член 11 от наредбата, който изискваше талон 10 от картата да се показва и при предишни пътувания, вече не важи. Той е отпаднал от наредбата още на на 5 април 2018 г., обясниха от пресцентъра на Столичната община на запитване на \"Дневник\". За разговор между контрольор и пътничка, от който се установява това, съобщи днес \"Офнюз\", а \"Дневник\" се обърна към институциите да го потвърди. \"Гражданите могат да пътуват с карта от 10 билета без да показват талон №10. Могат и двама души заедно да пътуват с билети от тази карта, като перфорират два билета\", обясни Христиан Петров, изпълнителен директор на Центъра за градска мобилност на Столичната община. Талоните се продават в комплект от 10 с намалена цена от 12 лв. вместо 16, колкото биха стрували 10 билета, купени поединично. Масово потребителите не знаят, че вече от година двете ограничения за тях не важат. В действащата наредба за пътуване в градския транспорт член 12 посочва кои са нередовните документи за пътуване: 1. персонализиран превозен документ, издаден на лице, различно от ползвателя; 2. подправен превозен документ; 3. персонализиран превозен документ, непридружен от документ за самоличност. Въпреки промените в наредбата, талоните, които се продават в момента са с надпис \"Важи само с талон№10 със същия номер\". Този текст е заблуждаващ и от пресцентъра на Столичната община обясниха, че вероятно талоните са отпечатани отдавна и затова са с това изискване, което вече е отпаднало.", "date": "2019.07.10", "title": "Талонът с 10 билета за пътуване в София вече важи за повече от един пътник (обновена)"}
{"url": "https://www.dnevnik.bg/politika/2019/07/10/3936739_siderov_karakachanov_i_simeonov_da_porasnat_borisov_da/", "text": "Лидерът на \"Атака\" Волен Сидеров обвини коалиционните партньори, че рушат управлението с  отстраняването му от председателския пост на парламентарната група  на \"Обединени патриоти\". Същевременно потвърди, че той самият държи да бъде довършен управленският мандат. \"Решението анулира управленската коалиция, заличава една част от нейното заглавие\", заяви Сидеров пред \"Нова телевизия\". По думите му отстраняването му е подготвяно месеци преди това. \"Да пораснат\", препоръча лидерът на \"Атака\" на коалиционните си партньори от ВМРО и НФСБ. Сидеров отрече обвиненията им, които им послужиха като аргументи за свалянето му от лидерството на парламентарната група на \"Обединени патриоти\" с 20 гласа \"за\" срещу 7 отсъстващи народни представители от \"Атака\". Той подчерта, че не са верни твърденията, че не е събирал редовно групата и е бил пасивен като неин председател. \"Аз, напротив, положих страшно много усилия да стиковам тази група. Аз лично направих най-много компромиси, за да съществува тази група. Винаги можеш да намериш предлог, когато искаш да направиш нещо разрушително\", заключи той. Каракачанов и Симеонов демонстрирали с отстраняването му \"комплекса към родителя, който е създал нещо\". Всички тийнейджъри минават тази фаза, бунтуват се към родителя\", анализира психологията на скандала Сидеров. \"Аз го разглеждам като инфантилна фаза, психологически, а политически аз ще търся мнението на ГЕРБ и лидера Борисов\", каза още Сидеров. Сидеров ще пита премиера Борисов дали се отказва от неговия подпис под коалиционното споразумение. \"Тук са нашите три подписа. Той трябва да отговори на въпроса отказва ли се от подписа на \"Атака\". Не са въпроси до мен. Аз обяснявам действия на други хора. Аз не съм направил нещо, тях ги питайте дали това е краят\", коментира той бъдещето на коалицията.", "date": "2019.07.10", "title": "Сидеров: Каракачанов и Симеонов да пораснат, Борисов да каже отказва ли се от моя подпис"}
{"url": "https://www.dnevnik.bg/analizi/2019/07/10/3936592_ako_triabvashe_da_pravia_kampaniia_za_nasurchavane_na/", "text": "  В теорията на комуникациите има основен постулат. Кампаниите се изграждат отвътре навън. От съдържанието към опаковката. Ако няма съдържание, каквато и опаковка да се сложи, кампанията ще бъде повърхностна и няма да има ефект. Ако трябваше да правя кампания за насърчаване на раждаемостта, щях да тръгна от основното: И щях да мина в детайли по \"да има добри условия\". Като например:  Добре е да има нормални тротоари, за да може човек да се движи с количка бързо и лесно Добре е да има много паркинги, за да не са принудени колите да спират по тротоарите  Добре е градският транспорт да е направен удобен за колички . Добре е всички сгради, частни или обществени, да са достъпни с колички    Добре е да има нормални процедури в здравната система, за да се лекуват децата бързо и ефикасно Добре е да има специален Фонд за лечение на деца Добре е да има реформа в системата на Бърза помощ Добре е болниците да са чисти и приветливи, а не да приличат на затвори от Третия свят  Добре е да има сигурност в болниците, а не всеки пиян кретен да тормози безнаказано всички  Добре е да няма драми със записване в детски градини  Добре е да няма драми със записвания в училища  Добре е децата да се чувстват сигурни в училищата и да могат да се учат спокойно Добре е да има условия всички деца да се чувстват прекрасно и приети. Включително децата със специални потребности Добре е да имаме поне един университет на достатъчно добро ниво  Добре е да има достатъчно центрове за приютяване на жертви на домашно насилие  Добре е да има добър механизъм за събиране на издръжка от родител, който се отказва от детето . Добре е бабите и дядовците да се чувстват защитени в къщите си . Добре е да не се налага родителите да търсят прехрана в чужбина и да оставят децата за отглеждане на баба и дядо. Мога да продължавам още много. Това е само една малка извадка от темите, които стоят пред всяко едно семейство. А много родители със сигурност могат да добавят още хиляди Това щях да направя като ядро на кампанията. Това е основната тема. Чак след това биха дошли фриволни шегички за тигани, чашки, яйца на очи и други подобни... Но това ще съм аз. Малко олд скул. Търсещ смисъл и съдържание. Търсещ ядро, на което да се стъпи. Търсещ устойчиво решение, което да промени нагласи за дълго време. Явно не ги разбирам модерните тенденции. Но се радвам за това.", "date": "2019.07.10", "title": "Ако трябваше да правя кампания за насърчаване на раждаемостта"}
{"url": "https://www.dnevnik.bg/gradska_sreda/2019/07/10/3936589_predpriemachi_konfliktite_v_stroitelstvoto_vdigat/", "text": "Отворено писмо до кмета Йорданка Фандъкова изпрати днес Националната асоциация на строителните предприемачи (НАСП), с което се противопоставя на действията, довели до конфликтни ситуации в строителството на жилища. В последната година нарасна напрежението между Столичната община, строителните предприемачи и гражданите, смятат от НАСП. \"То достигна размерите на граждански терор. Протест на малка група граждани води до спиране на законни строежи и провокира уволнение на общински служители\", се отбелязва в писмото до Фандъкова. Строителните предприемачи напомнят, че жилищното строителство е един от двигателите на икономиката, като осигурява трудова заетост, генерира доходи към общинския бюджет, внася осигуровки и разширява предлагането на пазара на имоти и така повишава достъпността на жилищата. Според тях всички рестрикции към строителния бранш водят до увеличаване на цената на жилищата. Напрежението в сектора на жилищното строителство няма да утихне с уволнението на общински служители заради спорни казуси или с въвеждането на нови рестрикции и изисквания към строителните процеси, се казва в писмото на НАСП до кмета Фандъкова. Асоциацията предупреждава, че ще защити правата си в съда, както и организирането на граждански протести от заетите в строителния бранш. НАСП дава конкретни нормативни предложения: 1. Регулационно преструктуриране на (жилищните) комплекси или регулиране на територии в комплексите с общинска и държавна собственост, където собствениците на имоти, реституирани в комплексите, да бъдат компенсирани. 2. Промяна в Закона за устройството на територията и съпътстващите го нормативни актове. 3. Въвеждане на електронно разрешение за строеж по примера на страни като Северна Македония и Сърбия, където успешно се прилага. 4. Опростяване на проектната документация за издаване на строително разрешение, както е в много страни на Западна Европа. 5. Дигитализация на целия административен процес, съпътстващ жилищното строителство. Така гражданите ще могат активно да участват при планирането на териториите и устройството им ще бъде съобразено и прието от тях. Така ще се премахне напрежението при строителството по тези планове, смятат предприемачите. НАСП призовава кмета Фандъкова да постави началото на конструктивен диалог между органите на управление, бизнеса и гражданите, за да се търсят оптималните решения.", "date": "2019.07.10", "title": "Предприемачи: Конфликтите в строителството вдигат цената на жилищата"}
{"url": "https://www.dnevnik.bg/sport/2019/07/10/3936733_video_l_kato_levski/", "text": "Л като \"Левски\". Това очевидно е в основата на стратегията, по която клубът работи усилено. Ден след като представиха  новите си екипи, на които вместо емблемата се завръща буквата Л , сините показаха и огромно внимание към най-малките детайли при заминаването си за мача с \"Ружомберок\". Кодът на чартъра на отбора включваше \"1914\" заради годината на създаването на клуба, а самолетът беше брандиран със синьо Л. Идеята беше пренесена и на седалките, където също беше поставена стилизираната буква. Кадрите от видеото в канала на \"Левски\" показват, че и чашите, които са сервирани, не правят изключение. \"С Л-то \"Левски\" се връща към корените си\", заявиха от клуба при представянето на екипите във вторник. След ден сините започват сезона с гостуването си в Словакия в двубой от първия предварителен кръг в Лига Европа. Срещата е от 19.30 часа. \"Левски\" минава през период на изключително тежка финансова криза и опитва да излезе от нея чрез смяната на собствеността и приток на средства от нови спонсори. Преди ден  беше обявен договор с \"Национална лотария\" .", "date": "2019.07.10", "title": "\"Л като \"Левски\""}
{"url": "https://www.dnevnik.bg/razvlechenie/2019/07/10/3936731_teilur_suift_zadmina_klana_kardashiian_kato/", "text": "Певицата Тейлър Суифт бе определена от \"Форбс\" за най-високоплатената знаменитост за 2019 г., задминавайки с малка разлика двама от представителите на клана Кардашиян - риалити звездата с успешен бизнес с козметика Кайли Дженър и рапъра Кание Уест, писа \"Ройтерс\".  Годишната класация на изданието със стоте топ печеливши знаменитости включва футболните звезди Лионел Меси, Кристиано Роналдо и Неймар в челната десетка. Сред тях се нареждат още британският певец Ед Шийрън и софт рок групата от 70-те \"Ийгълс\" (The Eagles), които през 2018 г. направиха ново световно турне. Американският рапър, продуцент и дизайнер Кание Уест се завърна в списъка след четиригодишно отсъствие. Според изчисленията на \"Форбс\" печалбите му, преди да бъдат обложени с данъци, възлизат на 150 млн. долара, идващи предимно от неговата популярна линия маратонки Yeezy. С това той се нарежда на третото място. Половинката му Ким Кардашиян е на 26-а позиция. Малко след своето успешно турне и албум от 2018 на име Reputation Тейлър Суифт заема първото място с печалби от 185 млн. долара; 29-годишната звезда бе начело на класацията и през 2016 г. след излизането на предишния й бестселър албум \"1989\" и турнето към него. \"Форбс\" прави класацията си за 2019 въз основа на изчисления на възнагражденията на отделните личности за периода юни 2018 - юни 2019, и то преди да бъдат обложени с данъци. Те се базират на информация от мениджъри и данни от агенции като Nielsen, изданието за търговията в областта на турнетата Pollstar, филмовата база данни IMDB и интервюта с експерти от индустрията и много от самите знаменитости. Според списанието общите приходи на стоте топ знаменитости тази година възлизат на 6.3 млрд. долара за изминалите 12 месеца.", "date": "2019.07.10", "title": "Тейлър Суифт задмина клана Кардашиян като най-високоплатената знаменитост"}
{"url": "https://www.dnevnik.bg/photos/2019/07/10/3936658_fotogaleriia_tejka_katastrofa_zatvori_tunel_echemishka/", "text": "Учение, имащо за цел да провери взаимодействието между различните институции при инцидент в тунел, се проведе днес на магистрала \"Хемус\". В него се включиха екипи на МВР, пожарната, спешна помощ, гражданска защита, агенция \"Пътна инфраструктура\", Държавна агенция \"Безопасност на движението по пътищата\", областната администрация и общините на територията на София-област и други.", "date": "2019.07.10", "title": "Фотогалерия: Тежка катастрофа затвори тунел \"Ечемишка\", но само за учение"}
{"url": "https://www.dnevnik.bg/evropa/2019/07/10/3936537_maika_supruga_tovarno_magare_jenata_v_iztochna_evropa/", "text": "В обширна статия за \"Нойе цюрихер цайтунг\" (НЦЦ) украинската културоложка и журналистка Катерина Ботанова разглежда ролята на жената в Източна Европа от първите десетилетия на миналия век до днес. Тя отбелязва като постижение еманципаторския потенциал на ранния съветски социализъм, дал избирателно право на жените още през 1917 година, както и добра за времето си система от детски градини. Ботанова обаче твърди, че този потенциал е бил задушен още по времето на Сталин. Тя посочва, че неговото наследство е изглеждало по еднакъв начин във всички страни от бившия източен блок: избирателно право на жените, безплатни детски градини, училища и болници, но същевременно осуетяване на всякакви обществени критики и борби за женски права. Два интересни феномена От това произлизат два интересни феномена, пише авторката: \"От една страна, съществува твърдото убеждение, че жените и мъжете зад желязната завеса са били равнопоставени. От друга страна, шества разбирането, че във времето на комунизма жените - най-вече преди издигането на желязната завеса - са живеели в нещо като истински рай по отношение на социалния пол.\" Ботанова твърди още, че социализмът е формирал един много прагматичен тип жена: \"Жената като борец, жената като майка, жената като товарно магаре: тя беше длъжна някак да оцелява, разпъната в шпагат между декларираното равенство, задължението да е щастлива и едно изнурително ежедневие, което не ѝ оставяше никаква възможност да говори за ситуацията, в която се намира. Макар жените в социализма действително да заемаха ръководни постове и да работеха в традиционно мъжки сфери с тежък физически труд, те бяха отговорни и за цялото семейство, длъжни бяха да вършат цялата домакинска работа и да се грижат за децата.\" В публикацията на НЦЦ се казва още, че многото и разнообразни задължения са формирали \"мъжки тип\" жена, която обаче няма правото да изразява никакви собствени желания или потребности. На подобна жена не е имало защо да се отнема дори правото на аборт, достатъчно е било да се култивира идеалът за мъжко момиче, борец по характер, което само се справя с всичко. Достатъчно е да му се остави правото на гласуване, но да му се отнеме правото да говори. Авторката дава за пример Русия, наричайки я европейски пионер в битката срещу човешките права. Там всъщност има твърде либерално право на аборт, но същевременно и почти изцяло цензурирано обществено пространство, в което всички дейности и протести в защита на правовата държава неминуемо водят до наказание, емиграция или смърт. Правото на аборт в комбинация с няколко много строги женски лица от правителствените среди и някои доста модерни лица от средите на икономиката лесно биха могли да ни подлъжат, че в Русия цари равноправие между половете. В същото време жените там се ориентират по някои традиционни ценности, подхранвани от консервативни социални представи и очаквания, а проявите на домашно насилие все повече се омаловажават. А днес? Авторката на коментара в НЦЦ твърди, че за ограничаването на женските свободи в Източна Европа няма защо да се въвежда средновековно законодателство или пък да се блокират дискусиите за женска квота и равно заплащане. Достатъчно е, пише Ботанова, да не се пипа нищо в сферата на ранното детско и училищно образование, както и в здравеопазването и да се запази сегашното пълно мълчание по въпроса за разликите в заплащането на мъжете и жените. \"Достатъчно е да не се говори за заплатите на възпитателките и учителките, нито пък за качеството и бариерите пред образованието. Достатъчно е броят на детските градини и училища в новите квартали на големите градове да се запази на сегашното ниско ниво, както и да не се обръща внимание на липсата на подобни заведения в селата и в малките градове. Достатъчно е да се бави здравната реформа и да се подминават с мълчание сексистките подмятания на политиците пред обществеността.\" В редица източноевропейски страни не се прави нищо срещу ограничаването на женските свободи - политиците твърдят, че вече имало значителни постижения в тази сфера, пък и сега имало по-важни въпроси на дневен ред. \"Но по този начин се циментира едно статукво, което дискриминира едните за сметка на другите\", констатира в заключение Катерина Ботанова.", "date": "2019.07.10", "title": "Майка, съпруга, товарно магаре: жената в Източна Европа"}
{"url": "https://www.dnevnik.bg/sviat/2019/07/10/3936831_zelenski_otmeni_mnogo_ot_ogranicheniiata_okolo/", "text": "Украинският президент Володимир Зеленски подписа днес указ, с който се отменят редица забрани за посещения в забранената досега зона около Чернобилската АЕЦ, предаде ТАСС. Създава се и \"зелен коридор\" за туристи, съобщи държавният глава. \"Ние трябва да покажем Чернобил на света: на учените, на еколозите, на историците, на туристите... Днес подписах указ, който ще сложи начало на преобразуването на недостъпната зона в един от пунктовете за икономически растеж на нова Украйна. Преди всичко ще създадем \"зелен коридор\" за туристите и ще премахнем предпоставките за корупция... Забрани няма да има\", каза президентът. Зеленски взе участие и в днешната церемония, с която Европейският съюз официално предаде на Украйна за експлоатация  новия безопасен саркофаг , издигнат над разрушения при ядрената авария през 1986 г. четвърти реактор на Чернобилската АЕЦ, съобщи ТАСС, цитирайки представителството на ЕС в Украйна. \"От днес Украйна ще отговаря за обслужването на съоръжението, а също и за демонтажа на първичния саркофаг, построен веднага след аварията\", съобщи представителството във \"Фейсбук\". То отбеляза също, че очаква в най-скоро време завършването на строителството на ново временно хранилище за отработено ядрено гориво. \"Това ще е още една голяма крачка към превръщането на епицентъра на трагедията от 1986 г. в стабилно и безопасно от екологична гледна точка място\", подчерта представителството на ЕС. Изграждането на новия саркофаг започна през 2012 г. след мащабни подготвителни работи на площадката на авариралия реактор. Заради големите размери на саркофага се наложи той да бъде строен на две части, които съединени през 2015 г. Под огромната му арка е монтиран кран за демонтаж на стария саркофаг и на остатъците от 4-ти енергоблок. Новият саркофаг има срок на експлоатация 100 години и струва 1.5 млрд. евро. Според държавната агенция за управление на зоната с ограничен достъп около централата благодарение на саркофага равнището на гама лъченията около централата са се понижили с 10 пъти в сравнение с периода преди изграждането му. Украински медии съобщават, че новият саркофаг е най-голямото в света подвижно съоръжение. То може да се види от разстояние 45 км. Височината на арката е 106 м, ширината - 257 м, дължината - 162 м. На площадката, която саркофагът покрива, могат да се поберат четири футболни игрища. Съоръжението тежи 36 200 тона. /БТА", "date": "2019.07.10", "title": "Зеленски отмени много от ограниченията около Чернобил"}
{"url": "https://www.dnevnik.bg/photos/2019/07/10/3936440_fotogaleriia_svetovnite_snimki_na_denia_-_10_juli_2019/", "text": "Тоалетна хартия с лика на Доналд Тръмп се продава пред сградата на парламента в Лондон, Великобритания.", "date": "2019.07.10", "title": "Фотогалерия: Световните снимки на деня - 10 юли 2019 г."}
{"url": "https://www.dnevnik.bg/sport/2019/07/10/3936841_s_istoricheska_pobeda_100_na_uimbuldun_federer_si/", "text": "На 37 години Роджър Федерер продължава да пише история в тениса. Швейцарецът спечели стотната си победа на \"Уимбълдън\" - нещо, което не е постигал никой друг играч в турнирите от Големия шлем. С успеха си той си осигури среща с Рафаел Надал в полуфиналите на надпреварата. Федерер направи обрат за 4:6, 6:1, 6:4, 6:4 срещу осмия в схемата Кей Нишикори. Федерер е рекордьор по победи в два от четирите турнира от Големия шлем. Той е на върха и на Australian Open с 97 успеха. На \"Ролан Гарос\" пръв е Надал с 93, а на US Open стои рекордът на Джими Конърс - 98. Вечерта беше паметна и за друг от големите тенисисти. Надал сломи със 7:5, 6:2, 6:2 Сам Куери и си осигури участие във финалите на АТП. Той ще участва за рекорден 15-и пореден път в заключителния турнир. В полуфиналите на \"Уимбълдън\" предстои 40-ата среща между Федерер и Надал. За последно  двамата играха в полуфиналите на \"Ролан Гарос\", където испанецът спечели убедително . Третият от водещото трио - Новак Джокович, беше безкомпромисен срещу Давид Гофен, като дори постигна \"геврек\" при 6:4, 6:0, 6:2. В полуфинала той ще се изправи срещу Роберто Баутиста Агут, който стигна до 7:5, 6:4, 3:6, 6:3 срещу Гуидо Пея.", "date": "2019.07.10", "title": "С историческа победа №100 на \"Уимбълдън\" Федерер си осигури полуфинал с Надал"}
{"url": "https://www.dnevnik.bg/bulgaria/2019/07/10/3936843_radan_kunev_evrokomisiia_nachelo_s_ursula_fon_der/", "text": "Евродепутатът на \"Демократична България\" Радан Кънев използва профила си във \"Фейсбук\", за да обяви, че подкрепата му за Урсула фон дер Лайен за председател на Европейската комисия не е безусловна, тъй като тя е \"изключително предпазлива в ангажиментите си за налагане на върховенството на правото и общо европейско правосъдие\". Той уточнява, че на заседание на групата на Европейската народна партия (ЕНП) е получил поздравления за мнението, което е изказал, тъй като \"мнозина мислят като теб, но си мълчат\". Въпреки изказването на Кънев, днес  Урсула фон дер Лайен опита да спечели подкрепата на евродепутатите  за кандидатурата си за следващ председател на Европейската комисия, като им обеща да се фокусира върху насърчаването на върховенството на закона, конкурентоспособността, цифровизацията и борбата с климатичните промени. \"По всичко личи, че цената на подкрепата за нея е била смекчаване на политиката към държавите с процедура по чл. 7 (Полша и Унгария) и тези с мониторинг (България и Румъния). И по-лошо - ЕНП предлага в Комисията по граждански права и правосъдие двама зам. председатели от управляващите партии в Унгария и България. Това е ясен знак, че в тази комисия няма да се търси действителен натиск за реформи, а ще е поредна имитация на загриженост\", пише Кънев. \"Нека сме наясно - и процедурата по чл. 7 от Договора за ЕС, и Механизмът за сътрудничество и проверка (CVM) са инструменти за защита на гражданите на държави, чиито правителства нарушават основни демократични норми и не гарантират справедливо правосъдие\", допълва той.", "date": "2019.07.10", "title": "Радан Кънев: Еврокомисия начело с Урсула фон дер Лайен ще е имитация на загриженост"}
{"url": "https://www.dnevnik.bg/sport/2019/07/10/3936852_ludogorec_trugna_sus_zaguba_kum_opita_si_za_nov/", "text": "Лудогорец\" започна участието си в европейските клубни турнири със загуба. Българският първенец отстъпи с 1:2 при гостуването си на \"Ференцварош\" на старта на квалификациите в Шампионската лига. Унгарският отбор поведе много рано чрез Токмак Нгуен, но в 31-ата минута Якуб Швиерчок вкара много важен гол за \"Лудогорец\". След почивката Олександър Зубков донесе победата на домакините. Втората среща е след седмица в Разград. \"Ференцварош\" продължи традицията да печели у дома срещу български отбори, като вече има пет победи от пет срещи при голова разлика 14:3. Преди година \"Лудогорец\" отпадна от Шампионската лига във втория квалификационен кръг след равенство и загуба срещу друг унгарски отбор - \"МОЛ Види\". Стойчо Стоев започна мача с трима от новопривлечените играчи - Джордан Икоко, Дан Битон и Мавис Чибота. Двубоят беше интересен с бърз футбол и атаки към двете врати. Още в четвъртата минута \"Лудогорец\" получи възможност след грешка на защитата на съперника, но не се възползва. Две по-късно след центриране от дясно Нгуен изпревари бранител на \"Лудогорец\" и даде преднина на отбора си. Постепенно \"Лудогорец\" заигра уверено и в 31-ата минута изравни. Чибота отправи стреля силно, вратарят Дибус изби, а Швиерчок стигна пръв до нея и изравни. След почивката играта отново беше равностойна с атаки към двете врати. В 62-ата минута гол на домакините не беше зачетен заради засада, Малко след това Нгуен преодоля Икоко в наказателното поле на \"Лудогорец\" и подаде към Зубков, който пред вратата стреля силно и преодоля Пламен Илиев. В последните минути унгарците показаха, че опитват да запазят резултата. \"Лудогорец\" положи усилия да промени развоя, но нямаше успех.", "date": "2019.07.10", "title": "\"Лудогорец\" тръгна със загуба към опита си за нов европейски поход"}
