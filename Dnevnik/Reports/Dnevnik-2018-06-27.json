{"url": "https://www.dnevnik.bg/sviat/2018/06/27/3207667_tokio_shte_zabrani_pusheneto_na_obshtestveni_mesta/", "text": "Общинският съвет на Токио гласува днес да бъде забранено тютюнопушенето на обществени места. Мярката ще влезе в сила догодина, предаде агенция \"Франс прес\". \"Вече сме готови за домакинството на международни спортни събития като световното първенство по ръгби през 2019 г. и олимпийските игри през 2020 г.\", заяви губернаторката на Токио Юрико Коике. Тя отбеляза, че в чужбина има още по-строги правила. От избирането ѝ за губернатор на Токио през лятото на 2016 г. Коике обещава олимпийски игри без тютюн на обществените места, имайки предвид най-вече десетките хиляди барове и ресторанти в японската столица. Забраната предвижда да не се  пуши в ресторантите . Въпреки това при спазването на определени условия ще бъде възможно в тях да се създават затворени пространства за пушачи, в които няма да се сервират храна и напитки с цел персоналът да бъде предпазван от пасивното тютюнопушене. Пушенето също така ще бъде изцяло забранено в училищата. На национално равнище в Япония се подготвя законопроект за забрана на тютюнопушенето. Той е по-либерален и няма да засегне ресторантите с площ, не по-голяма от 100 квадратни метра, които представляват 55% от общия брой на тези заведения. Това провокира недоволството на организации на заболели от рак вследствие на вдишването на тютюнев дим. Управляващата Либерално-демократическата партия, която има мнозинство в парламента, обаче цели да спечели на своя страна собствениците на ресторанти и барове, които се страхуват от намаляване на броя на клиентите си. Недоволни са и пушачите, които се оплакват, че са гонени отвсякъде, дори и от специално предвидени за пушене места с пепелници на улиците. / БТА", "date": "2018.06.27", "title": "Токио ще забрани пушенето на обществени места"}
{"url": "https://www.dnevnik.bg/evropa/2018/06/27/3207714_blokirani_ot_strah_v_es_stavame_po-golemi_populisti_i/", "text": "За пръв път от 2015 г успяхме да постигнем заключение на съвет по общи въпроси на тема разширяване с много ясна времева рамка. Това заяви вицепремиерът и външен министър Екатерина Захариева при  представянето на резултатите  от българското председателство на Съвета на ЕС. Изказването й бе в коментар на  вчерашния съвет на европейски министри , на който бе заявено, че страните от ЕС се приближават към отварянето на преговорите с Македония и Албания през юни 2019 г. Дали беше най-амбициозният вариант за Македония, може би не, но беше най-доброто, което можехме да постигнем, с ясен ангажимент и времева рамка за нашите съседи, подчерта Захариева. Мъдростта на част от колегите доайени, Люксембург специално, доведе до това, че общият разум надделя, каза още министърът. По думите й на съвета отново е имало усещане за парализиране в някои от държавите по въпроса за мигрантската вълна. Тя обаче подчерта, че рядко е виждала призивите на 25 държави, такова твърдо единство и такава твърда подкрепа, че трябва да се обърне поглед към региона и да се изпълнят ангажиментите, включени в политическите декларации. Тя коментира, че ясно е личало, че България е загърбила националния си интерес и е търсила интереса на региона. Съветът е продължил 13 часа, но е завършил с изключително добър край. Според министъра България никога досега не е показвала по време на еврочленството си или може би не е го изразявала достатъчно добре, че е амбициозен член на ЕС и има идеи за общоевропейски решения не само в национален контекст. Впечатленията ми от Съвета вчера затвърдиха и общото чувство, че все по-трудно успяваме да постигнем решения. За кризата с бежанците абсолютно във всеки един съвет, във всяка една тема, която дори не изисква конкретно решение, прозира разделението, каза Захариева. \"Понякога изглеждаме блокирани от страх и толкова се страхуваме да не поддадем на популистките движения, че ставаме по-големи популисти от тях. На популизма не може да се отговори с по-голям популизъм и ако не излезем от този страх, не ни чака нищо добро.\" \"Ако не вземем общоевропейско решение за миграцията или ще се блокираме до толкова, че ще се саморазпаднем, или ще разрушим това, което сме изградили\", каза още вицепремиерът.", "date": "2018.06.27", "title": "Блокирани от страх, в ЕС ставаме по-големи популисти и от популистите, смята Захариева"}
{"url": "https://www.dnevnik.bg/sviat/2018/06/27/3207598_franciia_svika_humanitarna_konferenciia_za_iemen_bez/", "text": "Франция организира днес хуманитарна конференция за Йемен със значително понижени амбиции след предприетата военна офанзива в град Ходейда, докато неправителствени организации критикуват \"двусмислената позиция\" на Париж в този конфликт. Парижката конференция, която президентът Еманюел Макрон иска да превърне в пореден пример за активната си дипломация, ще се състои в крайна сметка на експертно равнище и следователно на нея няма да бъдат взимани решения. Форумът е плод на френско-саудитска инициатива (основните параметри бяха решени при посещението на саудитския престолонаследник принц Мохамед бин Салман в Париж през април) и първоначално се предвиждаше в него да присъства сериозен политически елемент, той да бъде на министерско ниво и президентът Макрон да вземе думата. Йемен, където от март 2015 г. оглавена от Рияд арабска коалиция воюва на страната на правителствените сили срещу проиранските бунтовници хуси, преживява \"най-тежката хуманитарна криза в света\", като милиони хора са докарани до глад, сочат данни на ООН. Настъплението,  предприето на 13 юни от правителствените сили  срещу Ходейда - контролиран от хусите пристанищен град с 600 000 жители, главна входна точка за хуманитарната помощ в Йемен - наруши предвидения от Париж дневен ред. \"Предвид несигурността около продължаващата офанзива ни се стори неподходящо и неразумно да свикваме тази конференция на министерско равнище\", призна френски дипломатически източник. Решения по-късно Макар да не беше просто отменена, конференцията изпадна от графика на държавния глава и на външния министър Жан-Ив Льо Дриан и няма да е открита за медиите. Поради \"хуманитарната заплаха\" Париж все пак поиска тя да се проведе на експертно равнище, подчерта същият източник. Конференцията ще събере на едно място представители на страните от региона (Саудитска Арабия, Обединените арабски емирства, Кувейт, Бахрейн, Египет и др.), страни донори (Германия, Швеция, Холандия, Швейцария и т.н.), международни институции (МВФ, Световната банка и др.) и агенции на ООН като Върховния комисариат за бежанците, УНИЦЕФ, Програмата на ООН за развитие, Световната здравна организация и т.н. Ако са назрели решения, впоследствие може да има и министерска конференция, допълни източникът от Париж. Франция би искала да издейства от саудитците и ОАЕ облекчаване на драконовските инспекции на входа към пристанището в Ходейда, както и увеличаване на въздушния трафик от столицата Сана, за да разкъса хватката, която парализира хуманитарната помощ. Неправителствените организации от своя страна изразиха съмнения доколко може да се разчита на форум, на който хусите няма да присъстват и чийто съорганизатор е една от воюващите страни - Саудитска Арабия, която те подозират в \"масови\" нарушения на хуманитарното право в Йемен. \"Рияд не желае тази конференция да има политически характер, така че не сме планирали хусите да са участваща страна, обясняват в Париж. \"Въвлечената\" Франция \"Беше предвидено обаче те да участват (в дискусиите - бел. ред.). Още не са благоволили да отговорят\", казаха от Париж. Френският посланик в Йемен не успя да се срещне с тях миналата седмица, официално поради графика си. Хусите могат също да задържат френски мореплавател, блокиран в Ходейда с платноходката си от началото на юни. В навечерието на конференцията 15 хуманитарни организации (CARE, \"Спасете децата\", Норвежки съвет за бежанците, \"Хюман райтс уоч\" и др.) настояха Франция да окаже натиск върху съюзниците си Саудитска Арабия и ОАЕ да сведат до минимум последиците от операцията в Ходейда за цивилните. \"Това настъпление трябва спешно да приключи. Това е единственият критерий, по който НПО-та ще преценят резултатите от инициативата на президента Еманюел Макрон\", подчерта на пресконференция в Париж Фани Птибон от френския клон на CARE. Неправителствените организации упрекват също Франция, че доставя оръжия на Рияд и Абу Даби. \"Повече от вероятно\" е, че това оръжие се използва в Йемен, отбеляза Елен Льоже от хуманитарната организация ACAT (акроним от Action des chretiens pour l'abolition de la torture - \"Християнско действие за премахване на мъченията\"). Според Жан-Франсоа Корти от \"Лекари на света\" трябва \"на всяка цена да се работи за решаване на конфликта\", отвъд хуманитарния аспект, и Франция безспорно има своето място сред лидерите в тази динамика за решаване на конфликта, тъй като е въвлечена в това, което се случва в Йемен. /БТА", "date": "2018.06.27", "title": "Франция свика хуманитарна конференция за Йемен, без да очаква много от нея"}
{"url": "https://www.dnevnik.bg/sport/2018/06/27/3207625_kimi_raikonen_moje_da_se_zavurne_v_svetovniia_rali/", "text": "Пилотът от Формула 1 Кими Райконен може да направи завръщане в Световния рали шампионат (WRC), след като мястото му във \"Ферари\" за следващата година не е сигурно. Финландецът, който ще навърши 38 години през октомври, е с изтичащ договор, а напоследък все повече се говори за младия  Шарл Леклер , който се представя впечатляващо в първия си сезон във Формула 1. Роденият в Монако пилот кара за \"Заубер\", но беше част от академията на \"Ферари\" и може да стане съотборник на Себастиан Фетел от новия сезон. В последните седмици се говори упорито и за завръщане на Райконен в ралитата, където той участваше през 2010 и 2011 г. Финландецът заяви, че има интерес да тества новото поколение автомобили, които се карат във WRC. Шефът на \"Тойота\" Томи Макинен пък го приветства. \"Той не е карал наша кола, но защо да не го направи. Ако иска бих му дал възможност, не виждам нищо лошо\", каза четирикратният световен шампион Макинен. Спортен директор на \"Тойота\" пък е Кай Линдстрьом, който беше навигатор на Райконен във всичките му участия във WRC. Финландецът взе участие в 21 старта, като спечели една етапна победа и 59 точки. Неговият най-добър резултат беше пето място в рали \"Турция\" през първия му сезон. \"Не съм говорил с Кими, но идеята е интересна. Той познава всички в нашия отбор, Томи го смята за интересна личност, а освен това аз познавам стила му на каране. Той не е луд, винаги знае къде е границата му\", каза Линдстрьом. Световният шампион Себастиен Ожие също е отворен към завръщане на Райконен. Пилотът на \"М-Спорт Форд\" каза, че финландецът е голяма реклама за WRC. В момента Райконен е пети в класирането във Формула 1, като има 83 точки. В осем старта пилотът на \"Ферари\" се качи четири пъти на подиума - беше трети в Австралия, Китай и  Франция , и втори в  Азербадйжан . В кариерата си финландецът има 279 старта и 20 победи във Формула 1, като победата му дойде през 2013 г. Райконен е световен шампион от 2007 г. и е последният пилот, който спечели титлата с \"Ферари\".", "date": "2018.06.27", "title": "Кими Райконен може да се завърне в Световния рали шампионат"}
{"url": "https://www.dnevnik.bg/bulgaria/2018/06/27/3207725_i_tozi_mandat_na_borisov_shte_ostane_nedovurshen/", "text": "ДПС ще поиска анкетна парламентарна комисия да провери има ли корупция при даването на българско гражданство както се твърди в разследване на френски журналисти. Това съобщи пред Би Ти Ви зам.-председателят на парламентарната група Йордан Цонев. Той определи като проблем на националната сигурност разделителните линии, които, по думите му, прокарва езикът на националистите, които по-големият коалиционен партньор в управлението - ГЕРБ, подкрепял. За пример депутатът от ДПС даде решението на общинския съвет в Стара Загора, доминиран от ГЕРБ, да преименува стотици топоними с турско-арабски произход. \"Така не се прави политика. На Балканите това са чувствителни теми и носят тежки последици, ако на тях не се гледа сериозно. Всички партии сме длъжни да съхраним това, което пренесохме през целия преход, да не уйдисваме на нашите патриоти на маса да правят глупости\", призова Цонев. Според него внесеният от БСП и подкрепен от ДПС вот на недоверие към правителството по темата за сигурността, е уместен и справедлив, а сегашните управляваще заслужават вот на недоверие и по други теми, защото са се отказали от реформи. Той напомни, че всички предишни правителства с премиер Бойко Борисов са напускали властта с недовършен мандат и прогнозира, че \"и този ще завърши така\". \"Аритметичните мнозинства водят до това. Добре е да се замислят защо не си изкарват мандатите, защо подава оставка. Защото не вървят работите и нямат смелост, когато поемат мандата, да направят програмна революция и всички реформи, каквито искат хората\", каза Цонев. По думите му затова не нарастват и инвестициите - бизнесът виждал политическата несигурност, дрязгите между вицепремиер и министри, подавани и оттегляни оставки.", "date": "2018.06.27", "title": "И този мандат на Борисов ще остане недовършен, прогнозира Йордан Цонев"}
{"url": "https://www.dnevnik.bg/evropa/2018/06/27/3207535_ungarskata_opera_otmeni_predstavleniia_na_mjuzikul/", "text": "Държавната опера в Будапеща реши да отмени 15 от 44 представления на британския мюзикъл \"Били Елиът\" при необичайни обстоятелства. Дни преди операта да съобщи новината, в силно проправителствения \"Мадяр идок\" се появи статия, според която произведението е \"гей пропаганда\" и дете, което го гледа, ще стане гей. Подписаната от Жофия Хорват публикация - според която посланието \"Бъди себе си\" означава \"Бъди гей\" - e неочаквана, защото \"Били Елиът\" гостува за трета година на Унгарската държавна опера. Става дума за сина на миньор, който открива, че обича балета, по време на миньорската стачка от 1984 г. - историята и в едноименния филм от 2000 г. Смята се, че от 2016 г. досега шоуто дори е насърчило деца да учат в най-доброто унгарско балетно училище, пише \"Ню Йорк таймс\". На страниците на \"Мадяр идок\" обаче  Хорват отбелязва : \"Как може такава важна национална институция като операта да върви срещу целите на държавата и да използва представление за млади хора на около 10 години, най-крехка възраст, за такава насочена и необуздана гей пропаганда?\" \"Насърчаването на хомосексуалността не може да е национална цел в ситуация, където населението вече застарява и намалява, а нацията ни е заплашена от чужда инвазия\", продължава авторът. Според нея, макар унгарското правителство да насърчава семейството, \"Били Елиът\" насърчава хората да мислят в друга посока. Директорът на операта Силвестър Оковач отговаря с публикации в същия вестник, че показването на нещо, което е част от живота, не е същото като пропагандирането му. В друга публикация отбелязва, че части от творчеството на Моцарт, Бетовен, Щраус и други би трябвало никога да не се изпълняват, ако се приложат неясните критерии за \"гей пропаганда\". В края на миналата седмица Оковач обясни, че е решил да отмени част от представленията, защото заради атаката на Хорват има безпрецедентен спад в продажбите. \"Промяна в културата\" Интересното е, че всъщност не е известно да има журналист на име Жофия Хорват, отбелязва Би Би Си. От декември обаче други публикации в \"Мадяр идок\", подписани от Арпад Сакач и Тамаш Фриц, нападат цели сфери от културния живот, които трябва да бъдат \"прочистени\" от хората, които позволяват \"либерални, глобалистки и космополитни идеи. Това включва медии (като държавната новинарска агенция MTI) и Унгарската академия на науките. Според Фриц, ако политическата система в страната е еволюирала, това трябва да стане и с културата.", "date": "2018.06.27", "title": "Унгарската опера отмени 15 представления на мюзикъл след твърдения, че е \"гей пропаганда\""}
{"url": "https://www.dnevnik.bg/bulgaria/2018/06/27/3207697_nova_televiziia_otreche_da_e_imalo_cenzura_pri/", "text": "Изявление на премиера Бойко Борисов днес накара \"Нова телевизия\" да даде повече подробности за  сваления в понеделник епизод на предаването \"Часът на Милен Цветков\" . На сайта си медията публикува позиция, в която твърди, че няма цензура в решението епизодът да не бъде излъчен. Реакцията на телевизията дойде само няколко часа след изказване на Борисов, в което призова да се пускат всякакви информации, дори и фалшиви, но без да се намесва неговото име. Думите на премиера дойдоха, преди да започне заседанието на кабинета. Борисов попита дали сред присъстващите за протоколните снимки и кадри има представител на \"Нова телевизия\". След като разбра, че един от операторите на медията е там, той помоли да не му замесват името, защото не било честно. \"Умолявам ви – дали се цензурирате, дали се автоцензурирате, но моля ви, не ми забърквайте името. Каквото искате пускайте, каквото искате правете, но да ми замесвате името не е честно. Всичко, което има фалшиво, да го пуснат - все ми е тая. Защото рано или късно истината излиза\", заяви премиерът и подчерта, че  ако се докаже, че си е купил остров в Гърция, ще подаде оставка. \"Реакцията срещу разпространението на фалшиви новини не може да бъде определяна като цензура или автоцензура\", отговори \"Нова телевизия\" с  публикация на сайта си. Медията подчертава, че не се оказва натиск върху продуцентските решения, а редакционната политика винаги била независима. \"Нова телевизия\" уточнява, че е отговорна медия и \"не може да бъде разпространител на фалшиви новини, защото защитава професионалните принципи на журналистиката\". \"Нова\" се противопоставя на опитите независими редакторски решения на медията да бъдат използвани за политически цели. Отстояваме принципите на професионалната журналистика, защото свободата на словото е и отговорност\", завършва позицията. Повод за скандала стана изказване на Борисов в Брюксел, където той участва в работната среща по въпросите на миграцията и предоставяне на убежище. \"Гръмнали гръцките медии, че съм купил остров в Гърция. Просто нещастни долни лъжци, жълти. Мръсници. 100 души да му повярват на това. Лъжа, лъжа след лъжа\", заяви Борисов, без да му беше зададен въпрос по темата. Още в първия работен ден след изказването му в анонса на предаването на Милен Цветков, публикуван на страницата на \"Фейсбук\", беше обявено, че една от темите е \"Какво накара премиера Борисов да се възмути от фалшивата новина, че е станал собственик на гръцки остров?\". Още докато тече предаването, под анонса последваха десетки запитвания защо рекламираният епизод не е излъчен и се изказаха мнения, че темата, която е довела до решението за излъчването на повторение на предаването от петък, 22 юни, е тази за Бойко Борисов. \"Планираният епизод на предаването \"Часът на Милен Цветков\" по \"Нова телевизия\" не бе излъчен, защото не отговаря на стандартите на медията за обективност, истинност и баланс на гледните точки във всички предавания\", коментираха от телевизията вчера. В писмената позиция на медията не се даваха подробности по случая, но се подчертава, че \"високите изисквания към работата на журналистите са гаранция за качество\" и че \"Нова броудкастинг груп\" ще продължи да подкрепя редакционната независимост, съобразена със закона, етичните и морални норми и добрите професионални практики. Самият Милен Цветков пък отказа коментар.", "date": "2018.06.27", "title": "\"Нова телевизия\" отрече да е имало цензура при свалянето на епизода от \"Часът на Милен Цветков\""}
{"url": "https://www.dnevnik.bg/sviat/2018/06/27/3207670_sasht_otkazaha_da_dadat_na_oon_obeshtani_2_mln_dolara/", "text": "САЩ се отказаха да предоставят обещани 2 милиона долара на Службата на ООН за борба с тероризма и понижиха своето представителство на конференция по въпроса заради решението на ръководителя на службата - руски дипломат с над 30-годишен опит - да не даде достъп на неправителствени организации до част от встъпителната конференция, заяви американски служител, цитиран от агенция \"Ройтерс\". На въпрос дали решението има нещо общо с това, че ръководителят на службата Владимир Воронков е руснак, американският служител, пожелал анонимност, отговори, че \"това има значение\" и че Воронков е бил подложен на \"огромен натиск от родната си страна\" за конференцията. Канцеларията на Воронков засега не е отговорила на запитване за коментар. Цитираният служител каза, че САЩ и други страни са настоявали генералният секретар на ООН  Антониу Гутериш  и Воронков, който беше назначен на поста преди година, да включат неправителствените организации в цялата конференция, защото те могат да дадат ценен принос. \"Нашите молби, изглежда, не бяха чути и вместо това възгледите на страни като Сирия, Венецуела, Иран и Русия, изглежда, имат по-голяма тежест по въпроса от тези на страните, които вършат най-много работа в борбата с тероризма\", заяви американският служител. Този ход на САЩ по отношение на съществуващата от една година служба е поредният опит на правителството на президента Доналд Тръмп да използва своето финансиране, за да настоява за промяна в ООН. Миналата седмица САЩ се изтеглиха от Съвета на ООН за правата на човека, тъй като според тях този орган проявява предубеждение спрямо Израел и липсва реформа. Правителството на руския президент Владимир Путин е обвинявано от Запада, че потиска групите на гражданското общество и обезкуражава независимите институции. Две от сесиите в първия ден на конференцията днес - за споделянето на информация и експертни познания и за борбата с чуждестранните бойци - ще бъдат закрити за неправителствени организации и медии. Висш служител на ООН, пожелал анонимност, каза, че причината за това е очакването за \"споделяне на много деликатна информация между ръководителите на службите за борба с тероризма\". По думите му се очаква да участват почти 120 страни, както и 100 групи на гражданското общество. Според него около 75 процента от делегациите ще бъдат оглавявани от ръководители или заместник-ръководители на служби за борба с тероризма или вътрешни министри. Американският служител заяви, че САЩ са понижили своето представителство на двудневната конференция до и.д. заместник-координатор от Бюрото за борба с тероризма на Държавния департамент вместо евентуален представител на министерско ниво./ БТА", "date": "2018.06.27", "title": "САЩ отказаха да дадат на ООН обещани 2 млн. долара за борба с тероризма"}
{"url": "https://www.dnevnik.bg/sport/2018/06/27/3207737_milan_e_izhvurlen_ot_evropa_za_narushavane_na/", "text": "Италианският футболен гранд \"Милан\" беше изключен от европейските клубни турнири заради нарушаване на финансовия феърплей на УЕФА. Наказанието е за една година и ще бъде изтърпяно през идния сезон, в който \"росонерите\" трябваше да участват в групите на Лига Европа. В края на миналата година УЕФА отказа споразумение с \"Милан\" и остави италианския клуб под финансов надзор. Последният преглед на счетоводния баланс на седемкратния европейски шампион е показал, че изискванията на финансовия феърплей отново не са покрити. Решението на европейската футболна централа може да бъде обжалвано пред спортния арбитражен съд в Лозана. Съобщението на УЕФА дойде в същия ден, в който собственикът на \"Милан\" Юнхун Лу отказа да продаде клуба на американеца Роко Комисо. Според италианските медии китаецът е отказал оферта от 500 милиона евро за контролния пакет акции. \"Mилан\" се намира в тежка финансова ситуация, която се задълбочи още повече с дългоочакваното и проточило се повече от година пристигане на Лу и водените от него китайските инвеститори.  През април 2017 г. китайците купиха \"Милан\" от бившия италиански премиер Силвио Берлускони за 740 милиона евро. Сделката трябваше да освободи клуба от дългове на обща стойност около 500 милиона, натрупани през последните 11 години от управлението на Берлускони. С големи надежди беше очакван и първият трансферен прозорец, след като беше обещано сериозно подсилване на състава, за да могат \"росонерите\" да се върнат в битката за титлата. Миналото лято клубът похарчи над 200 милиона евро за нови играчи.  Оказа се обаче, че голяма част от операциите са финансирани със заем. Базираният в САЩ фонд за частни капиталови инвестиции Elliot Management е дал на Ли 180 милиона евро, за да бъде приключена сделката за собствеността, и още 125 милиона за летните трансфери, показа проучване на \"Ройтерс\" в края на 2017 г. Заемът, който е с лихва от 11.5%, изисква от \"Милан\" да върне 350 милиона евро до октомври 2018 г. В противен случай клубът рискува да изпадне в неплатежоспособност. Ли  започна отчаяно търсене на нови инвеститори , но без успех. От клуба дълго време твърдяха, че са представили на УЕФА бизнес план, който покрива изискванията на финансовия феърплей.", "date": "2018.06.27", "title": "\"Милан\" e изхвърлен от Европа за нарушаване на финансовия феърплей"}
{"url": "https://www.dnevnik.bg/bulgaria/2018/06/27/3207743_sudut_ostavi_v_aresta_desislava_ivancheva/", "text": "Специаизираният наказателен съд остави в ареста районния кмет на квартал \"Младост\" Десислава Иванчева, съобщава БНР. Иванчева поиска да бъде освободена с мотив - влошено здравословно състояние. Тя и нейната уволнена заместничка - Биляна Петрова се намират в затворническата болница. Зрелищният арест на Иванчева и Петрова бе в средата на април в центъра на София. След това съдът ги остави за постоянно в ареста, а прокуратурата поиска и отстраняването им от длъжност, което също бе уважено от две съдебни инстанции. Петрова пък беше уволнена от и.д. кмет на район \"Младост\", за което разбра на едно от заседанията по мерките за неотклонение.", "date": "2018.06.27", "title": "Съдът остави в ареста Десислава Иванчева"}
{"url": "https://www.dnevnik.bg/sport/2018/06/27/3207681_shampionut_germaniia_ruhna_i_napusna_svetovnoto/", "text": "Световният шампион Германия отпадна от световното първенство след драматична развръзка в последния кръг от група F. Бундестимът не успя да победи аутсайдера Южна Корея, губейки с 0:2 от корейците. Двубоят в Казан се игра изцяло пред вратата на азиатците, но германските футболисти не направиха достатъчно да пречупят корейците. Ким Йонг-Гвон изведе Корея напред в добавеното време. Първоначално попадението беше отменено, но след намеса на технологията за видеоповторения (VAR) голът беше зачетен и Корея спечели. Второто попадение беше дело на Хьон Мин-Сон в шестата минута на добавеното време, след като Мануел Нойер вече беше напуснал вратата си, опитвайки да помогне в атака. В другия мач Швеция игра достойно, борейки се за своето и буквално разби Мексико с 3:0. Скандинавците направиха много силен мач срещу \"ацтеките\", които дотук имаха две победи и победиха благодарение на точни изпълнения на защитниците Аугустинсон и Гранквист, и автогол на Алварес. Благодарение на тази победа шведите излизат като първи от групата след по-добра голова разлика от корейците – 5:2 срещу 3:4. И двата отбора са с по шест точки. Германия остава последен с три точки, записвайки две загуби. За шести път действащият световен шампион напуска в груповата фаза. Това се случва за четвърти през 21-и век, след като преди това Франция отпадна през 2002 г., Италия през 2010 г. и Испания преди четири години. Другите шампиони, които са отпадали са Италия през 1950 г. и Бразилия 1966 г. Швеция и Мексико ще чакат своите съперници на осминафиналите от тимовете от група Е. Преди последните мачове там Бразилия и Швейцария са с по четири точки, а Сърбия има три. Селекционерът Йоахим Льов направи пет промени от тима, който започна в двубоя с Швеция. Освен наказания Жером Боатенг и контузения Себастиан Руди, не играха Антонио Рюдигер, Томас Мюлер и Юлиан Дракслер. Вместо тях започнаха Никлас Зюле, Матс Хумелс, Сами Кедира, Месут Йозил и Леон Горецка. От началото Германия доминираше, но нямаше чисти голови положения. Вместо това в 19-ата минута Корея стигна до първата си сериозна опасност, когато Ву стреля от фаул, а Нойер не се намеси по най-добрия начин. Германският вратар не успя да улови топката, но след това се коригира и изби точно пред погледа на Сон. Пет минути по-късно корейците имаха нова добра възможност, но ударът на Сон мина над вратата. Защитата в зелено не се намеси добре и продължи да показва колебания. В 30-ата минута германците откраднайа една топка в средата на терена и опитаха да организират бърза контраатака. Вернер излезе на добра позиция отдясно, но ударът му срещна крак на защитник и прехвърли вратата, излизайки в корнер. Германският отбор действаше мудно, без никаква изненада в своите действия и по никакъв начин не притискаше корейците. Играчите на Бундестима стигаха безпроблемно до централната линия и на около 30 метра от вратата на Южна Корея, но там идваха проблемите. Неизменно четирима или петима от корейците стояха пред наказателното поле на отбора си, с единстнвената задача да защитават. Едва в последните пет минути от първата част Бундестима успя отново да стигне до вратата на азиатците. При един корнер топката се озова във Вернер, той намери Хумелс, който опита да мине между двама в червено, но вратарят Джо излезе и улови топката. В края на първото полувреме Южна Корея поиска дузпа, след като Сон падна след съприкосновение със Сами Кедира. Съдията Марк Гайгер обаче даде знак играта да продължи и дори не прегледа видеоповторение от ситуацията. През първата част Германия имаше 71% притежание на топката, но имаше само два точни удара, макар че и двата с нищо не застрашиха стражът на корейците Джо. Второто полувреме започна на много по-високи обороти и Германия много бързо стигна до най-чистото си положение за гол. Йошуа Кимих центрира отдясно, а непокритият Горецка стреля с глава, но много слабо и вратарят Джо изби. Германският натиск продължи и с изстрел на Вернер след подаване на Йозил, но топката отново мина встрани. Световните шампиони обаче се нуждаеха от голове, затова Льов пусна на терена Марио Гомез и Томас Мюлер, лишавайки се от Кедира и Горецка. Въпреки това тимът се оголи много и остави огромни пространства, които корейците използваха. Няколко пъти футболисти в червено изскачаха на добри позиции, но само отличните намеси на Хумелс в защита задържаха резултата. Първата ситуация, в която Гомез можеше да обстрелва корейската врата беше чак в 67-ата минута, но ударът му с глава беше прекалено слаб. Вместо да има повече ситуации пред вратата на Южна Корея се получаваше точно обратното, като защитата на германците си играеше с огъня. Футболистите на Йоахим Льов бяха близо до това да направят груба грешка и да допуснат гол. В предни позиции действията им пък бяха все така мудни, а защитата на азиатците много организирана. В заключителните 10 минути Германия заигра вабанк и опита всичко възможно да стигне до гол. Това обаче даде още повече шансове на корейците да контраатакуват и те се възползваха. С оглед на развоя в другия мач германците знаеха, че се нуждаят от един гол, за да се класират напред. Вместо това в третата минута на довеното време Корея стигна до гол, който окончателно пречупи германците. Ким Йонг-Гвон се разписа след продължително разбъркване, макар и топката да стигна малко изненадващо до него. Първоначално голът му беше отменен от американския рефер, след като страничният съдия маркира засада. Марк Гайгер използва сисетмата VAR и видя, че топката се връща от Тони Кроос, а не от корейския играч, след което зачете попадението. В оставащото време дори и Мануел Нойер излезе напред, но това помогна единствено за нов гол на Южна Корея. След като вратарят на Германия загуби топката в половината на азиатците, Джу Се-Йонг веднага подаде към Сон и той на празна врата се разписа – 2:0. \"Не бяхме на ниво в този мач. Имахме много проблеми срещу дефанзивната игра на Южна Корея. Не можем да сравняваме този двубой с този с Мексико, защото тогава играхме по-добри и имахме повече положения\", каза след двубоя централният защитник Хумелс. Германският отбор отпада едва за втори път в историята си след първия кръг на световни финали. Дотук единственият такъв случай беше през 1938 година. В другия двубой Швеция направи блестящ мач, в който Мексико доминираше само в началните минути. \"Ацтеките\" започнаха силно след двете си поредни победи, но след това Швеция беше по-добрият тим. В 30-ата минута имаше съмнения за игра с ръка на Хавиер Ернандес и шведите поискаха дузпа. Съдията Нестор Пинтана спря играта и прегледа ситуацията, но прецени, че дузпа няма. До края на първата част Швеция имаше по-добрите шансове, които отново се откриха пред Маркус Берг. Първо Гийермо Очоа спаси негов изстрел, а малко по-късно шведският нападател прати топката встрани от целта. Мексико успя да отправи първият си точен удар чак в края на първата част след осем неуспешни преди това. Пет минути след подновяването на играта в Екатеринбург Швеция откри резултата. Макар и малко случайно топката стигна до Лудвиг Аугустинсон след статично положение. Виктор Клаесон не успя да я засече, но тя отскочи от крака му и отиде към левия бек, който с хубав удар от въздуха преодоля Очоа – 0:1. В 60-ата минута драмата стана пълна, след като Швеция получи дузпа. Ектор Морено събори Берг при една контраатака на скандинавците и реферът Питана този път отсъди дузпа. Капитанът Андреас Гранквист застана зад топката и за втори път на това световно се разписа от 11-те метра. Положението на \"ацтеките\" стана още по-тежко четвърт час преди края, когато десният защитник Алварес си вкара автогол.", "date": "2018.06.27", "title": "Шампионът Германия рухна и напусна световното първенство"}
{"url": "https://www.dnevnik.bg/evropa/2018/06/27/3207532_vinata_za_migrantskata_kriza_e_na_nacionalnite/", "text": "Днес в Европа няма широкомащабен проблем, а вътрешнополитически проблеми, при които темата за мигрантите се експлоатира. \"Парите трябва да са за нови работни места, а не за крави.\" Още през 2005 г. Тони Блеър искаше нов Европейски съюз: повече инвестиции, изследователска работа, иновации и обучение, вместо над 40 процента от бюджета да се харчат (какъвто в определена степен е случаят и днес) за селскостопанския сектор, който дава работа на едва 5 на сто от работната сила. Трудно е това да бъде оспорено; ЕС изглежда все по-отдалечен от проблемите, пред които са изправени неговите граждани. Дали обаче проблемът е самият ЕС или начинът, по който националните политици и правителства прилагат различните политики? Да вземем срещата на  Европейския съвет в четвъртък и петък  тази седмица. Настроени сме за  сблъсък по мигрантската политика . Залогът е много голям - принципите на ЕС за солидарност и зачитане на човешките права. Издигането на стени, за да се държат имигрантите на разстояние, е не само неморално, то заплашва свободното движение на стоки и хора вътре в блока. Излага на риск от взривяване шенгенското споразумение за движение без паспорти, едно от знаковите постижения на ЕС. Тъй като популистките формации набират сила, битката ще бъде трудна. Сега самите основи на ЕС са поставени под съмнение. Разбира се, ЕС не успя да предусети обхвата на мигрантската криза от 2015 г. Днешният печален ход на събитията обаче е свързан повече с това как националните политици се държат, отколкото със самия европейски проект. Политиците трябва да обяснят сложността на миграцията, вместо да насърчават безпокойството и да тревожат гражданите. В исторически план самата тъкан на Европа е създадена вследствие от стогодишни движения на цялото население на отделни държави. Щом като има толкова много отчаяни хора, които днес се местят в търсене на сигурност или просто на по-добър живот, миграцията не може просто да бъде спряна. Вместо това тя трябва да бъде управлявана. Съществува обаче очевидно несъответствие между това, което Европейската комисия предлага, и онова, което националните правителства са готови да направят. Например институциите в Брюксел публикуваха план за Африка, който призовава за изразходване на 32 млрд. евро за срок от 6 години и концентрация по-конкретно върху инфраструктурата. Дали лидерите на страните от ЕС ще го приемат, въпреки че това си е чист минимум? Или ще се опитат да поемат по за да успокоят страховете, които те самите разпалват? Погледнете фактите: броят на мигрантите, които пристигат в Европа по море, е спаднал драматично - в Италия с над 70 процента в сравнение с миналата година. Тази реалност обаче остава почти незабелязана. Сега в Европа няма широкомащабна мигрантска криза. Вместо това наблюдаваме вътрешнополитически кризи, при които темата за миграцията се експлоатира от демагози. Образът на Европа страда в резултат от разклащанията между две последователни кризи. Почти забравяме, че основополагащата амбиция на ЕС всъщност е постигната. Издигната беше величествена обща архитектура след опустошението от войната през XX век, изградена беше на етапи благодарение на визионерството на шепа велики политически лидери. Сега ентусиазмът от тези ранни дни избледнява и това, което остава от съюза, е сложна институционална система, която стъпва върху ценностите, които невинаги са уважавани. От 1950 г. пътят към Европа беше строен стъпка по стъпка. Най-напред беше Общността за въглища и стомана (насочена към избягване на риска от тайно превъоръжаване, както беше правила Германия в периода между двете войни); после дойдоха Общият пазар, европарламентът и еврокомисията; след това еврото, премахването на вътрешните граници и опитите за изковаване на обща политика по външните работи и отбраната. Всеки път когато този процес на европейско обединение изпадаше в застой, ставаше по-ясна необходимостта от по-добро управление. Но вместо това а гражданите, които очакват Европа да задоволи нуждите, които техните правителства не са удовлетворили (сигурност, работни места и благосъстояние), са разочаровани. Емоционално те все още очакват нещо повече. Европа, независимо дали ни харесва, е навлязла дълбоко в съвестта ни. Дълбоката ярост на привържениците на оставането на Великобритания в ЕС е само един пример. За мнозина Европа олицетворява надеждата за тяхното лично бъдеще, както и за страната им - надеждата, че \"Европа\" ще е в състояние да направи повече и да управлява по-добре от националните елити. Това със сигурност беше вярно в моята страна, Италия. Естествено, елитите, които вземат решения за Европа, са същите, които решават всичко на национално равнище. Вътре в сложната и сега обтегната институционална структура държавите членки често са тази, които вземат решения - това става в Европейския съвет и Съвета на ЕС, при системата на гласуване с квалифицирано мнозинство. Деликатните решения често трябва да се взимат с пълно единодушие, което дава на всяка държава право на вето. също донякъде обяснява защо на нуждите на гражданите - за работни места и социална политика - не се отделя достатъчно внимание. Да вземем Договора от Маастрихт. Той беше използван основно в името на строгите икономически и финансови мерки - тема, която е близка до сърцето на консервативната Европейска народна партия, която дълго време действаше като фактически управник в Брюксел. Това до голяма степен превърна еврозоната в плашило за хората, които ги е грижа за социалната справедливост. Но ето какво - от Договора от Маастрихт бяха приложени само параметрите на бюджетният дефицит и БВП. Компонентите в него, концентрирани върху социалната политика, бяха оставени да линеят. Кой днес осъзнава, че Лисабонският договор, в член 3, говори за цели, свързани със социалния напредък и икономическия растеж, и че в него дори се говори за пълна заетост? Ако искаме да разберем корените на нашите нещастия навсякъде в Европа, трябва да се вгледаме по-отблизо в начина, по който националните политици тълкуват договорите на съюза. Техните социални амбиции, изглежда, са изчезнали, точно както принципите за даване на убежище са оспорвани от национални лидери. Вина носи вътрешната политика на държавите, а не самият ЕС, чиято архитектура трябва да бъде подобрена и укрепена, но тези политики може да бъдат променени. Нека не търсим толкова кусури у ЕС. Той е несъвършен, но много от нещата, които са се объркали, са резултат от решения или подходи на национално равнище. Превръщането на ЕС в изкупителна жертва е част от отприщената в наши дни лудост. *Антонела Рампино е журналист и политически коментатор, базирана в Рим /БТА", "date": "2018.06.27", "title": "Вината за мигрантската криза е на националните политици, а не на ЕС"}
{"url": "https://www.dnevnik.bg/bulgaria/2018/06/27/3207759_zdravnata_kasa_proveriava_signal_za_fiktivno_operirani/", "text": "Техническият ръководител, главният експерт в отдел \"Човешки ресурси\" и най-малко още 5 души от административния персонал на Многопрофилната болница за активно лечение в Червен бряг са били фиктивно \"настанени\" в хирургичното й отделение, за да бъдат източени средства по клинични пътеки от Националната здравно осигурителна каса. Новината съобщи в профила си във Фейсбук журналистът Христо Гешов. Пред \"Дневник\" пресаташето на здравната каса Багряна Маркова отказа да даде подробности по случая, но не отрече информацията. Според нея и в този момент в болницата в Червен бряг продължавала съвместна проверка на касата и Министерството на здравеопазването. \"Това, което мога да ви кажа е, че проверката се извършва по сигнал, подаден от изключително достоверен източник\", каза Маркова. Според публикацията на Гешов във Фейсбук по повод на извършваната проверка, днес прокуристът на болницата в Червен бряг Камен Влахов е отказал коментар, тъй като бил в командировка и не бил запознат с него. От пресслужбата на Националната здравно осигурителна каса информираха, че най-вероятно утре ще бъде разпространена информация с подробности от проверката, извършена днес.", "date": "2018.06.27", "title": "Здравната каса проверява сигнал за фиктивно оперирани чиновници от болницата в Червен бряг"}
{"url": "https://www.dnevnik.bg/sviat/2018/06/27/3207679_shveicarskoto_pravitelstvo_se_obiavi_protiv_referendum/", "text": "Швейцарското правителство се обяви днес против обществена кампания за референдум за забрана на  носенето на бурки  на публични места, предаде агенция \"Ройтерс\". Кабинетът каза, че отделните кантони трябва да вземат собствени решения по  този въпрос , който въпреки това ще бъде гласуван на национално ниво, след като инициаторите събраха миналата година 100 000 подписа, достатъчни за свикването на референдум съгласно швейцарската система за пряка демокрация. Мерки срещу носенето на  ислямски покривала върху лицето  вече са приети в Белгия, Франция, Дания и Испания, а горната камара на холандския парламент одобри вчера забрана за носенето им на обществени места като училища, административни сгради и болници. Покривалата, които  скриват напълно лицето , са въпрос, който предизвиква разделение в Европа. Някои твърдят, че те са символ на  дискриминация срещу жените , но други са на мнение, че със забраната се нарушава религиозната свобода. Две трети от осемте милиона и половина жители на Швейцария се определят като християни. Делът на мюсюлманите обаче нарасна до 5%, най-вече заради имигрантите от бивша Югославия./ БТА", "date": "2018.06.27", "title": "Швейцарското правителство се обяви против референдум за забулването на лицето"}
{"url": "https://www.dnevnik.bg/tehnologii/2018/06/27/3206095_prof_neli_ognianova_feisbuk_ne_e_cifrov_analog_na/", "text": "- За наваксване не може да се говори, правните норми действат занапред. Каквото и да се предприеме по отношение на социалните мрежи или по отношение на  защитата на личните данни  сега, някои ефекти вече необратимо са настъпили, някои лични данни са необратимо компрометирани. Добре е правото да не изостава много. - Наистина не сме толкова защитени, колкото в аналоговото време. Животът се пренесе в интернет и всеки ход – пазаруване, транспорт, забавление, игри – е придружен с легитимиране онлайн и предоставяне на лични данни. Уязвими сме - и дори нямам предвид хакерите и крадците на данни.  Уязвими сме на законно основание: първо, държавата предвижда проследяване, записване и подслушване за най-различни цели; второ, цифровите индустрии се възползват от цифровите следи, за да индивидуализират и насочват по-ефективно посланията си към всеки отделен гражданин като потребител или като избирател. Това е и връзката между защитата на личните данни и демокрацията. Надявам се да няма привърженици и идеята, че който спазвал закона и нямало какво да крие, нямал нужда от защита на личните данни. Защитата на личния живот и личните данни е конституционно право за всички.  Нито държавата, нито цифровите индустрии, нито който и да е трябва да може безконтролно и без знанието и съгласието на хората да навлиза в личния им живот. Впрочем това е записано в българската конституция, но конституцията уточнява: \"Освен когато е изрично предвидено в закон\". Регламентът попритваря именно тази врата. Все пак правото не защитава никого, ако той не желае да бъде защитен. Никакъв закон не може да попречи на едно лице да се саморазкрива доброволно. За съжаление социалните мрежи превръщат това в проблем и на приятелите на лицето. Например ако то се съгласи да качи безплатно  приложение във \"Фейсбук\",  приложението обикновено получава достъп до информация за приятелите му. Очакваме \"Фейсбук\" да ограничи тази възможност, но добре е и ние да имаме по-отговорно поведение.  - Досега много доставчици на услуги не предоставят избор: не даваш  съгласие за обработване на лични данни  - не получаваш услугата. Регламентът ще промени това положение в известна степен (\"когато  съгласието не е необходимо за изпълнението\"). Съгласието на физическите лица трябва да бъде свободно дадено – а не се смята за свободно дадено, \"ако субектът на данни няма истински и свободен избор и не е в състояние да откаже или да оттегли съгласието си, без това да доведе до вредни последици за него\". Липсата на  съгласие вече не е основание за отказ на предоставяне на услуги.  Ако на един сайт има опция за съгласие и несъгласие (приемам/не приемам), опцията за несъгласие не трябва да препятства достъпа до услугата, предоставяна чрез сайта.  Комисията за защита на личните данни  обърна внимание на българския бизнес да се подготви за тази промяна. - Историята на Шремс е интересна и показва как работи правото, когато има активни граждани и ефективна национална съдебна система. През 2014 г. Шремс завежда дело за защита на личните си данни във \"Фейсбук\". Печели го, но  продължава натиска си  и в момента, този път заради отношенията на \"Фейсбук\" с  програмата за събиране на данни Prism на Националната агенция за сигурност на САЩ . Това не е единичен случай. Намесата на младежите от \"Цифрови права Ирландия\" доведе до обявяването на директивата за задържане на трафични данни за недействителна.  Справедливо ще е да се признае и ролята на Европейския парламент за защитата на данните на гражданите. Европейският парламент е институцията, която оспорва пред Съда на ЕС съответствието на двустранни споразумения за резервационните данни на пътниците  с Хартата за правата на ЕС.  Европейският парламент организира  изслушване на Зукърбърг  с оглед защитата на цифровите права.  Ако заедно гражданите, институциите на ЕС, националните органи за защита на данните се грижат за стандартите, можем да сме по-спокойни за бъдещето на цифровите права. - Американците пишат, че европейският модел не трябва да се копира, но има принципи, които Конгресът трябва да проучи и обсъди – като независимите органи за защита на данните, принципа privacy by design,  правото на информация, принципа на съгласие, одобрява се идеята в закона да има каталог на правата на лицето (глава трета) - макар не всички права да срещат одобрение, например не се одобрява \" правото да бъдеш забравен \". Правото на ЕС оказва голямо въздействие върху защитата на личните данни в свързания свят. Предаване на лични данни, които се обработват от  трета държава или международна организация, се осъществява само при  условията на регламента. Например \"Фейсбук\" започна да търси изрично съгласие за прилагане на технологията за разпознаване на образи (и т.нар. тагване, което в трети държави се извършва без съгласието на лицето).  - Цифровите технологии демократизират медийния свят, овластяват гражданите с нови възможности за достъп до информация и изразяване на мнение, това е неоспоримо. \"Фейсбук\" е мощен инструмент за онлайн комуникация. Но със задълбочаването на познанието за начина, по който функционира \"Фейсбук\", се променя и отношението ни към него. Платформата има мощен изключващ ефект: формират се общности от потребители, сходни по политически или други признаци – и комуникацията продължава в общността. Разделението, липсата на диалог и критика са благодатна почва за разпространение на напълно произволни твърдения, които в собствената ехокамера се споделят и разпространяват безпрепятствено и безкритично.  \"Фейсбук\" създава идеални условия за политическо микротаргетиране и по този начин става фактор и в политическите процеси. Както удивено констатираха американските сенатори, мощта на компанията е плашеща и проблемът е, че \"Фейсбук\" знае твърде много за нас и твърде малко за себе си. Но все пак знаем достатъчно, за да се разделим с опростената представа, че онлайн комуникацията в социалната мрежа е същата като офлайн комуникацията - само че виртуална. Всъщност хора и алгоритми решават каква част от съдържанието да достигне до нас.  Време е да си дадем сметка за невидимия посредник: не, \"Фейсбук\" не е цифров аналог на Ганковото кафене. \"Фейсбук\" се е вмъкнал между нас и нашите приятели, между нас и новините. - \"Със сигурност не ми се струва така, казва Зукърбърг пред Сената на САЩ, в САЩ всеки ползва средно по осем приложения за общуване.\" Но компанията има повече от два милиарда потребители. Всеки втори американец е в мрежата, в България потребителите са над два милиона. Заедно с \"Гугъл\" \"Фейсбук\" получава 84 на сто от приходите от реклама в света. Систематично  придобива потенциални конкуренти като Instagram и по този начин ограничава конкуренцията. ", "date": "2018.06.27", "title": "Проф. Нели Огнянова: \"Фейсбук\" не е цифров аналог на Ганковото кафене"}
{"url": "https://www.dnevnik.bg/evropa/2018/06/27/3205497_diskusiia_za_rezultatite_ot_evropredsedatelstvoto_se/", "text": "Дискусия-отчет на тема \"Българското председателство на Съвета на Европейския съюз 2018 – резултатите\" ще се проведе днес в НДК. Дискусията има за цел да представи постигнатото от българското председателство, което в продължение на шест месеца ръководи работата на Съвета на ЕС и  предава щафетата  на Австрия на 30 юни 2018 г. В срещата ще вземат участие социолози, политолози, икономисти, представители на академичните среди, неправителствени организации, които ще имат възможност да споделят мнения, коментари и да задават въпроси, свързани с дейността и резултатите от председателството. По време на форума ще бъдат представени най-новите данни от социологическо проучване на агенция \"Алфа рисърч\" за нагласите и оценките на българите. Водещи лектори на дебата ще бъдат Лиляна Павлова, министър за българското председателство на Съвета на ЕС, и Боряна Димитрова, управляващ партньор в социологическа агенция \"Алфа Рисърч\". Откриващи изказвания ще направят вицепремиерът по европейските фондове и икономическата политика Томислав Дончев и вицепремиерът и министър на външните работи Екатерина Захариева. Участие в дебата ще вземат още Румяна Бъчварова, началник на кабинета на министър-председателя на България, доц. Татяна Буруджиева, доц. Даниел Смилов, гл. ас. Първан Симеонов, Димитър Ганев, доц. Антоний Гълъбов и др. Модератор на събитието ще е Гергана Паси, президент на \"ПанЕвропа\" България.", "date": "2018.06.27", "title": "Дискусия за резултатите от европредседателството се провежда днес в НДК"}
{"url": "https://www.dnevnik.bg/sport/2018/06/27/3207303_dnes_na_svetovnoto_germaniia_i_braziliia_shte/", "text": "Двата големи фаворита за световната титла - настоящият шампион Германия и петкратният първенец на планетата Бразилия - започнаха изненадващо колебливо мондиала в Русия и кръг преди края на груповата фаза участието им в осминафиналите остава под въпрос. След инфарктните си победи в предишните мачове те се озоваха на добра позиция за атака на едно от първите две места. Ситуацията обаче е такава, че ако прескочат групите, могат да се срещнат още в първия кръг на директните елиминации. Група F Световният шампион Германия беше опрян до стената и броени секунди го деляха от почти сигурно отпадане още в груповата фаза на световното първенство.  Голът на Тони Кроос в 95-ата минута  на драматичния двубой с Швеция обаче коренно промени ситуацията и сега бундестимът държи изцяло в свои ръце класирането си за осминафиналите. Днес в 17.00 ч. германските футболисти се изправят срещу Южна Корея и при победа със сигурност ще продължат в следващата фаза. Ситуацията в група F обаче е много заплетена и всеки един от четирите отбора има шанс да се добере до директните елиминации. Дори лидерът Мексико, спечелил две победи в първите си два мача, все още не си е гарантирал, че ще излезе от групата. Мексиканците ще играят с Швеция и се нуждаят от точка, за да спечелят първото място. Ако обаче загубят, а Германия победи Южна Корея, трите тима ще имат по шест точки и северноамериканците може да се озоват зад борда заради потенциално по-лоша голова разлика в директните срещи. Корейците също имат шанс да продължат към осминафиналите. За целта азиатският тим трябва да победи Германия с повече от един гол разлика, а Швеция да загуби от Мексико. При евентуално равенство в двата последни мача от групата световните шампиони ще заемат второто място. \"Трябва да се концентрираме само върху нашия резултат. Знаем какво трябва да направим и ще гледаме само нашето представяне. Ще се опитаме да бъде господари на собствената си съдба\", коментира селекционерът на Германия Йоахим Льов. Той е уверен, че отборът му не е изпаднал в еуфория след драматичната победа срещу Швеция, която възкреси световните шампиони. \"Разбира се, че не сме били прекалено истерични. Знаем, че това бе само една малка стъпка по пътя ни към осминафиналите. Еуфорията отшумя много бързо и на следващия ден бяхме обратно на работа\", допълни Льов. Южна Корея изглежда обречена в тази битка. Селекционерът на азиатците Шин Тае Юн заяви, че отборът му има 1% шанс да продължи. \"Германия е много по-силен отбор от нас и няма да е лесно. Но топката е кръгла, всичко може да се случи. Вярвам, че имаме шанс. Трябва да направим така, че за Германия да е възможно най-трудно да играе своята игра. Мексико ги победи, така че това ни дава надежда\", допълни той. Група Е В 21.00 часа ще започне битката за първите две места в група Е, в която са замесени три отбора - Бразилия, Швейцария и Сърбия. Коста Рика, която игра четвъртфинал на мондиала през 2014 г., загуби шансове да продължи след две загуби в първите два мача. Бразилия се изправя срещу Сърбия и се нуждае от равенство, за да си гарантира класиране за осминафиналите. \"Селесао\" имат четири точки, с колкото е Швейцария, но е на първо място заради малко по-добра голова разлика - 3:1 срещу 3:2. Сърбите имат три точки и за тях победата е без алтернатива. Когато излязат на терена, отборите от група Е вече ще знаят крайното класиране в група F. Вероятността от нежелана среща с Германия още в осминафиналите оставя вратичка за тънки сметки. Те обаче крият голяма опасност, защото и Бразилия, и Швейцария могат да останат зад борда. \"Не можем да мислим за това (дали ще срещнем Германия) и няма да го направим. Мога да ви уверя. Който и да е съперникът, ние трябва да покажем, че заслужаваме да продължим\", каза селекционерът на Бразилия Тите. Той предупреди, че Сърбия притежава много силен отбор и \"селесао\" не може да си позволи да прави сметки и да играе за равенство. \"Срещу нас ще бъде един много класен тим - Коларов, Иванович, Милинкович-Савич, Митрович, Матич. Предстои ни решаващ мач, от който изцяло зависи мястото ни в турнира\", допълни Тите.", "date": "2018.06.27", "title": "Днес на световното: Германия и Бразилия ще защитават шампионските си амбиции"}
{"url": "https://www.dnevnik.bg/sport/2018/06/27/3206076_duzpite_i_videopovtoreniiata_shte_stane_li_igrata_v/", "text": "Световното първенство в Русия влезе в историята, след като  се превърна в шампионата с най-много отсъдени дузпи . Рекордът падна с наказателния удар, изпуснат от Кристиано Роналдо срещу Иран. След това дъждът от дузпи на първенството в Русия продължи. По време на драматичната развръзка в група D във вторник вечерта имаше още две и общият им брой вече е 22. Досегашният рекорд беше 18, а световното в Русия дори не е навлязло във фазата на преките елиминации. Рекордният брой дузпи стана факт до голяма степен и заради въвеждането на технологията за видеоповторения (VAR). В момента голяма част от спорните положения в наказателните полета се преглеждат. Близо половината от дадените до момента дузпи бяха дадени след намесата на технологията. Въпреки това остава и допустимият процент за човешка грешка и субективен фактор. Специалистите са разединени в мнението си полезно или не е въвеждането на VAR. \"Камерите работят добре, но тези, които ги контролират, са много зле. Това е живата истина. В някои ситуации, в които има предпоставка за преглеждане, се казва на съдията да продължи. В други той не взима решение. Когато има съмнения, се преценява и кой отбор е отсреща. Това ме навежда на мисълта, че четиримата, които са вътре, не са на ниво тогава, когато трябва\", каза анализаторът на БНТ за световното първенство Христо Стоичков. В последните мачове в група А и В от световното имаше много спорни моменти. Саудитска Арабия получи две дузпи срещу Египет, като при едната от тях и повторенията не убедиха в правотата на рефера Ролдан от Колумбия. Той санкционира Габр, макар че защитникът на Египет и нападател на саудитите се държаха взаимно. \"Ако това е дузпа, то на мач ще има поне по десет наказателни удара. Във Висшата лига виждаме сериозно дърпане и блъскане при всеки корнер, това не значи, че всеки инцидент е дузпа\", каза пред Би Би Си легендарният нападател на Англия Алън Шиърър. В двубоя на Сърбия с Швейцария пък двойно задържане на Щефан Лихтщайнер и Фабиан Шер срещу Александър Митрович беше подминато от рефера Феликс Брих. Германецът получи информация в слушалките си да използва VAR, но реши да го пренебрегне. Според друг бивш английски национал - Мат льо Тисие, въвеждането на видеоповторенията ще доведе до по-големи трудности за защитниците, а не толкова за нападателите. \"Ще отнеме време, за да може те да свикнат, със сигурност ще трябва да напаснат играта си. Всичко това обаче ще бъде за добро. Така ще видим истински защитници, а не борци в наказателното поле, които се дърпат и блъскат\", каза Льо Тисие. Бившият плеймейкър на \"Саутхемптън\" даде за пример Паоло Малдини, който и без да си служи със задържания, беше най-добрият защитник в света почти две десетилетия. С по-чиста игра или не VAR няма да намали споровете. Поне около това мнение се обединяват Шиърър и Гари Линекер. Според бившите нападатели системата не може да реши вечния спор за играта с ръка и кога тя е дузпа. В срещата Португалия – Иран персийците получиха дузпа в добавеното време, след като топката срещна ръката на Адриен Силва. Последният пример е от  ключовия мач между Аржентина и Нигерия . При 1:1 африканците поискаха дузпа за игра с ръка на Маркос Рохо. Съдията Джунейт Чакър сам прегледа положението и прецени, че нарушение на правилата няма, а решението му беше посрещнато бурно от играчите на Нигерия. \"Като бивш нападател ви казвам, че не всяка игра с ръка в наказателното поле е дузпа. Този спор е вечен, но за мен дузпата за Иран беше фарс, това е смешно. Според VAR излиза, че при всяко докосване с ръка, дори от половин метър, когато те натиснат, то трябва да се свири дузпа\", обясни Шиърър. Според Линекер в подобни случаи ще се разчита единствено на преценката на съдията и погледа му върху положението.", "date": "2018.06.27", "title": "Дузпите и видеоповторенията: идва ли краят на споровете"}
{"url": "https://www.dnevnik.bg/sviat/2018/06/27/3206968_vuv_venecuela_veche_samo_bogatite_mogat_da_si/", "text": "Посягането към кранчето на чешмата е отчайваща хазартна игра за Елисабет Роблес. Първоначално имало течаща вода веднъж или два пъти седмично и Роблес, която е домоуправителка, наемала камиони да пълнят подземния резервоар на сградата. Чрез самоналожено разпределение по дажби жителите имали вода, но само за час по три пъти на ден. \"Когато се прибереш у дома в пет следобед целия потен, не можеше да си вземеш душ\", споделя Роблес, собственичка на малък бизнес и адвокатка. \"То е като да те наказват посредством водата\". Най-накрая им писнало. След като правителството не било в състояние да достави вода, те решили да изкопаят собствен кладенец близо до блока си в модерния квартал \"Кампо Алегре\" - набиращо все повече популярност решение сред заможните във Венецуела, където водоснабдителната система се срива заедно с управляваната от социалистите икономика. Крахът на Венецуела  бе ускорен при управлението на президента Николас Мадуро и принуди хората масово да напускат страната заради недостига на храна и лекарства, уличното насилие, честите спирания на тока, а сега и на водата. Роблес каза, че със съседите ѝ наели компания да пробие кладенец през февруари за 7000 долара - грубо по 280 долара на семейство. Най-малко три други сгради на тяхната улица с дървета, намираща се до най-изтъкнатия кънтри клуб в столицата, са наели същия инженер. Компанията мести служителите си и внушителната си жълта сондажна машина от обект на обект. Шумната дизелова машина бръмчи денонощно в продължение на няколко дни, докато сондата достигне водата, намираща се на около 80 метра дълбочина. В същото време хората с по-малко късмет се борят с влошаващото се обществено водоснабдяване, надявайки се при спорадичното пускане на водата да напълнят пластмасовите си резервоари от 560 литра, снабдени с електрически помпи. Или стоят на опашка край хълмове с бавнотечащи извори, за да напълнят празните си кани безплатно. \"Понякога мръсните дрехи се натрупват\", казва Карлос Гарсия, безработен строителен работник, прекарал един ден осем часа да пълни контейнери с вода от извор. Недостигът на вода в жилищните квартали е предизвикал над  400 протеста из цялата страна  през първите пет месеца на годината, твърди Венецуелският център за наблюдение на социалните конфликти. Каракас някога разполагаше с водоснабдителна система на световно ниво, пренасяйки вода от далечни резервоари във високи планини до долината, където е разположен градът. Сега водопроводите се късат, помпите се развалят, а малко стадо говеда пасе на дъното на резервоара \"Марипоса\" извън града, хранейки се с трева, която би трябвало да е дълбоко под водата. Липсата на дъжд се добавя към липсата на поддръжка, твърдят експерти. Хосе Мария де Виана, бивш президент на венецуелския държавен воден разпределител \"Хидрокапитал\", сочи за причина некомпетентността и не приема обяснението на правителството, че дъждовният сезон се е забавил и дъждът не е напълнил пресушените резервоари. Системата бе проектирана, за да снабдява града през сухите периоди, казва той. \"Без ежедневно изучаване на проблемите ще имаме все по-малко вода в града\", казва Де Виана. \"Единственото нещо в повече ще бъдат протестите и гневът\". Служителите в \"Хидрокапитал\" и венецуелското министерство на екосоциализма и водните ресурси отказаха да коментират пред \"Асошиейтед прес\". Копачът на кладенци Фернандо Гомес от компанията \"Венецуелско помпено инженерство\" заяви, че обажданията от отчаяни за вода хора са нараснали рязко. Телефонът звъни четири или пет пъти дневно в сравнение с едно или две обаждания на седмица преди година. Той казва, че единствената сондажна машина на компанията постоянно работи. \"Всички вече се нуждаят от нея\", казва Гомес. Повечето частни кладенци са нелегални. Законът изисква разрешение преди началото на пробивните дейности, но документацията може да отнеме до две години, а малцина имат желание да чакат. Копаенето на кладенци не е опция за преобладаващото  мнозинство от венецуелците,  чиито заплати се изпариха заради краха на националната валута и инфлацията. Минималната заплата се равнява на по-малко от два долара на месец. В лабиринта на тесните улички в \"Петаре\", един от най-населените бедняшки квартали във Венецуела, Кармен Риверо разказва, че водата е повод за празник, когато потече, и за гняв, когато я няма - което е през по-голямата част от времето. Тя споделя, че понастоящем в квартала от три месеца няма течаща вода, а преди това е имало и период от цели осем месеца без вода. Жителите преживяват, като пълнят туби с вода от извор и благодарение на доставките с градските камиони, превозващи вода. Една нощ наскоро изненадващо потичане на водата взриви от радост целия квартал. \"Всички крещяха: Хей, водата дойде!\", казва Риверо, която изтичала до крана у дома. Напълнила син леген, приличащ на голям детски басейн, който заема цял ъгъл от малката ѝ къща от червени тухли. Недоволството за водата избухнало наскоро и жителите на Петаре излезли по улиците на протест. Някои майки носели децата си. Риверо казва, че ги пресрещнали тежковъоръжени войници от Националната гвардия и заплашили да ги арестуват, ако не се върнат вкъщи. \"Ти си човек и знаеш, че нищо не можем да правим без вода\", казала Риверо на един от войниците. Той обяснил, че и неговото семейство било в същото положение, но трябвало да изпълнява заповеди. /БТА", "date": "2018.06.27", "title": "Във Венецуела вече само богатите могат да си осигурят вода"}
{"url": "https://www.dnevnik.bg/evropa/2018/06/27/3207038_voina_na_dumi_zashto_franciia_i_italiia_ne_spirat_da/", "text": "Безотговорност\" срещу \"арогантност\": неотдавнашната  бурна размяна на реплики  между Париж и Рим по повод мигрантския въпрос се корени в сложните исторически и културни отношения между двете държави, едновременно близки и съперничещи си, подчертават анализаторите. \"Политическите лидери на Италия и Франция не са се държали един към друг толкова зле дори когато са воювали помежду си\", посочи в понеделник журналистът от в. \"Кориере дела сера\" Алдо Кацуло. За да обясни \"защо Франция и Италия не могат да се удържат да не се боричкат\", списание \"Икономист\" се връща към историята, по-специално към Наполеон Бонапарт. \"Венеция, Парма, Мантуа, Модена и Милано бяха плячкосани от французите\" по време на италианската кампания на амбициозния генерал, припомни британският седмичник през август 2017 година. Но по-късно под въздействието на Наполеон Трети дотогава разединената държава изгражда единството си, придобито през 1861 г. \"Това беляза дълбоко Италия и доведе до двойнствено отношение\", отбелязва Жил Бертран, преподавател по съвременна история в университета \"Гренобъл Алпи\" и съавтор на книга за Франция и Италия. В най-ново време двете страни се сражаваха в противникови лагери през Втората световна война. Преди да се съберат отново, за да участват в учредяването на Европейския съюз. Италианците - \"французи в добро настроение\" Тази история, \"белязана от поредица течения и напрежения с редуващи се фази\", роди сложни отношения, подчертава Жан-Пиер Дарни, преподавател в университета в Ница и съветник в Института по международни отношения (IAI) в Рим. \"Италианците са французи в добро настроение\", шегуваше се писателят Жан Кокто, подхранвайки клишетата за двамата съседи. \"В исторически план съществува италианска свръхчувствителност спрямо Париж и изключително голямо безразличие и невежество на Франция спрямо Италия\", каза за АФП Дарни. \"Французите са стигнали до културна и историческа визия\" за Италия с цената на \"пълна липса на познаване на политическите, социалните, дори икономическите механизми\" на страната, смята той. Тези неразбирания са особено очевидни в два въпроса от последните години, изтъкват експертите. \"Прекратяването на споразумението с \"Финкантиери\" за (френската) корабостроителница STX и временната й национализация предизвикаха гнева на италианците\", подчертава Марк Лазар, преподавател по история и политическа социология в парижкия Институт за политически изследвания и в Свободния международен университет по социални науки \"Гуидо Карли\" в Рим, в становище, публикувано от института \"Монтен\". Втори по големина търговски партньор на Италия, чрез своите предприятия Франция е вездесъща в италианската икономика. Компанията за луксозни стоки LVMH стана собственик на производителя на кожени изделия \"Фенди\", след това и на фирмата за бижута \"Булгари\". Световният номер едно в производството на мляко \"Лакталис\" погълна \"Пармалат\". Отрицателният отговор, даден в края на 2017 г. за \"Финкантиери\" от Еманюел Макрон, раздразни италианците, които бяха приветствали избирането му на президентския пост. Макар че в края на краищата се стигна до споразумение, \"целият политически кредит на Макрон в Италия почти се изпари заради този въпрос\" според Жан-Пиер Дарни. \"Казус бели\" Друг повтарящ се \"казус бели\" (повод за война): бившата италианска колония Либия и справянето с вълната от стотиците хиляди мигранти, които прекосяват Средиземно море. Среща, организирана във Франция през юли 2017 г. с либийски официални представители, \"засегна чувствителността на италианците и им навя лошия спомен за френската военна интервенция през 2011 г.\" в тази страна, подчерта Марк Лазар. След тази интервенция \"се смята, че Франция, правилно или погрешно, е дестабилизирала Либия и е довела до тази мигрантска криза\", добави Жан-Пиер Дарни. Италия е приела около 700 000 мигранти, пристигнали до нейните брегове от 2013 г. насам, и се смята за изоставена от европейците. Напрежението още повече се покачи след идването на власт в Рим на съюз между популистка формация - Движение \"Пет звезди\", и крайнодясната партия \"Лига\". В началото на юни Еманюел Макрон  нападна проявения от Рим \"цинизъм и безотговорност\"  заради  отказа да позволи на кораба \"Акуариус\"  да акостира с повече от 600 нелегални мигранти на борда. \"Лицемерни уроци от държави, които предпочитат да обърнат гръб по въпроса за имиграцията\", отговори Рим. Войната на думи пламна отново, когато Еманюел Макрон избухна срещу  \"растящата проказа\" , докато италианският вътрешен министър и ръководител на \"Лига\" Матео Салвини обвини френския президент в \"арогантност\". За Жан-Пиер Дарни тази ескалация представлява голям риск за Европейския съюз. \"Изолирането (на популистите) само ще ги направи по-силни и ще увеличи рисковете от взривяване на Европа\", смята той. Парадоксално е, че \"е необходимо символично политическо отваряне и великодушие за борба с популизма\", добавя той, като предлага например Париж да остави инициативата на Рим по либийския въпрос и да покаже повече отвореност по промишленото сътрудничество. /БТА", "date": "2018.06.27", "title": "Война на думи: защо Франция и Италия не спират да се боричкат"}
{"url": "https://www.dnevnik.bg/bulgaria/2018/06/27/3207309_petur_nizamov-perata_e_prostrelian/", "text": "Петър Низамов-Перата, който стана известен покрай т.нар. граждански патрули, е бил прострелян късно снощи, потвърди за \"Дневник\" говорителят на полицията в Бургас Цветелина Рандева. Сигналът за инцидента е бил подаден в 22.10 часа от блок 41 а в квартал \"Изгрев\". Той е откаран в болница и е с две по-сериозни наранявания, обясниха от бургаската полиция. 32-годишният мъж е прострелян в областта на краката и няма опасност за живота му. \"Не е тежко ранен, има един куршум в него, другите са минали покрай него. Няма тежки наранявания, извън опасност за живота е\", каза пред БНТ вътрешният министър Валентин Радев. През лятото на миналата година Перата  беше оправдан окончателно  по дело за незаконен арест на мигранти. Става дума за извършения през пролетта на 2016 г.  граждански арест със \"свински опашки\"  на мигранти, преминали нелегално българо-турската граница. Съдът се мотивира, че афганистанците са разпознали Перата не на живо, а по снимка, което е незаконно. В протоколите за разпознаване пък липсват имена и подписи на полицаите. Разпитаните по делото други свидетели не са посочили Низамов като човека, връзвал мигрантите.", "date": "2018.06.27", "title": "Петър Низамов-Перата е прострелян в Бургас"}
{"url": "https://www.dnevnik.bg/bulgaria/2018/06/27/3207310_kratki_novini_trolei_i_avtobus_se_blusnaha_v_sofiia/", "text": "Кабинетът отпусна допълнителни 21 млн. лв. за справяне с бедствията Сумата е за непредвидени или неотложни разходи - за спасителни аварийни работи и за възстановяване на инфраструктура. С част от парите ще се дават и като финансова помощ на пострадали хора. Бедствено положение е обявено в три ивайловградски села  Повишените води на реките в региона са нанесли щети в селата Ленско, Соколенци и Меден бук. Отнесени са части от пътното платно, нарушено е водоподаването и електрозахранването, през нощта е имало и бедстващи хора, на които е оказана помощ. Изпълнява се Общинският план за действие при наводнение. В останалата част от Хасковска област ситуацията е спокойна.  Отказът от оспорване в административното производство ще е окончателен  Депутатите приеха окончателно, че направен отказ от оспорване в административното производство, не може да се оттегля. Taĸa в рамките на касационното производство оспорващият може да оттегли претенциите си, но ако го направи - няма да може да \"премисли\". Това е една от мащабните реформи в АПК, които парламентът приема на второ четене на части. B ĸpaя на миналата седмица парламентът прие и друга поправка, според която касационната жалба трябва да се подписва задължително от адвокат. Изискването няма да важи за дела по Закона за административните нарушения и наказания, по делата за осигуряване, както и когато жалбоподателят е освободен от държавна такса. Близо 300 млн. лв. ще бъдат вложени в градския транспорт на 39 града Общо 290 млн. лв. европейски пари ще бъдат вложени за изграждането на по-ефективен, екологичен и бърз градски транспорт в 39 града, съобщи Министерството на регионалното развитие. Част от парите са велоалеи, автоматизирани системи за управление на трафика, достъпни автобусни спирки, осветление и звукови уредби и асансьори. ЧЕЗ ще отчита извънредно електромерите Във връзка с очакваното решение на КЕВР за нови цени на тока от 1 юли \"ЧЕЗ Разпределение България\" АД ще извърши извънредно отчитане на електромерите. Графикът ще бъде публикуван на сайта на дружеството на 29 юни. Компанията ангажира допълнително 328 служители. Фактурите през юли ще съдържат информация за консумираната електроенергия за два отчетни периода – по стари и по нови цени. От ЕВН съобщиха, че техните абонати могат да направят самоотчет като декларират данните в офисите на дружеството до 4 юли. Вода от сондаж в Асеновград се оказа лековита Според балнеоложка оценка на здравното министерство водата е близка по състав с тази в Хисаря и Павел баня, съобщи БНТ. Три чешми - на градския пазар, до джамията и в двора на пожарната служба, и басейнът на общинския плаж се захранват с лековитата вода. От години в Асеновград се разказват истории за хора, които успешно се лекуват с водата от сондаж 1. От две седмици обаче това вече е официално потвърдено – анализите са показали, че тя повлиява редица ставни заболявания, болести на опорно-двигателния апарат, на периферната нервна система, кожни заболявания. Ако се пие, оказва благоприятно въздействие при стомашно-чревни и жлъчни болести, както и при бъбречни оплаквания. Тролей и автобус се блъснаха в София Сигналът за пътния инцидент, станал на булевард \"Сливница\" и ул. \"Г.С. Раковски\", е подаден тази сутрин около 6.30 часа, съобщиха от МВР. Няма данни за сериозно пострадали, жена е закарана в болница за преглед. На място е извършен оглед. Работата по установяване на причините за инцидента продължават. Малко по-късно от пресцентъра на \"Пирогов\" съобщиха, че жената остава за лечение и в хирургията на болницата без опасност за живота.", "date": "2018.06.27", "title": "Кратки новини: Близо 300 млн. лв. ще бъдат вложени в градския транспорт на 39 града"}
{"url": "https://www.dnevnik.bg/sport/2018/06/27/3207311_mesi_znaehme_che_bog_shte_ni_pomogne_i_niama_da_ni/", "text": "Звездата на Аржентина Лионел Меси заяви, че със съотборниците му са били уверени, че ще се класират за осминафиналите. Небесносините  се промъкнаха в следващата фаза след драматичен развой на мачовете в група D  и победа с 2:1 срещу Нигерия. Успехът дойде след късен гол на Маркос Рохо. Самият Меси вкара първия гол в 18-ата минута след отлично поемане на топката и хубав удар. \"Знаехме, че ще спечелим. Бяхме уверени, че Бог ще ни помогне и че всичко ще завърши добре. Не очаквахме да се стигне до усложненията с изравняването, нито да страдаме толкова много\", каза нападателят. По думите му след гола на Виктор Моузес от дузпа в началото на второто полувреме със съотборниците му са се изнервили. \"Имахме усещането, че времето върви по-бързо. Затова започнахме да атакуваме и да притискаме повече. Така успяхме и да вкараме\", продължи той. Селекционерът Хорхе Сампаоли също заяви, че отборът е вярвал в победата. \"Увереността направи този резултат възможен\", посочи той. В осминафиналите Аржентина среща Франция. \"Този мач също ще бъде труден. Трябва да сме много сплотени, за да спечелим\", смята Сампаоли. Меси, който преди два дни стана на 31 години, заяви, че се чувства щастлив. \"Щеше да е много болезнено да отпаднем толкова рано\", каза нападателят.", "date": "2018.06.27", "title": "Меси: Знаехме, че Бог ще ни помогне и няма да ни остави да отпаднем"}
{"url": "https://www.dnevnik.bg/evropa/2018/06/27/3207315_pregovorite_za_evrochlenstvo_na_turciia_sa_v_murtva/", "text": "Европейският съюз констатира, че водените с Турция преговори за присъединяване на практика са в мъртва точка, а Анкара все повече се отдалечава от съюза. Това се казва в заключителната декларация на срещата на външните министри на 28-те в Люксембург, предаде \"Франс прес\", цитирана от БТА. \"Съветът отбелязва, че Турция все повече се отдалечава от ЕС. Поради това преговорите за присъединяване на Турция на практика са в мъртва точка\", пише в документа на срещата, на която се обсъдиха  перспективите за разширяване на ЕС . Уточнява се, че \"не се предвижда отваряне или затваряне на преговорна глава и не се предвижда никаква дейност по модернизиране на митническия съюз ЕС-Турция\". Тези изводи потвърждават заключенията на последния доклад на Европейската комисия за оценка на страните, кандидатки за членство, който бе публикуван през април. В него еврокомисията  също изключи  отваряне на нова глава в преговорите по присъединяване на Анкара. Отношенията между Брюксел и Анкара силно се обтегнаха след опита за държавен преврат в Турция от юли 2016 г. и последвалите масови чистки срещу опозиция и журналисти. В декларацията си външните министри на ЕС приветстват усилията на Турция за приемането на над 3.5 милиона бежанци на своя територия, но изразяват и съжаление за \"диспропорционалните мащаби и обхват на взетите мерки\" след опита за преврат и призовават Турция \"спешно да обърне негативната тенденция. Сред поводите за безпокойство на министрите са \"постоянното и тревожно отстъпление на правовата държава и основните права и влошаването на независимостта и функционирането на съдебната система\", както и наказателните мерки срещу журналисти, университетски преподаватели, депутати и членове на политически партии, правозащитници и потребители на социалните мрежи.", "date": "2018.06.27", "title": "Преговорите за еврочленство на Турция са в мъртва точка, заявиха външните министри на ЕС"}
{"url": "https://www.dnevnik.bg/na_put/2018/06/27/3207195_da_namerish_obsht_ezik_ili_10_frazi_koito_shte/", "text": "Пътуването в чужбина ще е по-приятно, ако човек си направи труда да научи няколко основни израза на съответния език, които със сигурност \"ще отключат\" сърцата на местните хора за чужденеца, а могат и да спасят в трудно ситуация. В света съществуват над 6 хил. езика, но средно човек успява да научи 1-2, пише Businessinsider и препоръчва на читателите 10 основни израза, които си заслужава да узнаят и запомнят, за да ги използват в страната на пътуване и така да преодолеят езиковата бариера. С тези два израза обикновено започва и завършва всеки разговор. А произнасянето им на местния език (дори самият разговор да протече на английски) показва, че гостът проявява уважение към домакините си. Тази дума не само ще ви представи като учтив човек в най-разнообразни ситуации, но и ще ви послужи практически, ако се опитвате да излезете от препълнен вагон на метрото, например. придружено със съответния жест помага, когато човек се нуждае от някаква вещ, чието наименование не знае. Например иска да си послужи със солницата на съседната маса Този израз е особено важен в страни, в които етикетът с цената не е задължителен. Ясно защо тази дума е важна. Винаги е полезно човек ясно да може да каже дали приема или отхвърля конкретно предложение и да е сигурен, че е разбран правилно. Кимането с глава не е достатъчно, защото в различните култури може да означава и нещо друго. Изразът е полезен в ситуации, когато картата не е достатъчна. Друг е въпросът дали ще разберем отговора. В извънредна ситуация се вика за помощ само на местния език. Дано не се налага. Доста често използван израз и доста важен, особено когато не разбираш какво ти се казва.", "date": "2018.06.27", "title": "Да намериш общ език или 10 фрази, които ще помогнат на всеки пътуващ"}
{"url": "https://www.dnevnik.bg/bulgaria/2018/06/27/3207318_ima_ustoichiva_tendenciia_za_razkrivane_na/", "text": "Има устойчива тенденция за разкриване на престъпления и условията в МВР постоянно се подобряват. На фокус са и мобилните екипи с около 1000 полицаи в различни малки населени места. Това коментира вътрешният министър Валентин Радев в ефира на БНТ. Той каза, че не са успели да опазят Владимир Пелов, и определи като \"съществен пропуск\" на пловдивските полицаи да допуснат бягство на арестант. По думите му станалите известни бягствата от затвори и арести са единични случаи и последните 5 избягали затворници са хванати. Радев коментира и  случая в Ботевград , при който полицията задържа сина на застреляния затворник Владимир Пелов и още трима мъже. \"Органите на реда не са си премерили силите и трябва да си знаят границата и да са подготвени, както и да съобразят съотношението на силите\", добави той. Той коментира, че за  вчерашния вот на недоверие  е бил подготвен за дебат очи в очи и критиката за липса на полиция в някои населени места. \"Не е възможно да се наситят с полиция абсолютно всички населени места, но навсякъде се правят проверки, ще има наказани и петима областни управители, които не са си свършили работата в тази сфера\", добави министърът. \"Отпуснахме допълнителни над 17 млн. лева, заплатите са вдигнати, предоставена е техника, но искаме тенденциите да са трайни\", каза той. Проблемът не бил липса на желаещи да стават полицаи. Имало проблем в някакъв момент, но сега кандидатите за полицаи са достатъчно.", "date": "2018.06.27", "title": "Има устойчива тенденция за разкриване на престъпления, смята Валентин Радев"}
{"url": "https://www.dnevnik.bg/evropa/2018/06/27/3207317_holandiia_vuvejda_chastichna_zabrana_na_skrivashti/", "text": "Горната камара на холандския парламент прие закон, забраняващ носенето на \"скриващи лицето облекла\" в обществени сгради като училища, правителствени офиси и болници, предаде \"Ройтерс\". Долната камара прие законопроекта през 2016 г., след като опитите за налагане на по-обща забрана за носене на бурки и други такива покривала се провалиха. Новият закон забранява всички облекла, скриващи лицето, например каски за мотори и ски маски, в обществени сгради, но не и на улиците. Целта на закона е училищата, болниците и обществения транспорт да бъдат по-безопасни, но според критици той е насочен срещу ислямските покривала като бурка и никаб. През 2015 г. основният консултативен орган към холандското правителство увери, че изборът да се носи ислямско покривало е защитен от конституционното право за свобода на религията и че не вижда никакво основание за ограничаване на това право. Холандският закон е представен от правителството като \"религиозно неутрален\" и няма толкова голям обхват, колкото във Франция и в съседна Белгия. Едва между 200 и 400 жени в Холандия носят бурка или никаб.", "date": "2018.06.27", "title": "Холандия въвежда частична забрана на скриващи лицето облекла"}
{"url": "https://www.dnevnik.bg/bulgaria/2018/06/24/3173001_ot_mestoprestuplenieto_kak_policiiata_v_bulgariia_i/", "text": "Фасове от цигари с чужди отпечатъци, следи от външни хора, от журналисти, хвърлени работни ръкавици. Всичко това са следи, които могат да бъдат видяни в България при едно местопрестъпление. Това са и факторите, които често могат да провалят едно разследване, ако полицията не осигури достатъчна защита на мястото, където провеждат първоначалните действия. Не една и две акции на МВР са повдигали темата за това как се запазва местопроизшествието и се гарантира, че журналисти, граждани или самите полицаи няма да опорочат него или следите и доказателствата. А това е от ключово значение за качественото разследване. МВР има записани процедури, но не и контрол кой ги спазва \"Положителната практика в разкриването на криминални престъпления доказва, че едно от най-съществените действия по разследване това е огледът на местопроизшествието. В същото време, за да може да бъде проведен качествено първоначалният оглед, МВР разполага с подзаконови нормативни актове, които регламентират правата и задълженията на служителите, които участват при провеждането на неотложните и първоначални следствени действия и оперативно-издирвателни мероприятия\", заяви пред \"Дневник\" доктор Григор Вълков, който е с дългогодишен опит като служител на МВР. Първоначалните полицейски действия се уреждат чрез вътрешни процедури и се изразяват в тактически (практически) действия при реакция на различните видове сигнали и запазване на местопроизшествието. Това се разбира от отговор на вътрешното министерство на запитване на \"Дневник\". МВР обаче не посочва конкретните текстове на процедури. Ведомството насочва към Наказателно-процесуалния кодекс (НПК), позовавайки се на няколко разпоредби от него. Те обаче засягат момента на вече образувано досъдебно производство. От свои източници \"Дневник\" се запозна с една от процедурите във ведомството - тази за незабавно реагиране след сигнал за катастрофа с пострадали. В нея е записано, че оперативният дежурен приема сигнала, като уточнява редица въпроси, свързани с мястото на произшествието, вида превозни средства, брой пострадали и др. След това трябва да информира Спешна помощ и да изпрати най-близкия до мястото на инцидента патрул. Процедурата урежда още някои задължения на дежурния полицай. Вече при пристигане на място патрулът трябва първо да изясни обстановката - броя пострадали и в коя болница са откарани, наличие на опасност от пожар, взрив или от друго естество, докладва на дежурния при нужда от допълнителни сили. Ако шофьорът, причинил катастрофата, е напуснал местопроизшествието, изяснява вероятната посока на оттегляне, вида на автомобила му и информира дежурния. След това установява самоличността на свидетелите и участниците в катастрофата и осигурява присъствието им на мястото, ако не се нуждаят от медицинска помощ. Следващата точка в процедурата е да се установи дали в катастрофата са участвали служители на МВР, военното министерство, дипломати, чуждестранни граждани или такива с неустановена самоличност и ако има, да се докладва на дежурния полицай. Следващата задължителна стъпка е обезопасяване на местопроизшествието. \"Предприема мерки за обезопасяване и запазване на местопроизшествието до идване на дежурната оперативна група - обозначава, обезопасява, запазва следите и огражда периметъра на ПТП\", се казва в процедурата, която продължава с другите първоначални задължения на полицаите. Записани процедури в МВР очевидно има, но дали и колко се спазват се вижда при всеки отделен инцидент, а най-много си проличава пред съда. Защото доказателствата от местопрестъплението и начинът на събирането им са съществена и основна част от всяко едно разследване и от тях зависи дали престъплението ще бъде доказано. Няма закон или друг нормативен акт, според което, ако някой полицай не направи нещо от процедурите, ще бъде наказан. До такава административна мярка може да се стигне само след доказване, че умишлено е допуснато нарушение. Немарливостта в честия случай не води до наказания. Какво ще се случва в Америка В САЩ и Англия описаните процедури за обезопасяване на местопроизшествието са по-подробни и в тях изрично са упоменати медиите. След като пристигнат на място, полицаите оказват първо помощ на нуждаещите се и обезпечават своята сигурност, които са най-важните неща. След това полицаите трябва да определят района на местопрестъплението и да го направят недостъпен за всеки освен за оторизираните полицейски и други служители на разследването, както и патолозите. Важното е да запазят целостта на местопрестъплението, така че да не се замърсят доказателствата.  Там от изключителна важност е гражданите и представителите на медиите да бъдат държани далеч от окръга на инцидента - не само за да се запази местопрестъплението, но и да бъдат сведени до минимум публично известните подробности за инцидента. Твърде много информация в обществената сфера може да повлияе на резултата от всяко полицейско разследване. Полицията може също така да издигне палатки или да постави брезенти, за да сведе до минимум видимостта към местопрестъплението както на пресата, така и на гражданите. Пристигналите на място полицаи Че осъвременяването на американските процедури за първоначалните полицейски действия е в по-голяма степен от българските, се вижда и от другите им инструкции. Едно от най-важните неща е първият полицейски екип да запомни и документира как е изглеждало всичко, когато са пристигнали. При възможност да запише в бележките си всичко, което трябва да се премести, пренареди или пробие, за да влезе екипът. В инструкциите се казва - полицаите да не забравят възможностите на смартфоните си, напомня им се, че могат да използват функциите на записвачката и камерата за видео и снимки, като се отбелязва, че използването му не трябва да застрашава безопасността на полицаите.", "date": "2018.06.27", "title": "Как полицията в България и Америка реагира при инциденти"}
{"url": "https://www.dnevnik.bg/evropa/2018/06/27/3207320_frenskiiat_senat_prie_svoi_po-strog_tekst_na/", "text": "Френският Сенат прие вчера по-строга версия на законопроекта за миграцията, внесен от правителството на президента Еманюел Макрон, предаде ДПА. Контролираната от опозицията горна камара гласува за отмяна на точките, предвиждащи улесняване на събирането на семейства и намаляване на административната тежест за бежанци и други лица, нуждаещи се от закрила. Сенаторите гласуваха и за отмяна на правото на френско гражданство на децата на нелегални имигранти, родени на остров Майот в Индийския океан, където има наплив от мигранти от съседните Коморски острови. Центристката партия на Макрон и опозиционни формации от левицата се противопоставиха на текста, който бе приет със 197 срещу 139 гласа и предстои да бъде обсъден от комитет, съставен от представители на двете камари. Националната асамблея, доминирана от партията на Макрон \"Република напред\", има последната дума, ако не бъде постигнато споразумение. Първоначалният законопроект бе разкритикуван от левицата и от някои привърженици на Макрон, които се обявиха против удвояването на максималния период за задържане на чужденци, подлежащи на депортация, от 45 на 90 дни. Сенаторите приеха една от критиките на левицата: те гласуваха за максимално задържане в срок от пет дни на деца./БТА", "date": "2018.06.27", "title": "Френският Сенат прие свой по-строг текст на законопроекта на Макрон за миграцията"}
{"url": "https://www.dnevnik.bg/evropa/2018/06/27/3207323_priiatelstvoto_sus_sasht_shte_nadjivee_raznoglasiiata/", "text": "Германското приятелство с американския народ ще надживее настоящите политически различия, но Германия също така е задължена да се застъпва за демокрацията и свободата, заяви вчера външният министър Хайко Маас, цитиран от \"Ройтерс\". Отбелязвайки 70-ата годишнина от берлинския въздушен мост, Маас каза, че доставките на храна и гориво в опустошения от войната Западен Берлин по време на съветската блокада 1948-49 г. са били крайъгълен камък в германско-американското приятелство и че Берлин вечно ще остане благодарен. Но политикът социалдемократ, който е критичен към действията на Тръмп по редица въпроси, каза, че наследството на въздушния мост предполага Германия и САЩ \"да работят заедно за демокрация и свобода\". \"Вземаме тази отговорност много сериозно\", каза Маас, който този месец разкритикува \"едностранната\" външна политика на Тръмп и призова Европа да си изгради нови партньорства. Германия и други страни от ЕС се заканиха да предприемат ответни действия,  ако САЩ увеличат митата за внос на автомобили  - ход, който би засегнал европейските автомобилни производители. \"Отношенията са изключително обтегнати\", каза Ян Техау от организацията Германски фонд \"Маршал\". Той отбеляза, че честванията на годишнината с участието на австралийски, британски, канадски, френски, южноафрикански, новозеландски и американски военновъздушни екипажи изглеждат по-семпли от предишни години. Джереми Шапиро от организацията Европейски съвет за външни отношения каза, че германските критики срещу Тръмп далеч надхвърлят това, което е виждано в други периоди на разногласия със САЩ, включително войната в Ирак през 2003 г. Американският посланик Ричард Гренел използва церемония във Франкфурт, откъдето са излитали много от самолетите, доставящи припаси в Западен Берлин, за да призове Германия и ЕС да отделят повече пари за отбрана. Съветският лидер Йосиф Сталин има амбицията да установи контрол върху целия Берлин, но американците, британците и французите решават на 21 юни 1948 г. да обединят своите окупационни зони в общо икономическо пространство с обща валута, германската марка, припомня \"Франс прес\". В отговор съветските войски блокират на 24 юни достъпа по суша и вода до Западен Берлин. За да спасят 2.2-милионното население на Западен Берлин, като същевременно избегнат въоръжен конфликт със СССР, англо-саксонците създават този въздушен мост. Общо 277 000 полета доставят около два милиона тона продукти от първа необходимост и 78 души губят живота си, основно американски и британски летци. В крайна сметка Съветският съюз отстъпва и слага край на блокадата на 12 май 1949 г. /БТА", "date": "2018.06.27", "title": "Приятелството със САЩ ще надживее разногласията, каза германски министър на годишнина от берлинския въздушен мост"}
{"url": "https://www.dnevnik.bg/sviat/2018/06/27/3207329_navodneniia_na_halkidiki_vunshno_ministerstvo_suvetva/", "text": "Тежка е обстановката в Гърция заради проливните дъждове и порои, причинени от циклона \"Нефели\", съобщава БНР. Най-сериозно е положението в Ситония, където само през последното денонощие са се изсипали близо 100 л/кв. м дъжд. Oт министерство на външните работи препоръчват българите да не пътуват в областта. Местните власти в курортното градче Никити призоваха за обявяването на бедствено положение. Придошлите води са увредили инфраструктурата на пристанището, а улиците са превърнати в реки, помитащи всичко по пътя си. Пожарникари се опитват да изпомпват водата от жилища, мазета и складове. От гражданска защита призоваха хората да не излизат от домовете си и ако могат, да уплътнят прозорците си. Обилни валежи имаше и в централната част на страната. В района на Каналия реки излязоха от коритата си, като наводниха десетки къщи и оставиха пътища под вода. Подобрение на времето се очаква в петък. Във връзка с обаждания от български граждани, изпаднали в бедствена ситуация в района на Метагици и Ормос Панагиас, Ситония, генералното консулство в Солун се свърза с оторизираните гръцки власти, за да им бъде оказано съдействие, съобщиха от пресцентъра на Министерство на външните работи. По всички получени сигнали е реагирано своевременно и българите са вече в безопасност. В случай на бедствена ситуация местните власти препоръчват да не се излиза от сградите на пребиваване, а при наводнения на първите етажи изпадналите в беда да се качват на по-високите етажи и да чакат помощ. В случай на бедствени ситуации: дежурен телефони в извънработно време: +30 210 67 48 105, 106, 107 мобилен телефон за спешни случаи: +30 693 70 96 220 дежурен телефон в извънработно време: +30 2310 869 520 Дирекция \"Ситуационен център\" в МВнР приема денонощно сигнали на телефон: 02/948-24-04 или имейл: crisis@mfa.bg.", "date": "2018.06.27", "title": "Наводнения на Халкидики, външното министерство съветва да не се пътува"}
{"url": "https://www.dnevnik.bg/video/2018/06/26/3207090_video_mlad_robot_pravi_gurme_hamburgeri_v_san_francisko/", "text": "В ресторант Creator, представян като \"стартъп за бързо хранене\", собственикът Алекс Вардакостас се засяга, когато репортер на Tech Crunch го пита как си представя да стане компания за 10 млрд. долара. \"Пазарът е много по-голям от това\", обяснява той на клиента журналист, дошъл да пробва бургер, който се прави с... алгоритъм. На касата в ресторанта, който отваря днес, ще работи човек. След като той зареди поръчката в системата обаче, всичко остава в ръцете на електроника и на \"робота готвач\", който, твърди собственикът, използва пресни продукти. На хлебчетата, опечени същия ден, сосовете и подправките се измерват от устройството в милилитри и грамове (и потребителите могат дори да кажат колко точно милилитра искат). \"Готвачът\" използва технология, при която продуктите се поставят между двете части на хлебчето по начин, който позволява отхапване на парчета от бургера без почти никакво усилие, казва Вардакостас. Роботът същевременно е по-евтина работна ръка и това позволява бургерът да струва 6 долара вместо 12-18, колкото би струвал в хубав ресторант. Родителите на Вардакостас също правели бургери и на него му се налагало да прави по няколкостотин на ден. \"Осъзнаваш, че има толкова възможности, които не се използват, защото нямаш точните инструменти, а работата е много.\" \"Персоналът\" му сега ще произвежда по 130 хамбургера на час. Ресторантът ще работи само в сряда и четвъртък, и то по 2 часа - от 11:30 до 14 ч. Вече има списък с бъдещи клиенти, а местата са запълнени до края на август.", "date": "2018.06.27", "title": "Видео: Робот прави гурме хамбургери в Сан Франциско"}
{"url": "https://www.dnevnik.bg/video/2018/06/27/3207331_video_aktivisti_na_griinpiis_boiadisaha_v_julto_ulici/", "text": "Природозащитници от \"Грийнпийс\" боядисаха в жълто улиците около знаковата за Берлин Kолона на победата в знак на протест срещу производството на електроенергия от каменни въглища. Акцията се проведе по време на първата среща на нова германска комисия, която има за задача да реши кога и как Германия ще преустанови производството на електроенергия от каменни въглища, предаде ДПА, цитирана от БТА. Активистите искаха да привлекат вниманието на участващите в срещата и да настояват за по-бързото преустановяване на добива на електроенергия от изкопаеми горива. Автомобилите заобикалят паметника през ярката \"жълта\" улица около него, боядисана с 3500 литра екологична миеща се боя, съобщи екоорганизацията. Германското правителство обеща постепенно да преустанови производството на енергия от ядрени централи до края на 2022 година и да се стреми към повече възобновяеми енергийни източници. Темпът на прекратяването на производството на електроенергия от каменни въглища се превърна в чувствителна политическа тема. \"Закъснялото преустановяване на производството на електроенергия от каменни въглища унищожи постиженията на Германия в борбата с климатичните промени и постави спирачки на модернизирането на нашата енергийна система и насочването й към слънчевата и вятърната енергия\", каза говорителят на \"Грийнпийс\" Кристоф фон Ливен. Очаква се комисията да сложи край на производството на електроенергия от каменни въглища в Германия. Тя трябва да подготви и пътна карта как да бъде постигнато това и да намери начин да осигури нови работни места в регионите, където се произвежда електроенергия от каменни въглища.", "date": "2018.06.27", "title": "Видео: Активисти на \"Грийнпийс\" боядисаха в жълто улици в Берлин"}
{"url": "https://www.dnevnik.bg/analizi/2018/06/27/3206193_palki_i_kurshumi_a_znaiat_li_kak/", "text": "Заместник-министърът на вътрешните работи  Стефан Балабанов  изрази във вторник сутринта пред Би Ти Ви съжаление, че полицията в Ботевград не е използвала \"сила, помощни средства, гумени куршуми и палки\" при инцидента в ромската махала на Ботевград в неделя. И прикани вбъдеще да не се колебае. Тогава изпратени по сигнал за силна музика служители на реда са били замеряни с камъни и буркани от група роми. Ден по-рано и вицепремиерът и военен министър Красимир Каракачанов по същия повод дори излезе с отворено писмо до медиите и се закани: \"Маргиналите и екстремните субекти, които не желаят да спазват законите на страната ни, ще бъдат поставяни на мястото им с цялата сила и строгост на закона.\" И зам.-министърът на МВР, и вицепремиерът отговорен за сигурността и обществения ред, са представители на патриотичния партньор на управлението. И двамата виждат задълженията и призванието си в заканителния език, нравещ се на изстрадалия от престъпността, включително и циганската престъпност, народ. Не са далеч от истината твърденията на социолози, че само с говоренето и заканите против ромите Патриотите и Волен Сидеров си гарантират перманентно присъствие в парламента и партньорство на ГЕРБ. А чрез тях ГЕРБ си осигурява да бъде харесвано управлението му, без да прави пропагандни усилия в същата посока... Не смея да помисля какво още има да чуем като се зададат избори... Но да не се отклоняваме, а да видим как полицията би могла да изпълни препоръките на зам.-министъра и вицепремиера според два примера, които сме видели наяве. 2008 г. На бул. \"България\" двама полицаи спират автомобил за проверка, искат да видят и багажника. Шофьорът излиза (ключовете обаче са на таблото). От тротоара един се мята в колата на кормилото и отпрашва. След него остават смаяни двамата униформени, зяпнали от изненада, съвсем като случайните очевидци на тротоара. Не видях опит да го догонят със своя автомобил или да извадят радиостанция, въобще да предприемат нещо, не знам какво - те би трябвало да знаят, но очевидно беше, че не бяха подготвени за такъв развой на тяхната рутинна проверка. 1998 г., село в Плевенско. Открадната е крава и полицията влиза в циганската махала на Буковлак като наказателен отряд (мечтата на зам.-министъра и вицепремиера), товари в камионетката когото свари, а по пътя смила от бой заподозрения Славчо Цончев, довършва го в РПУ-то, където той умира от побоя. Късно вечерта се оказва, че кравата не е била открадната (Българияq разбира се е осъдена в Страсбург и за нарушено право на живот, и за неефективно разследване). С други думи: В Америка също имат проблем с употребата на сила, и там изправят на съд полицаи за смъртоносна стрелба, не заблуждавайте нашите униформени. Само че американските полицаи не зяпат сащисани след откраднатия автомобил, а знаят как до го догонят или да открият същия ден престъпника. Бият с палките и стрелят с куршуми, когато се налага, а не след като те оковат, защото тогава им е безопасно. И - да повторя, когато прекалят със силата, във всички правови държави се отива на съд. А за побой в килията се разделят с полицията. Завинаги. С две думи - вместо да ни дават за пример как е в Америка, нашите полицаи и техните началници трябва най-сетне да проумеят, че професионализъм не значи бой до откат, и то на вързан. Нашите полицаи, ако трябва да ме открият и хванат, или ще ме изпуснат, или ще ме застрелят. А ако ме заловят, ще ме пребият. Толкоз. Обективно професионално разследване за пред съда? Глезотии... Лесно е министрите да пускат строги закани по телевизора, за да се харесат, но мълчат защо полицията не е в състояние нито да защитава гражданите, нито да лови престъпниците. Мълчат, защото иначе трябва да признаят, че полицейската ни система е разбита тотално и трябва да бъде градена наново, ако въобще е възможно. Разбита и прогнила е, първо, морално: полицаите нямат мотивация да постъпят в системата освен за по някой рушвет. И това го знаят всички политически партии и лидери, защото са допринасяли методично и непрекъснато за тази разруха - чрез политическата употреба на системата за сигурност. Та, когато призовават за палки и куршуми, властниците да кажат къде и как се обучават българските полицаи и какви средства се отделят за тази цел. Но май няма нужда от можещи и знаещи полицаи - за можене се плащат високи заплати. Стига му на народа да чува властта как се заканва на циганите, декларирайки пълна подкрепа за полицията. Същата... От горните примери.", "date": "2018.06.27", "title": "Палки и куршуми? А знаят ли как"}
{"url": "https://www.dnevnik.bg/sviat/2018/06/27/3207326_albaniia_niama_da_priema_migranti_zahvurleni_ot_es/", "text": "Албания отхвърли предложение за евентуално изграждане на нейна територия на приемни центрове за мигранти, запътили се към страни от ЕС. Албания никога не би приела такива бежански лагери на ЕС дори ако в замяна ѝ бъде предложено членство в ЕС, заяви премиерът Еди Рама в интервю за германския в. \"Билд\", цитирано от ДПА и БТА. Рама заявява в интервюто, че е против разтоварване на мигранти, сякаш са някакви нежелани токсични отпадъци. Той подчертава, че Албания винаги е готова да даде своя справедлив дял за решаването на общоевропейски проблеми, но не може да го направи сама. Превръщането на Албания в някакъв вълнолом за мигранти, които искат да влязат в страни от ЕС, би било \"опасно решение... Никога няма да приемем подобен бежански лагер\", тъй като това би означавало \"отчаяни хора, които никой не иска, да бъдат разтоварени някъде като токсичен отпадък,\"  каза още Рама . По думите му Тирана е готова да помогне в общото решаване на проблема, но всички други трябва да направят същото. Австрийският канцлер Себастиан Курц и председателят на Европейския парламент Антонио Таяни предложиха да се настаняват мигранти в балкански страни. Вчера страните от ЕС  дадоха принципно съгласие  за присъединителни преговори с Албания и Македония, като започването на същински преговори е обвързано с напредък в реформите. Темата за мигрантите ще е в центъра на срещата на върха на ЕС в Брюксел на 28 и 29 юни.", "date": "2018.06.27", "title": "Албания няма да приема мигранти, захвърлени от ЕС като \"токсичен отпадък\", каза премиерът ѝ"}
{"url": "https://www.dnevnik.bg/sport/2018/06/27/3207308_bulgarin_stana_chetvurti_na_evropeiskoto_purvenstvo_po/", "text": "Българинът Радослав Русев стана четвърти на европейското първенство по футбег. Заедно с партньора му Тамо Рокел от Германия загубиха с 20:22, 19:21 мача за бронза срещу от първия отбор на Полша - Виктор Дебски и Волтек Ямски. Шампиони станаха Артур Льоден от Франция и Карим Даук от Швейцария, които спечелиха финала срещу германците Ясин Катийб и Ив Крейл. Шампион при мъжете в дисциплината фрийстайл стана Патрик Церни от Чехия. В дуелите най-добър беше Вашек Клауда, който се състезава за тима на Русия. Словенката Лена Млакар Жереб завърши на първо място в състезанието на сингъл на мрежа при жените, а при мъжете Даук спечели втора титла. Рускинята Юлия Клауда и Ханке Корер от Германия станаха европейски шампионки при двойките. От 22 до 28 юли  в София ще се проведе световното първенство по футбег . Мачовете на мрежа ще се играят в зала \"София\", а фрийстайл дисциплините ще са на един от тенис кортовете в парка \"Заимов\". В световното ще се впуснат около 120 играчи от над 15 държави, като участие са заявили най-добрите състезатели в света към момента, обявиха организаторите от Sports Management Bulgaria преди месец. Хекът на мрежа е спорт, който се играе на сингъл или от отбори по двама на игрище за бадминтон, където играчите удрят топчето само с крака (от коляното надолу). При игра от двама в отбор общият брой удари на отбор е три, като играч няма право на два последователни удара и няма право да задържа топчето. На сингъл максималният брой удари на човек е два. Освен ударите от ниска позиция на топчето играчите изпълняват атрактивни забиващи и блокиращи отигравания. Шампионатът по хек на мрежа ще се проведе в зала \"София\" в Борисовата градина.", "date": "2018.06.27", "title": "Българин стана четвърти на европейското първенство по футбег"}
{"url": "https://www.dnevnik.bg/evropa/2018/06/27/3207344_frenski_mesari_poiskaha_pravitelstvoto_da_gi_zashtiti/", "text": "Френски месари писаха до правителството с молба да ги защити от войнствени вегани, обвинявайки ги, че се опитват да сложат край на традиционната месоядна култура в страната, предаде Би Би Си. Магазини са били замервани с камъни или изрисувани с графити и облепвани със стикери с послания срещу яденето на месо, заяви Френската федерация на месарите. През последните няколко месеца 15 магазина са били изпръскани с фалшива кръв. Председателят на комисията казва в писмото, че атаките са форма на тероризъм. По думите му веганите искат \"да наложат на огромно мнозинство от хора техния начин на живот или дори тяхната идеология\". Вегетарианците и веганите съставляват едва няколко процента от френското население. Според проучване от 2016 г. 3% от французите са вегетарианци. Кореспондентът на Би Би Си в Париж отбелязва, че макар френските месари да заемат високо място в традиционната култура на страната, инциденти като тези не са напълно нови. Заради намалените продажби на месо групи фермери поискаха от правителството през последните седмици да предотврати мерки, които според тях са насочени срещу месото. Производители на храни искат да се спре употребата на термини като \"филе\", \"стек\", \"бекон\" и \"наденица\" за продукти, които не са от месо. Предложение за въвеждане на седмично вегетарианско меню в училищата бе отхвърлено в парламента.", "date": "2018.06.27", "title": "Френски месари поискаха правителството да ги защити от атаките на вегани"}
{"url": "https://www.dnevnik.bg/bulgaria/2018/06/27/3207328_biser_petkov_vajno_e_da_se_nameri_reshenie_za_vsichki/", "text": "Ако парите за лични асистенти се обвържат с минималната работна заплата, сумата ще бъде стотици милиони, коментира в сутрешния блок на \"Нова телевизия\" социалният министър Бисер Петков. След промените от началото на 2017-а, когато в закона за семейните помощи за деца бе въведена една нова семейна помощ за семейства на деца с увреждания, през миналата година за нея са изплатени 162 милиона лева, обясни той. Тази помощ, която е в три размера според степента на увреждане на детето, е с характер на т.нар. личен бюджет, който родителите могат да преценят за какво да използват, включително и за асистентска подкрепа. \"Явно това решение не удовлетворява всички майки, защото една година по-късно те отново са на протест. Искам да добавя, че с бюджета на министерството бяха допълнително насочени 81 милиона лева, с които бюджетът пое финансирането на асистентските услуги и се увеличиха т.нар. интеграционни добавки\", обясни той. \"Това, което министерството подпомогна омбудсмана, за да се разработят финансови разчети по предложения от нея закон, наистина беше направено при различни допускания. Най-нискобюджетният вариант беше при 1.1 от минималната работна заплата, след като в проектозакона е предвидено 1.5 или 2 за изчисляване на часовата ставка за асистентската ставка. При този вариант с изключване на всички текущи плащания, които се изключват – добавки за чужда помощ от държавното обществено осигуряване, финансирането на асистентското обслужване, този вариант показа недостиг на 150 милиона лева. Ако от този разход се нитират и осигурителните вноски, защото държавата поема платените вноски за асистентски труд, сумата достига до 105 милиона\", каза министърът. \"За мен беше важно да се разбере, че няма как да бъдат удовлетворени тези искания чрез преструктуриране на сегашните средства. Трябват нови, а при удовлетворяване на заложените искания и увеличаване на минималната работна заплата като база за изчисленията сумите са от порядъка на няколкостотин милиона\", обясни Петков. \"Финансовият аспект е важен, но не е най-важният. Тук най-важното е да се намери дългосрочно и устойчиво решение, което да удовлетворява всички хора с увреждания. Майките протестират, но ние не знаем колко хора с увреждания ги подкрепят\", каза той. Днес майките готвят нов протест пред НДК, където ще има евроконференция за социалните права. \"Ние сме стигнали до решение, но това решение не намира разбиране от управляващите и национално представителните организации\", каза една от майките. \"От волята на премиера Бойко Борисов зависи дали оставката ми ще бъде приета. Тя е депозирана и е при него\", коментира още Петков, след като преди две седмици му  бе поискана оставката, а по-късно върната . Той изрази съжалението си за оставката на заместника си Росица Димитрова, защото \"тя стана невинна жертва на ситуацията\", защото е \"професионалист с голям хъс в казуса\". \"Искам да кажа, че правото на заместник-министрите при пътуване над 5 часа е регламентирано в Наредбата за командировките и специализациите в чужбина, така че това не е законово нецелесъобразно. Това е изключение и се наложи в рамките на председателството, когато дневният ред и пътуванията на зам.-министрите бяха интензивни. Трябваше в кратък срок да бъде командирована г-жа Димиттова за конференцията на ООН\", каза той. \"В тази ситуация на фона на това, което става, преценката не е била съвсем адекватна за упражняване на правото, предоставено от наредбата. Това, което министерството ще направи, е с промяна във вътрешните правила да се изключи това право\", подчерта Петков.", "date": "2018.06.27", "title": "Бисер Петков: Важно е да се намери решение за всички хора с увреждания"}
{"url": "https://www.dnevnik.bg/sviat/2018/06/27/3207343_trump_i_putin_moje_da_se_sreshtnat_v_helzinki_a_ne_vuv/", "text": "Срещата между американския президент Доналд Тръмп и руския президент Владимир Путин може да се състои и в Хелзинки, а не във Виена, каквато информация се разпространяваше в медиите досега. Това казаха америкикански представители, цитирани от \"Ройтерс\" и  \"Политико\" . Американският държавен секретар Майк Помпейо заяви в края на миналата седмица, че има вероятност Тръмп да се срещне с руския си колега \"в близко бъдеще\" след  днешната визита в Москва  на съветника за национална сигурност на Белия дом Джон Болтън. Високопоставен американски служител, пожелал да остане анонимен, каза, че най-вероятният избор за място на срещата е Хелзинки, но окончателното решение зависи от разговорите на Болтън с руснаците, предава БТА. Цитирани от \"Ройтерс\" представители казват, че  Виена действително е била обсъждана , но е отпаднала като вариант. \"Финландия винаги е готова да предложи своите услуги, ако бъде помолена\", написа в \"Туитър\" финландският президент Саули Нинистьо. Държавният глава предложи в страната му да се проведе подобна среща и миналата година, но тя не се случи. Хелзинки е неутрална територия (извън НАТО), на която може да се проведе срещата с Путин и място, разположено достатъчно близо до Русия, за да се върне Путин за финала на Световното първенство по футбол на 15 юли, пише \"Политико\". Макар нищо да не е официално потвърдено, \"всички се подготвят като за Хелзинки\", казва източник, запознат с подготовката. Срещата най-вероятно ще е след срещата на върха на НАТО на 11-12 юли в Брюксел, в който Тръмп ще участва. Очаква се американският държавен глава да се срещне и с британския премиер Тереза Мей - по време на визита в Обединеното кралство - и да разговаря с турския си колега Реджеп Тайип Ердоган в кулоарите на форума на НАТО.", "date": "2018.06.27", "title": "Тръмп и Путин може да се срещнат в Хелзинки, а не във Виена"}
{"url": "https://www.dnevnik.bg/sport/2018/06/27/3207340_albanskiiat_premier_pode_kampaniia_za_subirane_na_pari/", "text": "Министър-председателят на Албания Еди Рама обяви откриването на сметка, с която да се събират средства за плащане на глобите на швейцарските национали Гранит Джака и Джердан Шакири. Кампанията се казва \"Не се страхувайте от орела\", написа премиерът във \"Фейсбук\". Двамата футболисти  бяха глобени от Дисциплинарната комисия на ФИФА  заради начина, по който изразиха радостта си след  головете си срещу Сърбия (2:1) . В събота вечерта и двамата футболисти се разписаха при успеха, след което показаха жест с ръце, наподобяващ двуглавия орел от герба на Албания. Заради това те ще платят по 10 хиляди швейцарски франка. Шакири и Джака са етнически албанци от косовски произход. По-големият брат на Гранит Джака - Таулант, се състезава за албанския национален отбор по футбол. \"Не се страхувайте от орела\" е името на банковата сметка, в която всеки може да даде символичен принос, да плати абсурдната глоба, наложена от ФИФА на Гранит Джака и Джердан Шакири\", написа Рами. По думите му знакът с ръцете е характерен в случаи на радост. По думите му Джака и Шакири са донесли щастие на милиони албанци. Следващият мач на Швейцария  е тази вечер от 21.00 ч. срещу Коста Рика . Отборът има четири точки и все още не е сигурен за осминафиналите.", "date": "2018.06.27", "title": "Албанският премиер поде кампания за събиране на пари за глобите на Джака и Шакири"}
{"url": "https://www.dnevnik.bg/evropa/2018/06/27/3207363_cheshkiiat_prezident_naznachi_vtoroto_pravitelstvo_na/", "text": "Чешкият президент Милош Земан назначи нов двупартиен кабинет,  воден от премиера Андрей Бабиш , предаде \"Ройтерс\". Правителството на малцинството ще се нуждае от подкрепата на Комунистическата партия, за да изпълни мандата си. Антисистемната партия на Бабиш \"Действие на недоволните граждани 2011\" (АНО) спечели парламентарните избори през октомври, но през януари неговото правителство на малцинството  не получи вот на доверие  и трябваше да подаде оставка. Бабиш остана да управлява, но вече като служебен премиер. За да сложи край на политическия застой, Бабиш договори коалиция със социалдемократите. С едва 93 места в 200-местната долна камара на парламента, коалицията ще търси външна подкрепа от комунистите, давайки на периферната партия за пръв път от почти три десетилетия дума в националната политика. Бабиш обеща страната да запази добрите отношения със съюзниците от ЕС и НАТО, но ще продължи да поддържа антиимигрантската си позиция, споделяна и от централноевропейските съседи на Чехия. Новото правителство се очаква да бъде подложено на задължителен вот на доверие следващия месец, най-вероятно на 11 юли. Комунистите дадоха знак, че са готови да подкрепят правителството във вота, но бяха ядосани от отказа на Бабиш да изпълни исканията им за намаляване на вноските във военните мисии на НАТО в чужбина, особено в балтийските държави, както и за представителство в надзорния борд на най-голямата държавна енергийна компания ЧЕЗ. В началото на юни  хиляди чехи излязоха на митинг в Прага , за да протестират срещу Бабиш и срещу предоставената му възможност да опита да състави правителство, въпреки че е  разследван за измама . Те протестираха и срещу първото участие във властта на Комунистическата партия след падането на комунизма през 1989 г. Положението на Бабиш се усложнява и от твърденията, че по времето на комунизма  е сътрудничил на бившата тайна полиция .", "date": "2018.06.27", "title": "Чешкият президент назначи второто правителство на Андрей Бабиш"}
{"url": "https://www.dnevnik.bg/sviat/2018/06/27/3207365_katalunia_otnovo_otvaria_chast_ot_posolstvata_si_v/", "text": "Каталунското регионално правителство взе днес решение да бъдат отворени отново шест от представителствата му в чужбина, които бяха закрити от Мадрид след референдума за независимост на Каталуня през октомври, предаде \"Франс прес\", цитирана от БТА. Говорител на каталунското правителство потвърди, че ще бъдат отворени представителствата в Обединеното кралство, Германия, Франция, Италия, Швейцария и САЩ. През последните месеци функционираше единствено това в Брюксел. Източникът добави, че скоро ще бъде създадено такова представителство в скандинавска държава и че ще бъде разширена мрежата към други европейски страни, в Близкия изток, Африка, Азия и Латинска Америка. Докато бяха на власт в Каталуня, партиите на независимостта определяха делегациите в чужбина като \"посолства\",  за които бяха заделени десетки милиони евро , а съветника по външни въпроси в регионалната администрация - като \"външен министър\". Мадрид настоява, че единствено централните власти могат да водят външна политика. След напразния опит за едностранно обявяване на независимост на Каталуния на 27 октомври испанското правителство постави под пряко управление областта и затвори десет от единайсетте чуждестранни представителства на каталунското правителство.", "date": "2018.06.27", "title": "Каталуня отново отваря част от \"посолствата\" си в чужбина"}
{"url": "https://www.dnevnik.bg/detski_dnevnik/2018/06/27/3207376_koi_sa_otlichenite_malki_avtori_na_prikazki_v_konkursa/", "text": "Близо 300 приказки, изпратени от 31 населени места, участваха във второто издание на конкурса за авторски детски приказки на издателство \"Дъбови листа\", съобщиха от издателството. Всеки от авторите на отличените 25 приказки, които ще бъдат издадени в сборник, ще трябва да посочи този, който го е окуражил в четенето и писането. Така тази година всяка от златните приказки ще донесе две признания – на своя талантлив автор и на човека, който е повярвал в таланта му и го е окуражил да твори, обясни инициаторът на конкурса, издателката Нуша Роянова. Средната възраст на участниците е 10 години и три месеца, съобщават организаторите. Най-малкият участник е на четири години, а авторите в горната граница на конкурса – 18 години, са петима. Най-активни са авторите на възраст между 9 и 11 години. Най-голям брой приказки са изпратени от Варна, София, Бургас, Гара Елин Пелин, Карнобат, Пловдив, Казанлък, Търговище, като Добрич и Шумен са еднакъв брой изпратени творби. Основните теми, които вълнуват децата, са приятелството, щастието, семейството, любовта, приятелите, пътешествията и вълшебствата. Главните герои са както обикновени хора, така и приказни създания, червейчета, пеперуди, дори мъжки анаконд, какъвто е случаят на анакондата Васил, спасила бъдещето на своя свят. 1 Радина Петрова, 12 г., Пазарджик 2 \" \", Аделина Даракчиева, 6 г., София 3 \"  Естел Силвия Даскалова, 11 г., Варна 4  , Теодор Александров Връбчев, 10 г., Карнобат 5 Весела Атанасова, 8 г., Пловдив 6 \"  Александър Никифоров Никифоров, 9г., Карнобат 7 \" \", Виктория Велинова Кралева, 10 г., Благоевград 8   Калина Иванова, 10 г., София 9  \", Виктория Велинова Кралева, 10 г., Благоевград 10   Милана Бездичка, 14 г., Казанлък 11  Елица Вълканова, 8 г. 12   Никол Бояджиева, 12 г., Варна 13  Йоанна Искрева, 13 г., Пловдив 14  София Розберг, 11 г., Варна 15  Никола Кирилов, 10 г., Плевен 16 \"  Симеон Бояджиев, 15 г. , Троян 17   Христина Дечева, 12 г., Стара Загора 18  , Радостин Митов, 8 г., Пловдив 19   Преслава Петрушева, 7 г., Свищов 20  , Рабие Елхан Хасан, 9 г., Карнобат 21 \" Дона Милкова Николова, 16 г., София 22  , Валентин Железов, 10 г., Карнобат 23  Даниел Димитров Бояджиев, 9 г., Варна 24   Александър Габровски, , 15 г., Варна 25 Александър Никифоров Никифоров, 9 г., Карнобат", "date": "2018.06.27", "title": "Кои са отличените малки автори на приказки в конкурса \"Дъбови листа\""}
{"url": "https://www.dnevnik.bg/zelen/2018/06/27/3207372_svetovnata_banka_shte_konsultira_bulgariia_kak_da_se/", "text": "Световната банка ще предостави аналитични услуги при подготовката и изпълнението на плановете за управление на речните басейни и на риска от наводнения в България, съобщават от Министерство на околната среда и водите. Договор за предоставяне на аналитично-консултантски услуги срещу заплащане е бил подписан днес от министъра на околната среда и водите Нено Димов и Тони Томпсън, постоянен представител на Световната банка (СБ) за България, Чехия и Словакия. Споразумението трябва да бъде ратифицирано от парламента.  Според договора Световната банка ще предостави подкрепа в подготовката на Плановете за управление на речните басейни (ПУРБ) и на Плановете за управление на риска от наводнения (ПУРН) в съответствие с изискванията на Рамковата директива за водите (РДВ) и Директивата относно оценката и управлението на риска от наводнения (ДОУРН) на ЕС. Работата ще протече в два етапа. Първият е събиране, анализ и актуализация на съществуващите данни и планове, вторият – подкрепа на МОСВ за последващи действия. Банката ще съдейства при оценяването на текущото състояние на повърхностните и подпочвените води в Дунавски, Черноморски, Източнобеломорски и Западнобеломорски район за басейново управление на водите в България. Плановете за управление на речните басейни ще включват програма от мерки за подобряване на състоянието на водните обекти, които да доведат до съответствие с приложимите изисквания на европейското и националното екологично законодателство. Банката също така ще подкрепи министерството в подготовката на планове за управление на риска от наводнения, които ще определят рисковите области и ще идентифицират мерки за защита срещу вредното въздействие на водите.", "date": "2018.06.27", "title": "Световната банка ще консултира България как да се справя с риска от наводнения"}
{"url": "https://www.dnevnik.bg/evropa/2018/06/27/3207377_sasht_obviniha_es_v_izkrivena_upotreba_na_pravilata_na/", "text": "Администрацията на американския президент Доналд Тръмп остро разкритикува Европейския съюз за вносните мита, обявени в отговор на въведеното от Вашингтон облагане на вноса на стомана и алуминий, обвинявайки Брюксел в \"лицемерна\" и \"изкривена\" употреба на правилата на Световната търговска организация (СТО), предаде \"Франс прес\", цитирана от БТА. Постоянният търговски представител на САЩ Робърт Лайтхайзър заявява в комюнике, че \"ЕС е изработил неоснователна правна теория\", за да оправдае  митническото облагане  в отговор на  американските мита върху стоманата . Той обвинява \"ЕС и други\", сред които Китай, че \"изкривяват правилата на СТО, за да означават това, което им харесва, когато им харесва\". С въведените наскоро мита ЕС и Китай \"игнорират правилата на СТО, когато им е удобно\", подчертава Лайтхайзър. Американската администрация е на мнение, че ответните мерки на търговските им партньори са неоправдани, тъй като Съединените щати имат едностранното право да защитават стоманодобивната си промишленост \"в името на националната сигурност\", отбелязва търговският представител. В заключение той предупреждава, че \"САЩ ще вземат подходящи мерки, за да защитят интересите си\". Президентът Доналд Тръмп вече размаха заплахата  да обложи с мита вноса на европейски автомобили  и предупреди, че може може да въведе мита за стоки от Китай на потенциална стойност 400 милиарда долара. След като Вашингтон въведе мита от 25 процента за вноса на стомана и 10 процента за вноса на алуминий, ЕС отговори, като наложи в петък мита върху американски стоки за 3.2 милиарда долара, включително за мотоциклети, бърбън и джинси. В комюникето си Лайтхайзър обвинява европейските ответни мерки, че са \"замислени, за да накажат американските компании и техните работници\". Съобщението беше разпространено, след като прочутият производител на мотоциклети \"Харли-Дейвидсън\" (Harley-Davidson)  обяви, че ще премести  производството си извън САЩ, за да избегне митата за внасяните в Европа мотоциклети (около 17 на сто от продажбите му).  В отговор Тръмп гръмко заяви , че \"Харли-Дейвидсън\" \"не може да се произвежда в друга страна. Никога!\", като заплаши да наложи мита на компанията, ако премести производството си извън САЩ. /БТА", "date": "2018.06.27", "title": "САЩ обвиниха ЕС в \"изкривена\" употреба на правилата на Световната търговска организация"}
{"url": "https://www.dnevnik.bg/biznes/2018/06/27/3207384_prez_mai_bulgarite_sa_putuvali_nai-mnogo_do_gurciia/", "text": "Пътуванията на български граждани в чужбина през май са се увеличили с 11.6% спрямо същия месец на предходната година, показват данните на Националния статистически институт. С над 20% нарастват пътуванията до Италия - с 29.4%, Белгия - с 25.1%, и Сърбия - с 22%. С двуцифрени ръстове са и пътуванията до Испания - с 19.9%, Македония - със 17.9%, Турция - с 14.2%, Австрия - с 11.4%, Румъния - с 10.8%, Гърция - с 10.5%. В сравнение с май 2017 г. e регистрирано увеличение при всички наблюдавани цели: със служебна цел - със 17.6%, с други цели - с 12.6%, и с цел почивка и екскурзия - с 6.1%. Най-голям относителен дял от общия брой пътувания на български граждани в чужбина през май 2018 г. формират пътуванията с други цели (гостуване, обучение, посещение на културни и спортни мероприятия) - 38.6%, следвани от пътуванията с цел почивка и екскурзия - 34.3%, и пътуванията със служебна цел - 27.1%. Най-голям брой пътувания на български граждани са осъществени към: Гърция - 184.2 хил., Турция - 147.4 хил., Румъния - 58.1 хил., Македония - 45.1 хил., Сърбия - 44.8 хил., Германия - 43.3 хил., Италия - 28.9 хил., Австрия - 26 хил., Обединеното кралство - 20 хил., Испания - 19.8 хиляди Посещенията на чужденци в България през същия месец са нараснали с 8.4%. Регистрирано е увеличение при посещенията със служебна цел - с 23.5%, и с цел почивка и екскурзия - с 14.8%, докато тези с други цели (включително гостувания и транзитни преминавания) намаляват с 2.4%. Транзитните преминавания през страната са 23.9% (224.6 хил.) от всички посещения на чужденци в България. Най-много остават чужденците от ЕС - 63.7% от всички, или с 8.2% повече в сравнение със същия месец на предходната година. Увеличават се посещенията на граждани от Полша - с 83.2%, Франция - със 71.5%, Германия - с 24%, Обединеното кралство - с 14.9%, и други. Същевременно намаляват посещенията на граждани от Унгария - с 11.1%, Швеция - с 6.9%, Чехия - с 5.9%, Гърция - с 1.9%, и други. Увеличават се и посещенията на граждани от групата \"Други европейски страни\" със 7%, като най-голям е ръстът на посещенията на граждани от Украйна - с 21.7%. През май 2018 г. преобладава делът на посещенията с други цели - 41.4%, следвани от посещенията с цел почивка и екскурзия - 39%, и със служебна цел - 19.6% Най-много посещения в България през май са направили гражданите от: Румъния - 263.1 хил., Турция - 101.4 хил., Гърция - 100.7 хил., Германия - 68.8 хил., Сърбия - 48.8 хил.,Македония - 47.7 хил., Обединеното кралство - 28.9 хил., Русия - 26.3 хил., Украйна - 24.8 хил., Полша - 21.8 хил.", "date": "2018.06.27", "title": "През май българите са пътували най-много до Гърция, Турция и Румъния"}
{"url": "https://www.dnevnik.bg/politika/2018/06/27/3207383_gerb_prizovaha_korneliia_ninova_da_glasuva_za_zakona/", "text": "Десислава Атанасова от ГЕРБ поиска прегласуване след като законът за киберсигурност беше приет на първо четене, за да обърне внимание на отсъствието на лидера на БСП Корнелия Нинова от пленарната зала. Атанасова призова Нинова да гласува по темата за сигурността, след като вчера бяха дебатите по вота на недоверие срешу правителството поискан от БСП. По закона за киберсигурността нямаше дебати. Той предвижда министърът на отбраната да провежда държавната политика за защита и противодействие на кибератаки и хибридни въздействия върху комуникационните и информационните системи и системите за управление на страната и въоръжените сили. Вносител на проекта е Министерски съвет и с него се  транспонира европейска директива . Вицепремиерът Красимир Каракачанов трябва да изгради способности за киберотбрана. Министерството на отбраната ще координира взаимодействието за киберотбрана с НАТО и ЕС, а съвместно с МВР, ДАНС и Държавната агенция за електронно управление (ДАЕУ) ще отговаря за планирането и реализирането на мероприятията по подготовка на киберотбраната и киберустойчивостта на страната в извънредно положение, военно положение или положение на война. Ще бъде създаден и киберрезерв, в който ще се използва научният и образователен потенциал на страната. Новият закон за киберсигурност разписва функции и на МВР, ДАНС и агенцията за електронно управление за действие при киберкризи. Вътрешното ведомство си запазва правомощията по неутрализиране на компютърните престъпения, а ДАНС ще работи по линия на информационната сигурност на стратегически важни обекти. Към Държавната агенция \"Електронно управление\" (ДАЕУ) ще бъде създаден координиращ орган - Национално единно звено за контакт (НЕЗК), което ще се отчита пред Европейската комисия за предприетите мерки по защита от кибератаки. Съвет по киберсигурност към Министерския съвет пък ще се грижи за управление на системата за киберсигурност. Към отделните ведомства ще бъдат създадени екипи за реакция, които при инцидент ще се занимават с мониторинг на инциденти на национално равнище, ще подават сигнали за тревога или ще предупреждават за рискове и ще анализират инцидентите. За тези екипи има изискване да бъдат в тясно сътрудничество с частния сектор и доставчиците на електронни услуги.", "date": "2018.06.27", "title": "ГЕРБ призова Корнелия Нинова да гласува за закона за киберсигурност"}
{"url": "https://www.dnevnik.bg/razvlechenie/2018/06/27/3207416_sofiiskata_filharmoniia_predstavia_cikul_ot_koncerti_v/", "text": "За пета поредна година Софийската филхармония и Столичната община превръщат зеления парк на двореца \"Врана\" в сцена за любителите на класическото изкуство от 11 до 15 юли. Програмата ще включва както нови интерпретации на филмова музика, българската фолклорна музика, така и мелодии от всички краища на света. Организаторите са предвидили и програма за най-малките гости.  \"Споделете музиката\" се открива на 11 юли с фотоизложбата \"90 години Софийска филхармония\" и концерта James Bond Live in Concert. Диригент е  маестро Найден Тодоров, а специални гости ще са вокалистите Милица Гладнишка, Криста, Рут Колева, Ягода Тренева.  Посланието на втората концертна вечер е \"Мир и любов\". То ще бъде предадено от музикантите от Quatro quartet. Тогава ще бъдат представени творби като \"Руски танц\" на Чайковки, \"Валс на куклите\" на Шостакович във вариант за струнни инструменти, филмова музика от \"Усещане за жена\" и \"Списъкът на Шиндлер\".  Изпълненията ще включват интерпретации на мелодии от всички краища на света, включително Индия и Пакистан. Специално място е отредено на българската фолклорна музика. В концерта участват кавалджията Недялко Недялков, певицата Вера Гиргинова, перкусионистът Стоян Янкулов–Стунджи, кларинетистът Борислав Йоцов, гост-вокалисти са Нели Рангелова и Сайра Алтаф от Пакистан. Програмата на 13 юли е посветена на деца и тийнейджъри. В музикално-театралното пътешествие ще вземат участие Юлиан Вергов, Ангел Ковачев и Илиана Коджабашева. Диригент е Павел Златаров. Подробности вижте  тук .  \"Музика под звездите\" е името на концерта, който ще се състои на 14 юли. Акцентът в програмата ще е селекция от популярни произведения от мюзикъли, изненадата ще дойде от интерпретациите на три емблематични български фолклорни произведения. Красивите гласове на дамската формация \"Bella Voce\" и вокален ансамбъл \"Славяни\" ще представят откъси от мюзикълите \"Уестсайдска история\", \"Цигулар на покрива\", \"Фантомът от операта\", операта \"Дон Жуан\" и др. Последната вечер в програмата на \"Споделете музиката\" включва увертюра към операта \"Сицилиански вечерни\" на Верди, Симфония №4 \"Италианска\" на Менделсон, Увертюра 1812 на Чайковски и Концерт за китара и оркестър \"Аранхуес\" на Родриго. Диригент е Крис Маккракен от Великобритания, а гост-солист е китаристът Кристиян Райхер от Германия. Организаторите са осигурили паркоместа за гостите, както и два допълнителни автобуса, които ще изчакват до края на концертите. Билетите за концертите от цикъла \"Споделете музиката\" вече са в продажба. ", "date": "2018.06.27", "title": "Софийската филхармония представя цикъл от концерти в двореца Врана"}
{"url": "https://www.dnevnik.bg/sport/2018/06/27/3207391_la_liga_prodade_tv_pravata_si_za_44_mlrd_evro_do_2024_g/", "text": "Испанското футболно първенство продаде телевизионните си права за следващите пет години за 4.48 милиарда евро. Търгът беше спечелен от компанията Mediapro, която ги държеше и до момента, а сега удължава договора си до края на сезон 2023-24. Ръководството на Ла Лига изрази задоволство, че приходите от телевизионните права са с 30% повече от досегашната сделка, която изтича след година. \"Доволен съм, защото се запазва тенденцията към увеличаване на приходите. Това показва, че Ла Лига набира все по-голяма популярност и продължава да е качествен продукт. Испанската лига остава най-добрата в света\", каза президентът на Ла Лига  Хавиер Тебас . Правата за вътрешния пазар бяха спечелени съвместно от Telefonica и Mediapro, които придобиха по два пакета за излъчване на двубоите. Общо правата за вътрешния пазар са на стойност 3.4 милиарда евро, или по 1.14 милиарда на сезон в периода 2019-2022 г. Telefonica има право да излъчва  Ла Лига  на територията на Испания и Андора, но не и да разпространява международен сигнал. Mediapro може да излъчва двубоите в барове и ресторанти, а също така и да излъчва обзорно предаване с най-интересните моменти от срещите. Приходите от сделката за вътрешния пазар са с 15% повече от предходния договор, който беше на стойност 2.9 милиарда евро. Все пак Испанската футболна лига не успя да изпълни предварително зададената си цел, която беше да продаде правата за един сезон за 1.3 милиарда евро, или общо за 3.9 милиарда. От Ла Лига обявиха, че още четири пакета ще бъдат предложени на търг в следващите седмици. Смята се, че голям интерес към тях имат компаниите за  стрийминг услуги \"Амазон\"  и \"Нетфликс\", както и \"Фейсбук\".", "date": "2018.06.27", "title": "Ла Лига продаде тв правата си за 4.4 млрд. евро до 2024 г."}
{"url": "https://www.dnevnik.bg/sviat/2018/06/27/3207379_sud_v_sasht_naredi_semeistva_na_migranti_razdeleni_na/", "text": "Имиграционните власти в САЩ нямат право да разделят семейства, пресекли незаконно границата с Мексико, и трябва да съберат семействата, които вече са били разделени, до 30 дни. Това реши федералният съдия Дейна Себроу и така удовлетвори искане на Американския съюз за граждански свободи, съобщи \"Ройтерс\". Ако децата са под петгодишна възраст, това трябва да стане до 14 дни от датата на разпореждането, издадено вчера. През последните седмици американският президент Доналд Тръмп първо защити, а после отмени (с указ на 20 юни)  политиката на разделяне на деца от родителите им  на границата. Съгласно започналата през май  политика на \"нулева толерантност\"  това се случи с над 2300 деца (а по данни на властите от вчера 2047 от тях още са задържани). Правителството искаше от съдията от окръжен съд в САЩ да не се съобразява с искането, тъй като  указът на Тръмп за отмяна  \"като цяло\" е изпълнил тези цели. Съдия Себроу обаче смята, че \"реактивните отговори на правителството, за да се справи с обстоятелство, което само е причинило\", изискват съдебен отговор. Американският съюз за граждански свободи заведе делото още през март заради два случая на разделяне на майки от деца, един от Конго и един от Бразилия. Иск от 17 щата Междувременно 17 щата на САЩ, между които Вашингтон, Ню Йорк и Калифорния, също съдят правителството на Тръмп, за да го накарат да събере мигрантски семейства, разделени на американско-мексиканската граница, предаде \"Асошиейтед прес\", цитирана от БТА. Тези щати, в които главните прокурори са от Демократическата партия, се присъединиха към столицата Вашингтон, окръг Колумбия, и вчера подадоха колективен иск в окръжния съд в Сиатъл. Това е първото съдебно оспорване от американски щати на практиката на разделяне на семейства. Според 17-те щата указът, с който Тръмп отмени политиката на разделяне, е пълен с уговорки и не важи за вече разделените семейства. Посочва се, че засегнатите мигранти са били лишени от право на справедлив процес и от право да искат убежище.", "date": "2018.06.27", "title": "Съд в САЩ нареди семейства на мигранти, разделени на границата, да бъдат събрани до 30 дни"}
{"url": "https://www.dnevnik.bg/evropa/2018/06/27/3207399_uduljavaneto_na_sankciite_sreshtu_rusiia_ne_triabva_da/", "text": "Италианският премиер Джузепе Конте заяви, че подновяването на европейските икономически санкции срещу Русия не трябва да бъде автоматично, предаде \"Ройтерс\". Очаква се европейските лидери, които се срещат в четвъртък и петък в Брюксел, да удължат до края на януари  санкциите, наложени на Русия  заради намесата й в Крим, заявиха дипломати и официални лица. \"Ще потвърдим принципа, че не трябва да има нищо автоматично в подновяването на санкциите\", заяви Конте за Русия, докато представяше в парламента италианската позиция по няколко въпроса преди  Европейския съвет в Брюксел . \"Трябва да сме много внимателни за това. Санкциите трябва да са средства, а не да представляват цел\", подчерта той, като допълни, че Италия ще обърне \"голямо внимание\" на интересите на компаниите си. Ограниченията, наложени на руския енергиен, отбранителен и финансов сектор, се удължават на всеки шест месеца от налагането им в средата на 2014 г., след като Москва анексира Кримския полуостров и подкрепи бунтовниците в Източна Украйна. И двете партии в популистката коалиция на Италия (\"Лига\" и Движение \"Пет звезди\") са прокремълски настроени и искат да се сложи край на санкциите от ЕС, но най-вероятно на Европейския съвет ще бъдат внимателни по този въпрос, пише \"Политико\". Евродепутат от Движение \"Пет звезди\" изключва Конте да блокира санкции този път, но намеква, че това е борба, която правителството си е запазило за друг ден.", "date": "2018.06.27", "title": "Подновяването на санкциите срещу Русия не трябва да бъде автоматично, каза премиерът на Италия"}
{"url": "https://www.dnevnik.bg/photos/2018/06/27/3207400_snimka_na_denia_vodna_diga_na_podlzeza_na_sofiiskiia/", "text": "С дига, която да спира водата от това да потече по стълбите, осъмна стълбището към подлеза при Ректората на \"Софийски университет \"Св. Климент Охридски\". Тя е поставена експериментално от Столичната община заради прогнозите за проливен дъжд.", "date": "2018.06.27", "title": "Снимка на деня: Водна дига на подлеза на Софийския университет"}
{"url": "https://www.dnevnik.bg/politika/2018/06/27/3207444_borisov_shte_podade_ostavka_ako_se_dokaje_che_si_e/", "text": "Премиерът Бойко Борисов ще подаде оставка, ако се докаже, че си е купил остров в Гърция. Това заяви самият министър-председател преди началото на редовното заседание на Министерския съвет, съобщава \"Фокус\". Обещанието му дойде, след като  епизодът от предаването \"Часът на Милен Цветков\" по \"Нова телевизия\" в понеделник вечер не беше излъчен , а вместо него в ефира на телевизията беше повторен този от 22 юни. Според анонса една от темите в него е била реакцията на Борисов, който се възмути на публикации в гръцките медии, че си е купил остров в страната. През уикенда в Брюксел премиерът определи авторите на тази информация като \"нещастни долни лъжци и мръсници\". Вчера следобед от \"Нова телевизия\" уточниха, че са свалили епизода на предаването, защото не е отговарял на стандартите на медията. Преди да започне заседанието на кабинета, Борисов попита дали сред присъстващите за протоколните снимки и кадри има представител на \"Нова телевизия\". След като разбра, че един от операторите на медията е там, той помоли да не му замесват името, защото не било честно. \"Умолявам ви – дали се цензурирате, дали се автоцензурирате, но моля ви, не ми забърквайте името. Каквото искате пускайте, каквото искате правете, но да ми замесвате името не е честно. Всичко, което има фалшиво, да го пуснат - все ми е тая. Защото рано или късно истината излиза\", заяви премиерът. След това той призова разследващите журналисти на \"Нова телевизия\" да проверят случая и ако се окаже истина, щял да си подаде оставката. \"Не издевателствайте така върху мен. Няма какво да се прикрие от моята дейност. И аз имам семейство и те гледат\", каза още Борисов.", "date": "2018.06.27", "title": "Борисов ще подаде оставка, ако се докаже, че си е купил гръцки остров"}
{"url": "https://www.dnevnik.bg/politika/2018/06/27/3207467_bsp_borisov_si_e_vzel_ciala_bulgariia_a_dali_si_e_vzel/", "text": "Г-н Борисов си е взел цяла България, а дали си е взел остров или архипелаг, това да разследват службите. Това каза говорителят на БСП Елена Йончева. Повод за думите и е  спряното предаване на Милен Цветков  по \"Нова телевизия\" в понеделник. \"Какво накара премиера Борисов да се възмути от фалшивата новина, че е станал собственик на гръцки остров?\" е била една от темите в предаването. \"Поводът за нашата \"трибунка\" е нашето тежко безпокойство за медийната ситуация в България и за продължаващите да се натрупват доказателства за това, че в България цензура на практика съществува\", каза Йончева. Според нея предаването е спряно \"само защото той си е позволил да се занимава с душевния свят и вътрешните терзания на Бойко Борисов покрай новината - фалшива или не, че премиерът си е купил остров.\" Депутатът Александър Симов прочел обясненията на Нова, че не били спазени етични, морални, журналистически стандарти, и каза, че у него се зараждало едно голямо питане. \"Как пък тези стандарти все важат, когато темите са за Бойко Борисов?! Как пък един път не бяха приложени към някой друг сегмент от политическите предавания\", попита Симов. Според него това доказва, че тежката медийна среда в България е пряко следствие на управляващите и водената от Бойко Борисов политика. Симов припомни, че по време на дебата по свободата на словото преди две седмици в парламента и падането на страната ни на 111-о място констатацията на управляващите е била, че всъщност тази класация е фалшива и България е трябвало да бъде много по-нагоре, тъй като у нас нямало убити журналисти. \"Да, у нас убити журналисти, слава богу, няма, но вече виждаме, че има убити теми. Има убити предавания, тъй като убийството може да не е само физическо, а морално, журналистическо. И това се случва пред очите ни\", каза Симов. Той припомни  тезата на премиера , че свободата на словото била отговорност на самите журналисти. \"Според мен това е перфидно доказателство за факта, че основната цензура у нас има политически основания и идва от лидера на най-голямата партия - ГЕРБ. Самият факт, че можеш да кажеш това, означава, че пет пари не даваш за свободата на словото и гледаш просто тази тема да ти се разкара от главата, както и много други\", заяви Симов. \"Според доклад на Държавния департамент на САЩ за България две поредни години се говори не само за повсеместна корупция. Говори се корупция по високите етажи на властта, цитирам, и прилагане на сложна схема за присвояване на пари. Става дума за милиарди. Само от пробитата система на Агенция \"Митници\", а вчера ние дадохме конкретни примери както от доклада на ДАНС, така и от констатацията на главния прокурор г-н Цацаров, изчезват действително милиарди\", каза Йончева.", "date": "2018.06.27", "title": "БСП: Борисов си е взел цяла България, а дали си е взел остров да разследват службите"}
{"url": "https://www.dnevnik.bg/sport/2018/06/27/3207413_fotogaleriia_s_kaska_kolelo_i_mnogo_adrenalin_nadolu/", "text": "Екстремното велосъстезание \"Пампорово байк фест\" се проведе за четвърта година. И отново донесе много емоции както за участниците, така и за зрителите", "date": "2018.06.27", "title": "Фотогалерия: С каска, колело и много адреналин надолу по склона"}
{"url": "https://www.dnevnik.bg/photos/2018/06/27/3207412_snimka_na_denia_kak_bari_gib_ot_bi_djiis_stana_ricar/", "text": "Известният британски музикант Бари Гиб от групата \"Би Джийс\" (Bee Gees) беше удостоен с рицарско звание. Според съобщението на Бъкингамския дворец това е признание за музикалните му постижения и ангажимента му към благотворителни каузи.  Музикантът беше отличен на церемония във вторник, водена от престолонаследника на Великобритания принц Чарлс.", "date": "2018.06.27", "title": "Снимка на деня: Как Бари Гиб от \"Би Джийс\" стана рицар"}
{"url": "https://www.dnevnik.bg/tehnologii/2018/06/27/3207504_iaponska_sonda_dostigna_do_asteroid_ot_koito_shte/", "text": "След три години и половина пътуване в Космоса японската сонда \"Хаябуса 2\" достигна своята цел - астероида Рюгу. Сега предстои апаратът да кацне на него и да вземе проби, които да се опита да върне на Земята, съобщи японската космическа агенция ДЖАКСА (JAXA). В момента сондата се намира на близо 20 км от астероида и на 273 млн. км от Земята. През следващата година и половина космическият апарат ще се опита да кацне три пъти на астероида, за да вземе проби, които трябва да помогнат на учените в изследването на произхода на Слънчевата система и как се е появил живот на Земята. Сондата ще прекара около 2 месеца в непосредствена близост до Рюгу, докато избере безопасно място за кацане. Заради високата температура на повърхността на астероида апаратът ще каца само за няколко секунди. ДЖАКСА припомня, че \"Хаябуса 2\" е модифицирана версия на първия в историята на науката апарат, успял да достави на Земята материали, събрани на повърхността на космически обект, различен от Луната. Рюгу е скала с диаметър 900 м. Астероидът се намира между Земята и Марс.", "date": "2018.06.27", "title": "Японска сонда достигна до астероид, от който ще вземе проби, за да ги донесе на Земята"}
{"url": "https://www.dnevnik.bg/tehnologii/2018/06/27/3207491_feisuk_se_otkaza_da_suzdava_dronove_za_internet_video/", "text": "Фейсбук\" обяви, че се отказва от план за дронове, с които смяташе да предлага достъп до интернет, предаде Би Би Си. Проектът, започнал през 2014 г. и известен като Project Aquila, не успя да постигне такава продължителност на полетите, който се наблюдава при конкуренти като \"Гугъл\", но няма да бъде спрян, а ще премине в \"нова фаза\". Вчера \"Фейсбук\" обяви, че вместо това може да си партнира с \"Еърбъс\", за да продължи опитите да свърже повече хора с интернет. Aquila Project е насочен към трудно достъпни райони и идеята на \"Фейсбук\" беше да използва собствени устройства. Той е част от  проекта internet.org , даващ възможност на милиони потребители да се свързват от подобни точки, но критикуван, че предлага свързване основно със западни интернет ресурси. Инвестициите на лидери в авиационната индустрия в същата технология  са довели компанията до решението  вече \"да не проектира или строи собствени самолети\". Устройствата бяха с размаха на \"Боинг 737\", но тежаха колкото лек автомобил. При тестове издържаха 90 минути във въздуха. Един от изпитателните полети преди две години обаче завърши с тежка повреда на дрона при опит за приземяване. Project Loon на \"Алфабет\", компанията - майка на \"Гугъл\", обаче се оказа в доста по-напреднал стадий на развитие. Той разчита на балони вместо дронове (последните също бяха изпробвани известно време, но компанията се отказа от тях през януари миналата година). Милиони километри тестове вече са били преминати (най-дългият непрекъснат полет е бил 190 дни), а миналата година проектът имаше и практическо приложение, когато даде възможност на засегнати от урагана в Пуерто Рико да ползват интернет, въпреки че връзките в голяма част от страната бяха засегнати от бедствието.", "date": "2018.06.27", "title": "\"Фейсбук\" се отказа да създава дронове за интернет (видео)"}
{"url": "https://www.dnevnik.bg/sport/2018/06/27/3205836_nagradniiat_fond_na_tur_dyo_frans_shte_bude_23_miliona/", "text": "Колоездачната  Обиколка на Франция  започва на 7 юли и се очаква да предложи едно от най-интересните издания за последните години. На шосето големите имена ще се опитат да спрат хегемонията на Крис Фрум, който печели неизменно в последните три години. Победата е много престижна, но тя върви и със сериозна парична премия. През тази година наградният фонд на най-голямото колоездачно състезание е почти 2.3 милиона евро и ще бъде разпределен между 22-ата отбора и общо 176 колоездачи, които ще стартират. Както и в предишни години победителят в генералното класиране, който носи жълтата фланелка, ще получи 500 хиляди евро от наградния фонд. Освен това колоездачът получава и бонус за всеки ден, който е бил с лидерската фланелка. Разделено на километри, които се изминат, победителят в Тура през тази година ще получи по 149 евро за всеки километър на шосето, след като дистанцията е 3329 км. Вторият в генералното класиране ще получи 200 хиляди евро, а третият на подиума – 100 хиляди. В останалите категории, в които се прави класации, също има парична награда. Победителят за зелената фланелка по точки, която е за спринтьори, взима 25 хиляди евро. Толкова е и премията за лидера при катерачите (фланелката на червени точки). Победителят в класирането за състезатели до 25 години получава 20 хиляди евро. Най-добрият отбор в състезанието получава 50 хиляди евро. Там класирането се прави, като се зачитат времената на първите трима от всеки отбор в Тура. През 2017 г. Крус Фрум и \"Скай\", които доминираха, получиха 715 690 евро от наградния фонд. Това се дължеше на победата на Фрум, на факта, че 15 дни беше в жълто, както и на етапния успех на съотборника му Герант Томас в първия ден. Фрум взе много по-малко от наградния фонд в \"Джиро д'Италия\", което спечели по-рано тази година.  Британецът получи 240 хиляди евро , като 200 от тях бяха заради спечелването на розовото трико. Също така наградният фонд в Обиколката на Италия е по-малък от Тура.", "date": "2018.06.27", "title": "Наградният фонд на \"Тур дьо Франс\" ще бъде 2.3 милиона евро"}
{"url": "https://www.dnevnik.bg/sviat/2018/06/27/3207510_djon_boltun_-_iastrebut_koito_podgotvia_sreshtata/", "text": "Руският президент Владимир Путин ще се срещне днес в Москва със съветника на американския си колега Доналд Тръмп по въпросите на националната сигурност Джон Болтън, съобщи ТАСС, като се позова на говорителя на Кремъл Дмитрий Песков. Путин ще приеме Болтън в Кремъл, потвърди Песков и каза, че се очаква те да обсъдят \"печалното състояние\" на отношенията между САЩ и Русия. За днес са предвидени също разговори на съветника на Тръмп с руския външен министър Сергей Лавров, помощника на Путин Юрий Ушаков и ръководството на Съвета за сигурност на Русия. Песков не коментира пред журналисти разпространената от агенция \"Ройтерс\" информация, че очакваната среща между  Путин и Тръмп може да се състои  във финландската столица Хелзинки. Той каза, че засега не може да даде информация за мястото и датата. Вестник \"Комерсант\" коментира, че подготовката е възложена на главния \"ястреб\" на Белия дом Болтън, който, преди да влезе в администрацията на Тръмп, предупреждаваше, че е \"доста рисковано\" да се договаряш за нещо с Кремъл, и обвиняваше руския лидер в лъжа. Освен това се изказваше критично за Москва в \"Туитър\". На 5 март например предложи  по-строги санкции спрямо Русия , посочва всекидневникът. Негови неназовани източници от руски държавни структури обаче приканват да не се придава твърде голямо значение на убежденията на американския гост. \"Най-важно е какво мисли и какво иска Тръмп. А той неведнъж е уверявал, че се стреми към  подобряване на отношенията \", казва събеседник на \"Комерсант\". Друг припомня, че преди време Болтън открито е приканвал да се бомбардират ядрените обекти на Северна Корея, но първата му задача в администрацията на Тръмп е била да подготви среща между държавните лидери на двете страни. \"В екипа на Тръмп сега почти всички са \"ястреби\", тоест не е толкова важно какъв емисар ще пристигне в Москва, в крайна сметка всичко ще бъде решено от президентите\", резюмира източникът на руския вестник. Болтън се обявяваше за военно решение на  иранския ядрен проблем  и заплашваше севернокорейския лидер Ким Чен-ун с либийски сценарий, ако откаже да приеме всички американски изисквания. Това обаче не означава, че Болтън ще донесе в Москва някакъв ултимативен списък, който евентуално да провали срещата на върха, и със сигурност няма и да заплашва Москва с либийски сценарий, пише \"Известия\". Защото веднага след като стана съветник за националната сигурност, Болтън направи важно изявление, че всичките му предишни изказвания за Русия губят сила, тъй като, приемайки предложението на Тръмп, той е приел да изпълнява неговите заповеди, дори когато мненията им не съвпадат. Значи, ако Тръмп наистина иска да нормализира отношенията с Русия, както постоянно заявява, Болтън трябва пряко волята си да донесе в Москва компромисен пакет, който да задоволи и двете страни, разсъждава \"Известия\". \"Газета\" нарича Джон Болтън \"ястреб на мира\" и смята, че той ще повдигне в Москва неприятни за Кремъл въпроси като предполагаемата  руска намеса в изборите в САЩ  през 2016 г. Изданието се опасява това да не провали срещата на върха и приканва двете страни да склонят на компромис от рода на споразумението на САЩ с Китай, подписано през 2015 г. Американско-китайският документ предвижда взаимен отказ от кибернетичен шпионаж и враждебна хакерска дейност. Сега Москва и Вашингтон също биха могли, без да се признава т.нар. вина на Москва за нечии действия, да поемат взаимни ангажименти да се въздържат от \"актове на агресия\" и \"оръжейна надпревара\" в киберпространството, твърди \"Газета\". Кажи-речи, по същия начин през 70-те бяха направени същите първи стъпки, ограничаващи надпреварата в ядреното въоръжаване, посочва руското онлайн издание.", "date": "2018.06.27", "title": "Джон Болтън - \"ястребът\", който подготвя срещата Тръмп - Путин"}
{"url": "https://www.dnevnik.bg/bulgaria/2018/06/27/3207526_vhodut_v_muzeite_shte_bude_bezplaten_za_pridrujitelite/", "text": "Придружителите на хора в неравностойно положение няма да заплащат входни билети в музеите. Това се предвижда в промяна в Закона за културното наследство (ЗКН), който беше одобрен от Министерския съвет. В документа е планирано и заседанията на специализираните експертни съвети към Министерството на културата да се излъчват онлайн в реално време чрез сайта на институцията. Чрез законопроекта се премахва изискването за представяне на някои официални удостоверителни документи на хартиен носител. Предлага се промяна, свързана с археологическите проучвания. С нея се предвижда, че на вписване в регистъра по чл. 150, ал. 2 от ЗКН подлежат и лицата, които към влизане в сила на посоченото изменение на закона - 26.02.2016 г., са получавали разрешения за теренни археологически проучвания, но не отговарят на изискванията на чл. 150, ал. 1 от ЗКН. По отношение на тези лица се облекчават условия, като за получаване на разрешение и за вписване в регистъра ще бъдат изисквани 10 години професионален опит като археолог, който ще бъде доказван освен с документи, удостоверяващи трудов стаж и професионален опит, и с 10 издадени разрешения за теренни археологически проучвания.", "date": "2018.06.27", "title": "Входът в музеите ще бъде безплатен за придружителите на хора в неравностойно положение"}
{"url": "https://www.dnevnik.bg/sviat/2018/06/27/3207499_zashto_germanskite_turci_tolkova_obichat_erdogan/", "text": "\"Не мога да се съглася с твърдението, че всички избиратели на управляващата в Турция ПСР не били демократи\", казва председателят на турската общност в Германия Гьокай Софуоглу. На същото мнение са и много експерти, които следят поведението на избирателите на Ердоган в Германия. Сред тях е и Хаджъ-Халил Услуджан от Центъра за турски изследвания към Дуисбургския университет. \"Свидетели сме на поляризация: онези от избирателите на Ердоган, които са с двойно гражданство и имат право да гласуват в Германия, като цяло подкрепят демократични партии\", посочва той и допълва, че сред тях са основно партии, които водят политика, обърната към мигрантите. Така например според изследване на университета \"Дуисбург-Есен\" на последните парламентарни избори в Германия през 2017 голяма част от германските турци (35%) са дали гласа си за Социалдемократическата партия. А за консерваторите от ХДС/ХСС са гласували 20% от турците в Германия, които имат право на глас. Ердоган е \"един от тях\" Талат Камран от манхаймския Институт за интеграция и междурелигиозен диалог търси причините по-скоро в произхода на Ердогановите избиратели. Много от тях идват от Анадола. А при тези германски турци консервативните възгледи и религиозните корени са много силно изразени и те възприемат Ердоган като \"един от тях\". Хората от второ и трето поколение гастарбайтери, дошли през 70-те години, виждат в Ердоган не само лидер, с когото могат да се идентифицират, но и гаранция за успех. Те се гордеят с него. Благодарение на него те отново имат самочувствие, казва Камран. Според Ердогановите избиратели при неговото управление Турция е преодоляла външнополитическата си зависимост от САЩ и се е превърнала в малка регионална сила, добавя експертът. \"Неоспорим факт е, че от 2002 година насам Ердоган увеличи БВП на Турция. Тя има по-висок икономически ръст от страни като България и Румъния\", казва германският политолог и водещ експерт за Югоизточна Европа проф. Хайнц-Юрген Акст. По думите му опозиционният кандидат Мухарем Индже просто не е имал достатъчно време, за да противопостави нещо смислено на тези силни икономически аргументи, говорещи в полза на Ердоган. Заслугите на Ердоган Сегашните икономически проблеми на страната и обезценяването на турската лира не се отразяват пряко на избирателите на Ердоган в Германия - най-вече заради това, че при кратките си пътувания до Турция те разполагат със силното евро. \"Тези избиратели още не усещат по джоба си, че нещата в турската икономика не вървят вече така добре. Може би заради това Ердоган измести изборите толкова напред, за да разполага с повече властови инструменти, тъй като икономическото положение в страната може и да продължи да се влошава\", казва Гьокай Софуоглу. От почти всички разговори, проведени с експерти по темата Турция, става ясно, че за Ердогановите избиратели постигнатите дотук икономическите успехи са далеч по-важни от човешките права, разправата с критичните медии и твърдите действия срещу кюрдите. Според Софуоглу обаче от всичко това не следва нищо, което би могло да бъде определено като обръщане срещу демокрацията. В книгата си \"Поколението Ердоган\" журналистката Чигдем Акьол обяснява нагласата на Ердогановите избиратели с това, че след четири военни преврата в Турция се установи дълга фаза на стабилност. А това се приписва като заслуга на Ердоган.", "date": "2018.06.27", "title": "Защо германските турци толкова обичат Ердоган"}
{"url": "https://www.dnevnik.bg/detski_dnevnik/2018/06/27/3207515_v_kraia_na_liatoto_telerik_akademiia_shte_priema_deca/", "text": "Записването за новата учебна 2018/2019 година ще започне в края на лятото, това съобщиха от образователната организация, която обучава по програмиране, разработка на игри и дигитални науки. Над 1400 деца и младежи от  12 града в България  получиха безплатно обучение по програмиране и дигитални технологии в \" Училищната Телерик Академия \" през учебната 2017/2018 г. \"Радваме се да видим, че интересът към обученията ни расте с всяка следваща година. Все по- често получаваме и запитвания за откриване на школи в градове, които все още не са част от мрежата ни. Целейки да запазим програмите безплатни за децата и същевременно да разширим мащаба и да добавим нови райони, продължаваме да търсим подкрепата на бизнеса, неправителствени организации, общини и родители\", коментира Петър Шарков, ръководител на \"Училищната Телерик Академия\". В зависимост от възрастта обучението е разделено на \"Работилници за 1-3 клас\", в които децата научават как да създават уебсайтове, приложения и игри, \"Програми за 4-7 клас\", които преминават през задълбочени курсове по състезателно програмиране, разработка на игри и дигитални науки, и \"Обучения за 8-12 клас\", в които младежите имат възможност да избират между три обучителни програми - дигитални науки, приложно програмиране с Java и разработка на игри.", "date": "2018.06.27", "title": "В края на лятото \"Телерик Академия\" ще приема деца за новата учебна година"}
{"url": "https://www.dnevnik.bg/evropa/2018/06/27/3207518_polsha_se_otkaza_da_nakazva_sus_zatvor_tvurdeniia_za/", "text": "Долната камара в полския парламент гласува днес за премахване от закона за холокоста на наказанията със затвор за създаване на внушения, че Полша е била съучастник в престъпленията срещу евреите, предаде \"Ройтерс\". Тази сутрин премиерът Матеуш Моравецки поиска от парламента да приеме поправките. Това стана неочаквано, но в момент, когато управляващата в Полша партия \"Право и справедливост\" се опитва да укрепи връзките с Вашингтон в областта на сигурността и действията й се следят внимателно от Европейския съюз, отбелязва \"Ройтерс\". Поправките в законопроекта бяха одобрени с 388 гласа \"за\" при 25 \"против\" и пет \"въздържал се\", съобщи \"Асошиейтед прес\", цитирана от БТА. В предишния си вид текстът  предвиждаше до три години затвор за лъжливи обвинения срещу Полша за престъпления, извършени от нацистка Германия по време на холокоста. \"Ройтерс\" отбелязва, че така Полша е дала заден ход по закон, който  разгневи Израел и САЩ . \"Отказваме се от наказателните клаузи\", каза началникът на премиерската канцелария Михал Дворчик пред общественото радио, отбелязвайки, че тези части от законопроекта биха отклонили вниманието от първоначалната цел на закона. Правителството заяви, че след обществени дебати по законопроекта е решило, че има други \"инструменти\", които може да използва, за да \"брани доброто име на Полша\". Полша ще продължи да \"се бори за истината\" за холокоста, обяви Моравецки пред парламента. Той подчерта, че \"тези, които казват, че Полша може да е отговорна за престъпленията на Втората световна война, заслужават затвор. Ние обаче работим в международен контекст и взимаме това предвид\".", "date": "2018.06.27", "title": "Полша се отказа да наказва със затвор твърдения за нейно съучастие в холокоста"}
{"url": "https://www.dnevnik.bg/sviat/2018/06/27/3207524_mlada_jena_ot_kampaniiata_na_sandurs_pobedi/", "text": "Демократическата партия в САЩ претърпя сериозно поражение на първичните избори за междинните избори за Конгрес наесен. Нейният кандидат Джо Кроули загуби срещу представителката на крайната левица Александрия Окасио-Кортес, която никога не е заемала изборен пост. Агенция \"Франс прес\" определя този резултат като истинска сензация. Кроули, на 56 години, бе номер четири в йерархията на Демократическата партия в Камарата на представителите и представител на 14-и избирателен окръг в Ню Йорк. Той бе смятан за възможен приемник на  Нанси Пелоси  като лидер на демократите в долната камара на Конгреса на САЩ, а някои дори предвиждаха, че ще стане председател на камарата в случай на победа на партията на междинните избори през ноември. Дългогодишният депутат Кроули обаче загуби още на първичните избори в избирателния си окръг от родената в Бронкс латиноамериканска активистка Окасио-Кортес, привърженичка на Бърни Сандърс, при това с цели 15 процента. \"Уау! Конгресменът, ненавиждащ Тръмп, Джо Кроули, който, както мнозина очакваха, трябваше да заеме мястото на Нанси Пелоси, ЗАГУБИ първичните избори. С други думи, той вече не е конгресмен! Демократите са сразени!\", написа в \"Туитър\" президентът на САЩ Доналд Тръмп. Впечатляващата победа на Окасио-Кортес, която работеше в кампанията на  Бърни Сандърс  през 2016 г., може да предизвика завой вляво на Демократическата партия. Кроули обяви, че ще подкрепи Окасио-Кортес на общите избори. \"Администрацията на Тръмп е заплаха за всичко, в което ние от \"Куийнс\" и \"Бронкс\" вярваме, и ако не си върнем долната камара, ще изгубим обичната си нация\", каза той в свое изявление. Междувременно двама други републиканци, подкрепяни от Тръмп, победиха в първичните избори на партията, демонстрирайки влиянието на президента. Това са губернаторът на Южна Каролина Хенри Макмастър и конгресменът от Ню Йорк Дан Донован. Ако искат да поемат контрол над Камарата на представителите, демократите ще трябва да отнемат на републиканците 23 от всички 435 места там.", "date": "2018.06.27", "title": "Млада жена от кампанията на Сандърс победи ветеран демократ в първичните избори"}
{"url": "https://www.dnevnik.bg/bulgaria/2018/06/27/3207527_kabinetut_otpusna_pari_za_oborudvane_na_dva/", "text": "Два хеликоптера \"Кугър\" на Военновъздушните сили ще бъдат дооборудвани със специализирани средства, за да са в готовност да се включат в гасенето на горски пожари от въздуха. За целта кабинетът отпусна 310 хил. лв. по бюджета на Министерството на отбраната, съобщиха от правителствената пресслужба. Допълнителното оборудване на вертолетите стана наложително, след като  военният Ми-17 се разби край Пловдив  преди около две седмици. При инцидента загинаха двама души. След авиокатастрофата се разбра, че  България няма вече на разположение нито един изправен хеликоптер , който да служи за гасене на пожари. Министърът на отбраната Красимир Каракачанов обясни миналата седмица, че страната разполага и с \"Кугър\"-и, но водата, която те могат да носят, е много по-малко от тази на разбилия се Ми-17. По думите му при пожар държавата може да се обърне и към някои български частни фирми, които имат подобни хеликоптери. Освен това може да поиска помощ от \"наши съседи партньори\". С отпуснатите 310 хил. лв. е предвидено да се направи и първоначална подготовка на екипажите. Това ще позволи на Военновъздушните сили да поддържат минимални способности за изпълнение на задачи при участие в гасене на горски пожари.", "date": "2018.06.27", "title": "Кабинетът отпусна пари за оборудване на два хеликоптера за гасене на горски пожари"}
{"url": "https://www.dnevnik.bg/bulgaria/2018/06/27/3207512_pravitelstvoto_prie_plan_za_izpulnenie_na_strategiiata/", "text": "Кабинетът прие план за действие за 2018 година за изпълнение на Националната стратегия в областта на миграцията, убежището и интеграцията 2015 - 2020 г, съобщиха от правителствената информационна служба. Планът включва цели и дейности за изпълнение по приоритетните политики, изведени в стратегията и съобразени изцяло с рамките на Секретариата на Националния съвет по миграция и интеграция, които са в компетентността на институциите, разписали документа. Заложените в плана за действие цели са 44, като 10 от тях са специално насочени към интеграция на лицата с международна закрила в страната ни. Изготвянето на документа е заложено като изискване за разработване и залагане за всяка календарна година на специфични мерки, насочени за интеграция на лица, получили международна закрила в България.", "date": "2018.06.27", "title": "Правителството прие план за изпълнение на стратегията за миграция"}
{"url": "https://www.dnevnik.bg/bulgaria/2018/06/27/3207536_do_3_juli_deputatite_predlagat_kandidati_za_upravitel/", "text": "Парламентарните групи ще могат да предлагат кандидати за управител на Националната здравноосигурителна каса (НЗОК) до 3 юли 2018 г. включително. Това стана известно, след като парламентът прие процедурни правила за изслушване и избор на управител на касата, съобщи агенция \"Фокус\". \"За\" процедурните правила гласуваха 96 народни представители, \"против\" - 6, и \"въздържали се\" - 30 , с което те бяха приети. Миналата седмица  Народното събрание прекрати предсрочно мандата на Камен Плочев . Предложенията за нов кандидат ще се внасят в писмена форма чрез председателя на Народното събрание до Комисията по здравеопазване в 5-дневен срок от приемането на процедурните правила.  Кандидатите ще бъдат проверявани за принадлежност към Държавна сигурност и разузнавателните служби на Българската народна армия и следва да бъдат изслушани на открито заседание в Комисията по здравеопазване. Изборът на управител ще е на Народното събрание. За избран ще се смята кандидатът, получил повече от половината от гласовете на присъстващите народни представители. Според правилата, в случай че двама или повече кандидати са получили равен брой гласове, се провежда повторно гласуване между тях. Ако никой от кандидатите не получи необходимите гласове, се провежда повторно гласуване, в което участват двамата кандидати, получили най-много гласове \"за\". А ако и при повторното гласуване никой от тях не е получил необходимите гласове, Народното събрание приема решение за откриване на нова процедура по избор. ", "date": "2018.06.27", "title": "До 3 юли депутатите предлагат кандидати за управител на здравната каса"}
{"url": "https://www.dnevnik.bg/evropa/2018/06/27/3207523_kabinetut_otpusna_25_mlnlv_za_bulgarskiia_dial_vuv/", "text": "Правителството одобри 2 540 241 лв. разходи на Министерството на външните работи за изплащане към Механизма за бежанците в Турция. Средствата са за четвъртата и петата вноска, които са съответно в размер на 1 942 538 лв., които трябва да бъдат платени в срок до 2 юли 2018 г. и 597 704 лв., които България дължи до 2 октомври 2018 г. Общият размер на помощта от ЕС по механизма е 6 млрд. евро, от които българският принос е 5 876 945 евро, или 0,1%. Целта на механизма е да облекчи мигрантския натиск на границата на България и на ЕС с Турция, като с предвидения финансов ресурс се посрещат спешните нужди от хуманитарна помощ на бежанците и приемните общности в Турция.", "date": "2018.06.27", "title": "Кабинетът отпусна 2.5 млн. лв. за българския дял във финансирането на Турция за бежанците"}
{"url": "https://www.dnevnik.bg/sport/2018/06/27/3207489_selekcionerut_na_voleibolistkkite_prizova_za/", "text": "Селекционерът на женския национален отбор по волейбол Иван Петков призова за спокойствие въпреки силните резултати на тима през сезона. Българките спечелиха Европейската лига, а след това и турнира на претендентите, с което си  осигуриха участие в Лигата на нациите през следващата година .  Според Петков тимът е в \"самото началото на пътя, който трябва да извърви\", като тепърва предстои много работа до световното първенство през есента.  \"Много сме далеч от това, което искаме да постигнем. Нека бъдем реално стъпили на земята и да не се главозамайваме. Всичко е супер до момента, но съм далеч от мисълта, че нещата ще се подреждат винаги по този начин\", каза Петков при пристигането на отбора в България. Под ръководството на Петков българките завършиха турнира на претендентите с успех във всичките си мачове. Те са в серия от осем поредни победи, като това лято спечелиха 11 от 12-те си мача. Осем от победите дойдоха след 3:0, а три бяха с по 3:1. Общата геймова разлика на отбора за сезона е 34:6. Селекционерът допълни, че поставените цели за световното остават същите въпреки успехите в Европейската лига и турнира на претендентите. Българките ще гонят място сред първите осем в шампионата на планетата в Токио. Световното ще се проведе от 29 септември до 20 октомври. Българките са в една група с Китай, Италия, Турция, Канада и Куба.", "date": "2018.06.27", "title": "Селекционерът на волейболистките призова за спокойствие въпреки успехите"}
{"url": "https://www.dnevnik.bg/bulgaria/2018/06/27/3207507_i_biznesmenut_iordan_dinev_e_predlojen_za_orden_stara/", "text": "Правителството предложи на президента да удостои с най-високото държавно отличие - орден \"Стара планина\", съсобственика на яхтеното пристанище \"Марина Диневи\" и на курортни комплекси в Св. Влас и Пампорово - Йордан Динев. Решението е взето на днешното заседание на Министерския съвет по предложение на вицепремиера и министър на отбраната Красимир Каракачанов, съобщи правителствената пресслужба. В мотивите Динев е представен единствено като офицер от резерва полковник и се посочва, че предложението за награда е \"за заслугите му за запазване и популяризиране на най-добрите традиции на Българската армия и Българската православна църква\". Допълва се, че о.р. Йордан Динев \"подпомага изграждането на монументи, паметни плочи и барелефи, посветени на българската бойна слава и на воинската чест. Допринася за изграждането на четири православни храма, помага на десетки църкви, превърнали се в действени духовни средища\". военният министър напомня, че за дейността си бизнесменът е награждаван от ведомството му с различни отличия. Два часа по-късно военното министерство съобщи, че утре Каракачанов ще открие паметник на хан Тервел в Свети Влас, издигнат от фондацията на Динев. Указът за награждаването трябва да бъде подписан от държавния глава Румен Радев. Според Закона за ордените и медалите с най-високото държавно отличие се награждават \"държавни глави и ръководители на правителства, министри, политици, обществени дейци, културни дейци, военни лица и представители на духовенството, които имат изключително големи заслуги към Република България\".  Сред най-известните бизнесмени, удостоени с най-високото държавно отличие през последните години, са  оръжейният търговец Петър Манджуков , адвокатът и бивш собственик на футболния клуб \"Левски\"  Тодор Батков , собственикът на \"Главболгарстрой\"  Симеон Пешов. По информация на вестник \"24 часа\" преди два дни Йордан Динев е навършил 50 години. Годишнините са сред често срещаните мотиви, които се посочват заедно със заслугите, когато се прави предложение за орден. В този случай юбилеят не е споменат. Йордан Динев и по-големият му брат - Динко Динев, са сочени в медиите сред най-богатите българи.  Публикация в \"Стандарт\" разказва , че бизнесът на двамата започнал през 1988 г. Тогава братята \"взели заем, плюли си на ръцете и построили хотел. После го продали и с парите построили два\". Самият Йордан Динев отговаря в телевизионно интервю на въпрос как са спечелили първия си милион така: \" Преди промените, през 1988 г. започнахме да строим семеен пансион, за който получихме кредит от едно пловдивско предприятие, което вече не съществува - \"Автоелектроника\". Според договора техните служители 10 г. трябваше да почиват в този пансион. С тези пари започнахме да работим. След промените продадохме пансиона. Това са ни първите капитали. Вместо да ги изядем и изпием, да си купим хубави коли и да тръгнем по екскурзии ...отново ги вложихме в строителство\". През 1989 г. основават компанията \"Диневи груп\", която е специализирана в строителство и продажба на жилищни комплекси, къщи и хотели. Най-известен е \"Диневи ризорт\", който промени изцяло облика на морското селце Свети Влас. Там братята имат и яхтено пристанище - \"Марина Диневи\".  Към него работи петзвездният бутиков хотел \"Палас\". В интервюта за медиите двамата посочват, че мечтата им е била да превърнат Св. Влас в българското Сен Тропе и са я осъществили. В Пампорово групата притежава луксозния комплекс \"Гранд Манастира\". Комплекси и хотели с марката \"Диневи\" в България има в още в Слънчев бряг, Бургас, София и други. Чрез фондацията \"Българска памет – Братя Диневи\" финансират изграждането и възстановяването на паметници и църкви.  Според медийни публикации през последните години Йордан и Динко Диневи са собственици на луксозни яхти и коли. В публичните си изяви и двамата подчертават, че изключително държат на семейството и на децата.", "date": "2018.06.27", "title": "И бизнесменът Йордан Динев е предложен за орден \"Стара планина\" (допълнена)"}
{"url": "https://www.dnevnik.bg/politika/2018/06/27/3207568_borisov_3_otmeni_reshenieto_na_borisov_1_za_spirane_na/", "text": "След като преди близо три седмици  парламентът възложи на министъра на енергетиката  Теменужка Петкова да възобнови търсенето на инвеститор за изграждането на АЕЦ \"Белене\", днес третото правителство на Бойко Борисов отмени решението на първия му кабинет от 2012 г. за спиране на проекта. Кабинетът възлага на министъра да търси стратегически инвеститор на пазарен принцип (без договори за задължително изкупуване на енергията, без преференциални цени, без договори за разлика, без корпоративни гаранции и/или други непазарни механизми за гарантиране на инвестицията) и без предоставяне на държавна гаранция чрез отделяне на активите и пасивите за проекта АЕЦ \"Белене\" в отделно дружество. От Петкова се очаква да организира, координира и контролира провеждането на преговори с потенциални инвеститори и производители на оборудване. Освен това тя трябва да разработи процедура за избор на стратегически инвеститор и да предложи възможности за структурирането на проекта. Поставеният ѝ срок да свърши това е краят на октомври тази година. Дотогава трябва периодично да информира Министерския съвет и Народното събрание за предприетите от нея действия и конкретните резултати от преговорите.", "date": "2018.06.27", "title": "\"Борисов 3\" отмени решението на \"Борисов 1\" за спиране на проекта АЕЦ \"Белене\""}
{"url": "https://www.dnevnik.bg/sport/2018/06/27/3207564_serena_uiliams_e_postavena_pod_nomer_25_na_uimbuldun/", "text": "Седемкратната шампионка от \"Уимбълдън\" Серена Уилямс е поставена под номер 25 за тазгодишния турнир, въпреки че е 183-а в света. Американката постепенно опитва да върне ритъма и формата си след раждането на дъщеря си Алексис Олимпия през септември. Уилямс изигра само три турнира през миналите 12 месеца. Извън поставените остава 32-ата в световната ранглиста Доминика Цибулкова. Тенисистката от Словакия се изказа критично преди ден, като заяви, че не би било справедливо Уилямс да е поставена. \"Не мисля, че е правилно. Просто не е честно. Постарах се и трябва да бъда поставена. Ако я поставят преди мен, тогава ще загубя мястото, което трябва да заемам\", каза Цибулкова. Уилямс е единственото изключение, като всички останали са подредени според мястото си в ранглистата на WTA. Симона Халеп е най-високо поставена при жените. \"Уимбълдън\" е единственият турнир от Големия шлем, в който организаторите имат собствена формула за определянето на реда на поставените в схемата. При изготвянето на списъка те взимат предвид представянето на тенисистите на трева в последните две години.", "date": "2018.06.27", "title": "Серена Уилямс е поставена под номер 25 на \"Уимбълдън\" въпреки недоволството на Цибулкова"}
{"url": "https://www.dnevnik.bg/sport/2018/06/27/3207517_nad_1200_shte_sa_uchastnicite_na_svetovnoto_po/", "text": "Повече от 1200 състезатели от 67 държави са заявили участие на световното първенство по кану-каяк до до 23 г. Надпреварата ще се проведе в Пловдив от 26 до 29 юли. България ще бъде представена от 21 лодки, които ще участват в 24 дисциплини. Във вторник националният отбор замина за Аронзо, Италия, където от 28 юни до 1 юли ще се проведе европейското до 23 г. В надпреварата няма да участват състезателят в едноместното кану Ангел Кодинов и двойката каяк Веселин Вълчов и Христо Реков, които се готвят за световното в Пловдив. Това е трето голямо първенство, което градът ще приеме в последните три години. През 2016 г. гребният канал в Пловдив прие европейското за мъже и жени, а година по-късно градът беше домакин на европейското до 23 г.", "date": "2018.06.27", "title": "Над 1200 ще са участниците на световното по кану-каяк за младежи и девойки в Пловдив"}
{"url": "https://www.dnevnik.bg/politika/2018/06/27/3207586_vtora_komisiia_othvurli_vrushtaneto_na_pusheneto_v/", "text": "Комисията по икономика отхвърли промените в закона за здравето, с които трябваше да се разреши тютюнопушене в заведенията при определени условия. Ден по-рано предложението на вицепремиера Валери Симеонов бе отхвърлено и от водещата здравна комисия. Това показва, че вероятността за приемане на проекта за изменения на закона от парламента е минимална. Бизнесът няма да има право да прави заведения само за пушачи, а тютюнопушенето да е разрешено в части от хотели, барове, кораби и стадиони, предвижда  проектозаконът на Национален фронт за спасение на България . В изготвените промени в Закона за здравето се предвиждат двойни глоби за нарушителите. Най-малките се повишават до 1000, а при повторно нарушение - до 2000 лв. Едноличните търговци се предвиждаше да бъдат санкционирани до 3000 лв. за първо нарушение и до 5000 лв. за второ. А за юридическите глобата се предвижда да е до 20 хил. лв., при положение че сега тя е до 5 хил. лв. за първо и 10 хил. лв. за всяко следващо нарушение. Депутатите от комисията не дебатираха по закона, а само изслушаха представители на неправителствени организации. Маша Гаврилова от \"България без дим\" каза, че изследвания показват, че няма загуба за заведенията от забраната за пушене в тях, а туризмът също не страда, след като има ръст от 25%. Д-р Гергана Гешанова от коалиция \"Живот без тютюнев дим\" каза, че огромното количество акциз в хазната е нещо респектиращо, но разходите за лечение на пушачите са много по-големи. Останалите закони, предложени от Симеонов за хазарта и за устройство на територията,  вероятно няма да бъдат приети  или поне не в сегашния им вид. ", "date": "2018.06.27", "title": "Втора комисия отхвърли връщането на пушенето в заведенията"}
{"url": "https://www.dnevnik.bg/sviat/2018/06/27/3207593_sedemnadeset_shtata_sudiat_trump_zaradi_razdelianeto/", "text": "Седемнадесет щата на САЩ, между които Вашингтон, Ню Йорк и Калифорния, съдят правителството на президента Доналд Тръмп, за да го накарат да събере мигрантски семейства, разделени на американско-мексиканската граница, предаде агенция \"Асошиейтед прес\". Тези щати, в които главните прокурори са от Демократическата партия, се присъединиха към столицата Вашингтон, окръг Колумбия, и вчера подадоха колективен иск в окръжния съд в Сиатъл. Това е първото съдебно оспорване от американски щати на  практиката на разделяне на семейства. Имиграционните власти са разделили през последните седмици около 2300 малолетни от родителите им. Този подход и разпространените кадри с плачещи деца предизвикаха широко възмущение. Миналата седмица президентът издаде указ за прекратяване на тази практика, но 17-те щата твърдят, че указът е пълен с уговорки и не важи за вече разделените семейства. В колективния иск се посочва, че  засегнатите мигранти  са били лишени от право на справедлив процес и от право да искат убежище. Междувременно съдия от Калифорния издаде разпореждане, че граничните власти трябва да съберат разделените семейства в едномесечен срок. Ако децата са под петгодишна възраст, това трябва да стане до 14 дни от датата на разпореждането, издадено вчера. Решението на съдия Дейна Себроу от Сан Диего е по дело, заведено от Американския съюз за граждански свободи по случаите на  7-годишно момиченце, отделено от конгоанската си майка , и 14-годишно момче, отделено от бразилската си майка. Съдия Себроу издаде и национална забрана за разделяне нa семейства в бъдеще, освен ако родителят не е доказано непригоден да изпълнява задълженията си. Повече от 45 директори на полицейски управления изпратиха отворено писмо на президента с искане да се предприемат други мерки, които не застрашават децата и не са толкова скъпи. Те предлагат като алтернатива главите на семействата да носят гривни за проследяване или да бъдат проверявани редовно по телефона. В писмото са се включили полицейски ръководители и от двете партии и от различни щати, отбелязва агенция \"Ройтерс\".", "date": "2018.06.27", "title": "Седемнадесет щата съдят Тръмп заради разделянето на мигрантски семейства"}
{"url": "https://www.dnevnik.bg/biznes/2018/06/27/3207587_obb_i_dzi_kupiha_chast_ot_nai-visokata_biznes_sgrada_v/", "text": "ОББ и ДЗИ приключиха сделката за придобиването на офис сградата от комплекса на адрес бул. \"Витоша\" 89б от досегашния ѝ собственик – НИКМИ. Новото име на сградата, в която още преди една година се преместиха централните управления на ОББ и ДЗИ, е \"ОББ Милениум център\", съобщават компаниите.. Това е най-високата бизнес сграда в центъра на София и вторият по височина небостъргач в столицата. Намиращите се на партер офиси за клиенти на ОББ и ДЗИ разполагат с 24-часова зона за самообслужване и безконтактен банкомат. Клонът на банката в тази сграда е един от трите й, работещи и в събота. В сградата има специално обособени социални пространства с кафе зони и зони за релакс, три ресторанта, включително един на последния, 24-и, етаж, както и зони за самообслужване с вендинг машини. Инсталирана е интелигентна система за управление на микроклимата с възможност за индивидуални настройки за всяко отделно обособено пространство. Цената на сделката не се съобщава. ОББ и ДЗИ станаха собственост на белгийската груба KBC, която преди това бе собственик на Сибанк. След сделката двете банки се сляха под общото име ОББ през юни 2017 г..", "date": "2018.06.27", "title": "ОББ и ДЗИ купиха част от най-високата бизнес сграда в София"}
{"url": "https://www.dnevnik.bg/photos/2018/06/27/3207583_fotogaleriia_banksi_se_vurna_po_stenite_na_parij_s/", "text": "Докато в ЕС отново разгорещено се спори за миграцията, графити художникът Банкси започна да оставя по стените на Париж своята гледна точка към темата.", "date": "2018.06.27", "title": "Фотогалерия: Банкси се върна по стените на Париж с темата за мигрантите"}
{"url": "https://www.dnevnik.bg/bulgaria/2018/06/27/3207588_direkciia_putna_policiia_preduprejdava_za_povisheno/", "text": "От \"Пътна полиция\" публикуваха на сайта си правила за поведение на участниците в движението със съвети как да изострят вниманието си по време на лятната ваканция. От полицията са изготвили наръчник с полезни съвети към децата, пешеходци и велосипедисти, както и към шофьорите. За пешеходци: 1. Използвай тротоарите. 2. Минавай през подлезите и надлезите. 3. Ходи срещу колите и най-вляво по банкета, ако няма тротоар. 4. Преминавай на зелено. 5. Пресичай на пешеходна пътека и се оглеждай в двете посоки. 6. Пресичай улицата бързо. 7. Не гледай в телефона или таблета, когато пресичаш. 8. Преминавай с група хора или с възрастен, ако си несигурен. За велосипедисти: 1 Оглеждай се и използвай ръцете си, за да покажеш дали ще тръгваш, завиваш, заобикаляш или спираш. 2. Карай колелото по тротоара, ако не си навършил 12 години. 3. Карай колелото най-вдясно на пътя по посока на движението, ако си навършил 12 години. 4. Карай колело с работещи спирачки, светлини и звънец и оборудвано със светлоотразители. 5. Използвай светлоотразителна жилетка. Тя е задължителна, когато е тъмно, когато няма добра видимост и ако си извън селото или града. 6. Дръж ръцете си на кормилото, а краката на педалите на колелото. 7. Карай колелото пред или зад приятеля си, не до него. 8. Използвай велоалеята, ако има такава. За шофьори: 1. Шофирай само ако си правоспособен (ако имаш свидетелство за управление на моторно превозно средство). 2. Шофирай трезвен. 3. Носи свидетелството си за управление на моторно превозно средство и документите на превозното средство, което управляваш. 4. Управлявай моторно превозно средство, което е регистрирано, преминало е годишен технически преглед, за което е сключена задължителна застраховка \"Гражданска отговорност\" на автомобилистите и има платена винетна такса (при управление извън населените места). 5. Използвай обезопасителен колан/защитна каска. 6. Приканвай пътниците да използват обезопасителни колани/защитни каски. 7. Спазвай Закона за движението по пътищата, не превишавай скоростта и осигурявай предимство на пешеходците. 8. Съобразявай поведението си с пътните и с атмосферните условия За пътници: 1. Пътувай при правоспособен водач (който има свидетелство за управление на моторно превозно средство). 2. Пътувай при трезвен водач. 3. Поставяй си обезопасителен колан/защитна каска. 4. Не пречи на шофьора, не го разсейвай с поведението си – не говори високо, не пускай силно музиката. 5. Сядай на задната седалка, ако не си навършил 12 години. 6. Не подавай главата, ръцете или краката си през прозореца/люка. 7. Качвай се и слизай отдясно, от страната на тротоара. 8. Пази околната среда. Не изхвърляй нищо през прозореца.", "date": "2018.06.27", "title": "Карай колелото по тротоара, ако не си навършил 12 и още съвети от полицията"}
{"url": "https://www.dnevnik.bg/intervju/2018/06/27/3207614_direktorut_na_lidl_bulgariia_problemite_na_bulgarskoto/", "text": "В България периодично се отправят обвинения към стъпилите в страната големи чуждестранни вериги. Доколко обосновани са те? Полина Паунова  разговаря за \"Дойче веле\"  по темата с Милена Драгийска, изпълнителен директор на \"Лидл България\". Много интересен разрез може да се направи, стъпвайки върху нещата, които българският потребител купува. Неотменна тенденция през последните 4-5 години е търсенето на качествени и свежи продукти. С пускането на продуктовата ни линия \"Родна стряха\" се потвърди и привързаността на българския потребител към родния вкус. Едновременно с това той е любопитен и към тематичните ни седмици, което показва, че е отворен към нови и различни вкусове. В \"Лидл България\" следим това поведение изключително внимателно, за да отговорим максимално успешно на тези потребителски черти. Ето защо поставяме силен фокус върху свежия сегмент - върху висококачествените плодове и зеленчуци, върху прясното месо, което е единственото на пазара със сертификат за качество SGS, както и върху зоната ни за биоасортимент \"По-близо до природата\", в която сме събрали всички био-, веган, безглутенови и безлактозни продукти. Първи въведохме артикулите със знака Clean Label, които са без консерванти и изкуствени добавки. В началото на годината обновихме и асортимента на прясно изпечените хлебни изделия - общо 28 продукта в нашата фурна са по чиста рецепта, без добавени консерванти и хидрогенирани мазнини. Несъмнено има разлики, обусловени от различните потребителски навици и народопсихологията дори. За българина пазаруването е един вид социално изживяване - в нашата история пазарът винаги е бил място за социални контакти. Тази черта ние пазим и до днес и според мен тя е много по-силно изразена при нас, отколкото при някои нации в Западна Европа, които не влагат тази емоция в пазаруването. Разбира се, отражение дава и разпределението на бюджета за храна - честотата на пазаруване в България е два до три пъти седмично, като това се обяснява и със значението, което българинът отдава на свежите храни. Поставяте доста комплексен въпрос, затова ще маркирам само някои фактори. Първият е цялостното развитиe на селскостопанския сектор - например в Полша, Испания и други държави, от една страна, и в България, от друга. Втори важен фактор е политиката на субсидии, която в европейски мащаб предопределя редица разлики както в стимулирането на определени сектори (животновъдство в едни страни срещу зърнопроизводство в България например), така и цялостното нарастване на сектора. Трети фактор е суровинната обезпеченост - млякото и месото са суровините, които липсват в България, и оттам себестойността на българските млечни и месни продукти включва още в началото на веригата висока ценова компонента заради предхождащия внос. - Мисля, че неправилно проблемите на селското стопанство се прехвърлят към големите вериги, като се изключват ключови страни, които в много по-голяма степен имат отношение към този въпрос. Основният критерий, който поставяме пред всички наши партньори, за да работят с нас, е гарантираното качество на продуктите и спазването на високите стандарти, които изискваме и прилагаме. Ако партньорът, с когото работим, може да отговори на тези наши изисквания, ние сме отворени за сътрудничество, а и за експортни шансове след това. - Не мога да коментирам подобни твърдения, защото те никога не са били отправяни към \"Лидл България\". Но мога да заявя, че от стъпването ни на българския пазар през 2010 досега сме доказвали, че партньорството ни с българските производители се базира на коректност, доверие и взаимноизгодно сътрудничество. Много са примерите за ползите, които те получават благодарение на партньорството с нас - като започнем от повишените обеми и качество и стигнем до експортните възможности, които им даваме. Ето един пример за устойчивото ни партньорство с българските производители: с над 40% от настоящите ни български доставчици работим от 2010 година. А в сравнение с 2016 година през 2017 сме увеличили броя на българските производители, с които работим, с 14 процента - отново знак за устойчивата ни политика в подкрепа на родното производство и икономика. Продължение на нашата дългогодишна подкрепа е и продуктовата ни линия \"Родна стряха\", която включва повече от 80 продукта от над 30 български производителя. Така например само за първите девет месеца на 2017, през които техният мед е част от линията \"Родна стряха\", търговският оборот на фирма \"Апитрейд\" нараства с 250% спрямо цялата 2016 година. Впечатляващи са и резултатите, които българските производители постигат благодарение на участието си в Балканската седмица, която през лятото на миналата година се проведе за пръв път - само за седем дни шестте доставчика, участвали в седмицата, реализираха продажби за близо 3 милиона лева, а техните общо 14 продукта достигнаха до 19 страни в Европа, което означава близо 7000 магазина на \"Лидл\". А що се отнася до липсата на алтернатива - нека припомним, че близо 65% от българския ритейл пазар все още е в ръцете не на т.нар. модерна търговия, а на традиционни формати - пазари, малки магазинчета и други. Тази тема беше доста широко дискутирана, много се изписа по нея. Не бих могла да коментирам марки на чужди компании. Но що се отнася до нашите собствени марки, мога да ви уверя, че производителите, които доставят за собствена марка на \"Лидл\" в различните държави, произвеждат по една и съща рецептура и няма разлика в качеството на тези продукти. Така гарантираме, че нашите собствени марки Alesto, Tastino, Vitafit, Dulano, Milbona и Pikok например, които са познати и на българския потребител, са с еднакво качество във всички държави с магазини на \"Лидл\". Това е самата истина - нашите касиер-продавачи в София взимат 1260 лева брутна стартова заплата с включени към тях 60 лева ваучери за храна. Икономистът Лъчезар Богданов го определи като \"аларма за бизнеса и политиката\". Осъзнаваме, че обявеното възнаграждение повдигна наболели въпроси, свързани с пазара на труда, но за нас това е естественото поведение на работодател, който гарантира на своите служители сигурност, честност и коректност. Да не пренебрегваме и останалите предимства, които предлагаме като работодател - различните възможности за развитие, инвестициите в обучение и допълнителна квалификация, отличните работни условия. Бих искала да обърна внимание и на социално отговорните ни инициативи, като например \"Ти и Lidl за по-добър живот\". С помощта на нашите клиенти миналата година събрахме фонд от над 250 000 лева, с който подкрепяме на грантов принцип общо 31 обществено значими проекта в цялата страна.", "date": "2018.06.27", "title": "Директорът на \"Лидл България\": Проблемите на българското земеделие неправилно се прехвърлят към големите вериги"}
{"url": "https://www.dnevnik.bg/sport/2018/06/27/3207600_grigor_dimitrov_e_shesti_v_shemata_na_uimbuldun/", "text": "Григор Димитров е шести в схемата на \"Уимбълдън\". Мястото на българския тенисист съответства с  позицията му в световната ранглиста . На върха в схемата за турнира от Големия шлем е Роджър Федерер. Миналогодишният шампион  беше изпреварен от Рафаел Надал в световната ранглиста , но въпреки това ще най-високо поставен за \"Уимбълдън\". След него в схемата се нареждат Надал, Марин Чилич, Александър Зверев, Хуан Мартин дел Потро и Димитров. Новак Джокович, който е 17-и в света, е поставен под номер 12. В първия си мач от демонстративния турнир The Boodles 2018 във вторник вечерта българинът се наложи със 7:6 (4), 6:1 срещу Стефанос Циципас за малко повече от час. \"Готвя са много сериозно за \"Уимбълдън\", както за всеки друг турнир. Тревата е много близо до сърцето ми. Опитвам се да играя възможно най-много, защото сезонът на трева е твърде кратък\", заяви Димитров. Най-големият успех на българина на \"Уимбълдън\" е участието му в полуфиналите през 2014 г. Тогава той отстрани любимеца на публиката Анди Мъри в четвъртфиналите, но след това загуби от Новак Джокович в много оспорван мач. При жените интерес привлече  включването на седемкратната шампионка Серена Уилямс сред поставените . Американката е 25-а в схемата, въпреки че е 184-а в света. Това предизвика недоволството на Доминика Цибулкова, която е 32-а в ранглистата на WTA, но не е сред поставените на \"Уимбълдън\". Надпреварата започва на 2 юли.", "date": "2018.06.27", "title": "Григор Димитров е шести в схемата на \"Уимбълдън\", Федерер е на върха"}
{"url": "https://www.dnevnik.bg/biznes/2018/06/27/3207624_do_kraia_na_mai_turistite_sa_se_uvelichili_s_11/", "text": "През първите пет месеца на годината има общо 2 436 394 туристически посещения на чужденци в България по данни на Националния статистически институт. Техният брой е с 11.1% повече спрямо периода януари - май 2017 г., съобщава Министерството на туризма. Само през май ръстът на чуждестранните посещения е с 15.8% в сравнение с година по-рано. Данните доказват устойчивото развитие на страната като целогодишна дестинация в резултат на усилията за разширяване на крилата на сезоните и популяризирането на различни видове масов и специализиран туризъм, коментира министър Николина Ангелкова, цитирана от пресцентъра й. Класацията за входящ туризъм за петте месеца се оглавява от Румъния с 427 538 визити и 22.7 на сто увеличение. Втора позиция заема Гърция с 387 730 посещения и 5.2% ръст. Трета е Турция с 264 793 туристи, което е 9.1 на сто повече спрямо първите пет месеца на 2017 г. На повечето от пазарите, включени в топ 50 на класацията, има също значителни ръстове: Сърбия – 10.5% повече посещения, Германия – 18.5% ръст, Великобритания – 14.4% увеличение, Израел – 31.8% ръст, Украйна – 14.3% повече, Полша – 23.2% ръст, Франция – 32% ръст, САЩ – 15.5% ръст, Испания – 25.2% ръст, и др.", "date": "2018.06.27", "title": "До края на май туристите са се увеличили с 11%, отчита Николина Ангелкова"}
{"url": "https://www.dnevnik.bg/bulgaria/2018/06/27/3207651_sudut_prizna_za_nevinna_svetla_buchvarova/", "text": "Софийският градски съд призна за невинна депутата от БСП Светла Бъчварова-Пиралкова, съобщиха от пресцентъра му.  Тя беше обвинена  за сключена неизгодна сделка през 2009 г. като председател на управителния съвет на Селскостопанската академия. Според прокуратурата от това е произлязла значителна вреда за академията - от 1 326 671.36 лв. Съдът днес \"прие за недоказано, че е настъпила значителна вреда от инкриминирания договор, което е основен елемент от състава на престъплението, за което е обвинена\", се посочва в съобщението. През април главният прокурор поиска да бъде свален имунитетът на Бъчварова, за да може да започне наказателно производство срещу нея. В периода, докато е оглавявала академията, Министерството на земеделието е предоставило за ползване 9 726.224 дка земеделски земи, намиращи се в землището на селата Стражица и Карвуна. От \"Литекс комерс\" АД, представлявано от Гриша Ганчев, постъпило предложение за сключване на договор за съвместна дейност с академията. Без решение на управителния съвет Бъчварова е сключила договор за срок от 10 години, като \"Литекс комерс\" АД е следвало да заплаща 17 500 лева годишно, или по 1.80 лева на декар. Агротехническите и икономическите експертизи, възложени от Софийската градска прокуратура, са доказали, че в същия период арендната цена за районите, в които се намирала предоставената на \"Литекс комерс\" АД земеделска земя, е от 70 до 80 лева. При реална базова пазарна цена от 70 лева за един декар обработваема земеделска земя за отдадените по договора 9726.224 дка сумата като приход за академията би могла да бъде в размер на 680 835.68 лв., изчисляват от прокуратурата. Така се стига и до сумата от над 1.3 млн. лв., с които се смята, че академията е ощетена. Присъдата подлежи на обжалване и протестиране пред Софийския апелативен съд в 15-дневен срок.", "date": "2018.06.27", "title": "Депутат от БСП е оправдана за неизгодна сделка от 2009 г."}
{"url": "https://www.dnevnik.bg/politika/2018/06/27/3207632_pravitelstvoto_reshi_da_kupi_dva_patrulni_koraba_za_1/", "text": "Правителството одобри актуализиран проект за инвестиционен разход \"Придобиване на многофункционален модулен патрулен кораб за ВМС\" и го предлага за приемане на Народното събрание. Предишният проект за нови кораби на вoенноморските сили се провали, след като през декември единствената фирма, подала документи и спечелила търга за два кораба,  се отказа . \"Целта на проекта е придобиването на два многофункционални модулни патрулни кораба, притежаващи способности да участват в широк спектър от морски операции на НАТО и ЕС, които да заменят част от наличните във ВМС кораби руско производство, неподлежащи на модернизация\", съобщиха от правителството. Актуализацията на проекта за инвестиционен разход е в максималната прогнозна стойност. Той е поскъпнал от декември със 164 млн. лв. до 984 млн. лв. с ДДС. Разликата спрямо приетия през 2016 г. от Народното събрание проект е разпределена за плащане през 2025 и 2026 г. Причината за поскъпването и за провала на предишния проект е промяна в Закона за ДДС, влязла в сила от януари 2017 г., според която с данъка се облагат и сделките на армията. Вариантите в проекта дават възможност за купуване на нови кораби, модифицирани за нуждите на ВМС или производство по лиценз, и \"комбинация от разработване на нов продукт и модификация на съществуващ такъв\". В цената на многофункционалните кораби ще се включват основно въоръжение, резервни части, обучение на екипажите на двата кораба и поддръжка за период от 3 години. На 8 юни парламентът одобри двата проекта за 3.26 млрд. лв. за модернизация на армията. Общо 1.46 млрд. лв. се предвижда да струват 150 бойни машини за пехотата. Те трябва да бъдат изплащани до 2029 г., а първите машини да пристигнат още през 2019 г. За \"поне 8\" многоцелеви изтребителя са приготвени 1.8 млрд. лв., които ще бъдат разсрочени за 9 години. На втория етап от проекта трябва да се купят още 8. Очакванията са и двата договора  да бъдат подписани до края на годината . Така общата сума на трите проекта за модернизация на армията са за 4,24 млрд. лв., които трябва да бъдат разплатени до 2029 г.", "date": "2018.06.27", "title": "Правителството реши да купи два патрулни кораба за 1 млрд. лв."}
{"url": "https://www.dnevnik.bg/biznes/2018/06/27/3207643_kabinetut_otnovo_shte_napravi_opit_da_nameri/", "text": "Процедурата по отдаването на концесия на летището в София, която бе започвана и прекратявана вече няколко пъти, отново е на път да тръгне. Това се разбира от решение на правителството от днес. С него се одобрява решение на транспортния министър за откриване на процедура за определяне на концесионер на летището. С решението на министъра се утвърждава обявлението за откриване на процедурата и документацията за концесията. По-късно от ресорното министерство съобщиха, че обявата за търга ще бъде публикувана в официалния вестник на Европейския съюз, а след това оповестена и на интернет страницата на министерството. От търга държавата чака бързо плащане от 480 млн. лв., което поне според стара идея ще бъде похарчено за затъналото БДЖ. Сумата е записана и в Закона за бюджета за 2018 г. В края на октомври миналата година транспортният министър Ивайло Московски обяви, че до два месеца процедурата отново ще бъде обявена, след като бе спряна от служебното правителство преди това. Тогава той обясни и че е подписан консултантски договор със Световната банка и Европейската банка за възстановяване и развитие (ЕБВР), които да довършат предконцесионните анализи за аерогарата, като ще ги допълнят с наличните до момента данни за трафика на летището през 2015 и 2016 г. и юридически анализ за изминалите две години. Концесионната процедура беше открита от втория кабинет на Бойко Борисов, но заради слабия интерес срокът за подавана на оферти от евентуалните кандидати беше удължаван на четири пъти. Последната крайна дата беше 19 май 2017 г., но през април процедурата беше прекратена от служебното правителство на Огнян Герджиков с аргумента, че е с пороци и не е изгодна за държавата. ", "date": "2018.06.27", "title": "Кабинетът отново ще направи опит да намери концесионер на летище \"София\""}
{"url": "https://www.dnevnik.bg/evropa/2018/06/27/3207388_alfa_risurch_81_ot_bulgarite_oceniavat_polojitelno/", "text": "Високи оценки за първото българско ротационно председателство на Съвета на ЕС, подобрен имидж на страната, основен фокус върху европейската перспектива пред Западните Балкани и по-умерена равносметка за напредъка по останалите приоритети – това са основните изводи от националните представителни проучвания на \"Алфа Рисърч\", проведени през декември 2017 и юни 2018 г., които сравняват очакванията преди и оценките след края на председателството. Прави впечатление, че в отговор на въпрос какво научиха българите за ЕС по време на председателството най-голям процент (30%) отговарят \"не мога да преценя\". Следват отговорите за лидерите на отделните страни (24%), Най-важните проблеми, по които се работи в ЕС (22%), за институциите на ЕС и как ще се развива ЕС през следващите години (по 21%). Най-много информация - за Западните Балкани Почти всеки втори българин (48%) заявява, че е получил достатъчно информация през тези шест месеца – ръст от 10 на сто спрямо навечерието на европредседателството. Хората с по-високо образование и в активна възраст от големите градове виждат повече възможности за себе си в ЕС. Точно те най-много са търсили и получавали информация. Че не са получили достатъчно информация, казват 33% (в сравнение с 44% от края на миналата година). Общо 19% заявяват, че не ги интересува и не са информирани (ръст от 1% спрямо проучването преди началото на председателството). Трите области, в които българите са получили най-много информация, са: интеграция на Западните Балкани (49% - ръст от 19 пункта спрямо декември), приоритетите на българското председателство (29% през декември - 31% през юни), културни събития през този период (11% през декември - 19% през юни). Сравнението показва, че от гледна точка на общественото мнение най-силният информационен акцент е поставен върху Западните Балкани и това до голяма степен определя прочита и оценките за цялото председателство, посочват от \"Алфа Рисърч\". Къде има най-голям напредък Общо 55% от анкетираните са на мнение, че страната е постигнала напредък по темата \"европейска перспектива за Западните Балкани\". Почти всеки трети смята, че има напредък и по темата \"бъдещето на Европа и младите хора\". По-слабо видими или по-взискателни са гражданите по темите за сигурността и стабилността (27%) и цифровата икономика и умения на бъдещето (19%). В отговор на въпрос за един основен приоритет,  който да бъде продължен по време на австрийското председателство , се запазва йерархията в значимостта, но позициите на първите три теми силно се сближават: Западни Балкани – 34%, бъдеще на Европа и младите хора – 29%, сигурност и стабилност в единна Европа – 27%. Може да се смята, че тези нагласи са своего рода червена лампа от страна на общественото мнение, че ако българските усилия и постоянство по темата Западни Балкани не бъдат продължени, тласъкът и напредъкът могат да бъдат загубени, посочва \"Алфа Рисърч\". Как се справи България Умерените очаквания през декември към подготвеността и начина, по който ще се справи страната в първото си европредседателство, се трансформират в позитивни оценки в неговия край. Мненията подготвена - неподготвена през декември са 47:21, а през юни 60:14. Тоест в съотношение 4:1 българите изразяват удовлетвореност от подготвеността на страната и участващите екипи. Че България е неподготвена, са смятали 21% от анкетираните през декември 2017 г., а към юни 2018 г. този процент е намалял - 14 на сто. Отговор \"не мога да преценя\" са дали съответно 32% (декември 2017 г.) и 26% (юни 2018 г.). Всеки пети (19%) смята, че България се е справила много добре със задълженията си по време на европредседателството, още 62% - по-скоро добре. Негативните мнения са общо 13%, от които само 1% са с оценка \"много лошо\". Всеки десети по-скоро скептичен или колебаещ се през декември гражданин е променил през юни оценката си към положителна. Къде има резултати Областите, за които общественото мнение смята, че страната е постигнала резултат са по-фрагментирани. Условно може да се разделят на три групи. Безспорният фаворит и тук са Балканите – конкретни стъпки към постигане на по-голяма свързаност между държавите от региона виждат 35%. Втората група се формира от пряко засягащи България теми като премахване на двойния стандарт при храните, европейски фондове за България, защита на българските превозвачи, присъединяване на България към еврозоната. Тук оценките са по-скромни – 22-23% виждат напредък. Третата група обхваща общи европейски проблеми – външни граници, бъдеще на Европа и младите хора, цифрова икономика, където между 18-20% смятат, че има развитие. Голям процент от хората (26 на сто) са казали, че не могат да преценят коя е областта, в която България е постигнала резултати в периода на председателството. Какви са ползите Основните ползи за България от ротационното председателство гражданите виждат в: повишен международен престиж и признание (44%), повишена популярност и интерес от страна на европейски граждани (30%), икономически ефекти от ръста на посетители (22%). По-сериозна е резервираността на общественото мнение за цялостните дългосрочни ефекти вътре в страната – промяната в самочувствието на българските граждани и компетентността на българската администрация (съответно 18% и 13%). Според \"Алфа Рисърч\" в обобщение, сравнението на обществените нагласи преди и след българското председателство на Съвета на ЕС показва, че българите са: - оптимисти за усилията и направеното от институциите и политиците - страната се е справила добре, получила е повече престиж и признание; - реалисти са за постигнатото - виждат по-скромни постижения в напредъка по общо европейски проблеми, по-силен резултат по отношение на Западните Балкани; - взискателни към политиките и позициите на българските политици оттук нататък. Ротационното европредседателство е допринесло за това хората да видят в позитивна светлина европейските усилия на държавата. Същевременно очевидно има още много неща, които трябва да бъдат направени, за да се почувстват българите истински и равноправни европейци.", "date": "2018.06.27", "title": "\"Алфа Рисърч\": 81% от българите оценяват положително европредседателството"}
{"url": "https://www.dnevnik.bg/zelen/2018/06/27/3207633_niama_nezakonno_stroitelstvo_nito_zatrudnen_dostup_do/", "text": "Няма незаконно строителство, нито затруднен достъп до плажа \"Корал\" – това е установила проверката на място на контролните органи начело със заместник министъра на регионалното развитие и благоустройството Валентин Йовев. За резултатите от инспекцията на място съобщи Йовев, цитиран от БНР, седмица след като беше извършена проверката заради изсипана голяма купчина пръст на общинския път, който минава през частния имот на испанската компания \"Ибердрола Инмобилиария\". Проверяващите констатират, че там има телена ограда и натрупана пръст, което обаче \"не затруднява достъпа до плажа\". Зам.-министърът съобщи още, че в частния имот попадат дюни и това ще ограничи плановете за строителство върху него. \"Не е целият терен зает от дюни, но за съжаление по-голямата част, което спира първоначалните инвестиционни намерения\", каза Йовев. Той припомни, че в момента се изработва нов подробен устройствен план на Царево. От МРРБ са установили, че дюните са отразени само върху плажа и с официално писмо са поискали от Агенцията по кадастър специализираните карти, за да ги предоставят на проектанта на общия устройствен план на Царево, за да могат да ги нанесат. Напрежение между граждани, охраната на частен имот на плаж \"Корал\" и местната власт в Царево ескалира и в началото на този летен сезон. Причината е затрудненият достъп до екологичния плаж и натискът на общината срещу къмпингуването на граждани. Поводите тази година са много - първоначално частният  собственик постави дървена ограда , която препречваше общинския път към плажа, след това се появи и г оляма купчина пръст,  а преди броени дни –  плакат, предупреждаващ за наличието на фотокапани,  които ще снимат преминаващите през имота.  Летовниците и плажуващите се оплакват, че подходът към плажа е ограничен от всички страни. Гражданите внесоха и  жалба в Комисията за защита на личните данни  заради фотокапаните. Собственикът отрече той или наетата охрана да са поставяли предупредителна табела и фотокапани. Къмпингарите се готвят за голям протест в началото на юли.", "date": "2018.06.27", "title": "Няма незаконно строителство и затруднен достъп до плаж \"Корал\" установи проверка"}
{"url": "https://www.dnevnik.bg/evropa/2018/06/27/3206132_ot_105_nasledeni_dosieta_ot_estoniia_bulgarskoto/", "text": "Най-голямата гордост на българското европредседателство е, че още в първото тримесечие е бил постигнат най-големия успех - в рамките на социалния стълб, а именно  споразумението за командироването на работници  и единното заплащане на командированите работници. Това заяви Лиляна Павлова, министър за българското европредседателство, при представяне на резултатите от изминалите шест месеца начело на Съвета на ЕС. Миналата седмица завършихме три досиета, по които нямаше съгласие две и половина година – за единните системи за социална сигурност, за регламента за баланса между личния и професионалния живот и за прозрачността на условията на труд, допълни Павлова. Тя отбеляза, че от 105 наследени законодателни досиета от естонското председателство 78 досиета (постигнати споразумения в Съвета или с Европарламента) са приключени от България. Постиженията Като ключови постижения тя посочи силно начало на дебата за многогодишната финансова рамка след 2020 г., приемането на европейски корпус за солидарност, определянето на дата за  европейските избори през 2019 г.  (тук Павлова обясни, че е трябвало България да покаже, че е честен посредник, това е била най-неизгодната дата за страната, но тя е била приемлива за останалите държави, \"бяхме 26 към един\"), млади хора – подобрение на техните квалификации, възможности и участие – всички досиета бяха договорени и приключени, правила за финансиране на европейските партии, приемане на регламенти във финансовата област. За Западните Балкани поставихме темата на дневен ред, направихме процеса необратим, показахме, че посоката е една и тя е Западните Балкани да са неразделна част от европейското семейство, договорихме конкретни инфраструктурни проекти на срещата в София, каза Павлова. Беше направен и пробив в енергийния сектор, беше прието цялото законодателство в тази област, допълни министърът. По въпроса за сигурността и миграцията тя отбеляза, че  темата вече е в ръцете на европейските лидери . Българското председателство направи своето предложение, ако лидерите постигнат съгласие в рамките на големия дебат благодарение на усилията ни, това ще отпуши тази реформа да се завърши през австрийското председателство, каза още Павлова. \"Дигиталната трансформация тепърва трябва да бъде топ приоритет за всички. Трябва да бъдем иновативни и креативни, за да сме конкурентоспособни. Работихме в подкрепа на законодателство за утвърждаване на единния цифров пазар, авторското право, директивата за аудио-визуалните медийни услуги\", допълни министърът.", "date": "2018.06.27", "title": "От 105 наследени досиета от Естония българското председателство е затворило 78"}
{"url": "https://www.dnevnik.bg/sport/2018/06/27/3207664_kljuchoviiat_mach_s_jujna_koreia_moje_da_kostva_na/", "text": "Германският национален отбор по футбол се готви за  решителния си мач с Южна Корея , след който ще стане ясно дали световните шампиони ще продължат към осминафиналите. Важността на мача привлича и вниманието на запалянковците в Германия, но за бизнеса в страната проблем се оказва това, че срещата започва в 16.00 часа местно време. Анализ на института IW показва, че германският бизнес може да бъде ощетен с до 200 млн. евро. Очаква се едва около 30% от служителите да завършат докрай работния си ден. Ако всеки втори човек гледа мача в последния час от работния ден и не навакса загубеното време, това ще коства на работодателите между 130 и 200 млн. евро, пише \"Дойче веле\", като се позовава на изнесената информация. Анализаторите виждат и положителния ефект на мача в работно време. Според тях гледането на двубоя с колеги е възможност за сплотяване на колектива и подобряване на работната среда. А това може да доведе до повишаване на продуктивността в следващите дни. \"Невинаги става въпрос за пари, значение има и сплотяването на екипа. Определено няма нищо по-добро от това да гледаш вълнуващ футболен мач с колегите си\", каза експертът от IW Кристоф Шрьодер. И добави: \"Нека само се надяваме германският отбор да спечели.\" От друга страна, се посочва, че загубите за едни сектори, могат да означават възможност за приходи за други. Например, ако служителите от дадена фирма си тръгнат преди края на работния ден, е възможно да отидат на бар или ресторант, където да похарчат пари.", "date": "2018.06.27", "title": "Ключовият мач с Южна Корея може да коства на германския бизнес до 200 млн. евро"}
{"url": "https://www.dnevnik.bg/evropa/2018/06/27/3207595_bulgarskoto_predsedatelstvo_e_posreshtnalo_neochakvano/", "text": "Не очаквахме толкова голям брой делегати – повече от 35 хил. спрямо очакваните 20 хил. Увеличен беше интересът на делегатите, които участват в нашите заседания. Това заяви министърът за българското европредседателство  при представянето на резултатите  от изминалите шест месеца на България начело на Съвета на ЕС. Тя разказа, че журналистите от чужбина, поканени през януари за откриването на председателството, са били решили да го отразяват онлайн, но повечето са се върнали не два пъти, а дори някои и шест пъти и са видели различна България от стереотипите, които съществуват. Близо 4 000 чуждестранни медии са отразявали дейността на председателството и са изпращали кореспонденти за различните събития. В България са проведени 284 събития и 12 неформални съвета. Една от най-големите ползи е, че те просто не ни познаваха и започнаха да виждат България през различен поглед. Стереотипите, с които бяхме заклеймени - корумпирана и бедна държава - те ни преоткриваха с всяко идване в различен аспект, като държава за бизнес, за туризъм, като политически партньор, буквално се отключихме към тях като потенциал, за всяко нещо успявахме да ги изненадаме, каза още Павлова. По думите й 50% от свършената работа е как ще покажеш, \"явно преди не сме показвали достатъчно какво можем, какво правим, уменията си, дали сме били прекалено скромни, не трябва да имаме свръхсамочувствие, а самочувствие с покритие\". Тя посочи като едно от предизвикателствата да се запази създадения капацитет. \"Въпреки всички трудности и среднощни 24-часови понякога дебати в много случаи ние виждахме единството - снощи чухме единството на 25 по темата в името на решението на  поканата за преговори с Албания и Македония . Не случайна беше и разходката  по Моста на влюбените . Единствено ако сме единни и заедно, сме по-силни. Девизът на българското председателство беше доста адекватен на всичко което се случва\", подчерта Павлова. Тя обясни, че програмите и приоритетите на българското председателство като част от приоритетите на триото (Естония, България, Австрия) са били достатъчно гъвкави и са дали възможност през цялото време България да е напълно в крак с проблемите на деня и да не изостава от дневния ред. Истинската оценка ще дойде след няколко месеца Вицепремиерът и министър по европейските фондове Томислав Дончев коментира, че \"ако нещо ни липсва днес в Европа, това е повече смелост и повече решителност. Практиката показва, че нито един нов проблем не може да се реши със стара технология... На европейско ниво имаме дефицит от смелост дори по отношение на формулиране на проблемите, даже не говоря за търсене на решение\". Той даде за пример дълговата и мигрантската криза, където основният фокус е бил как да се дистрибутира това. \"Абсолютната невъзможност целият фокус да отиде върху търсенето на едно европейско решение, което е големият дефицит\", допълни той. По думите му в момента има нова среда – растящо недоверие в институции, невъзможност да се обяснят политиките на национално и на европейско равнище. Как очаквате ние да кроим политики, които гражданите не разбират, попита Дончев. Пулсът на днешния ден е \"и аз искам да знам\", \"и аз искам да имам участие\". Темата на следващите 10 председателства е какъв ремонт на демокрацията ще има, а иначе бюджет, миграция, сигурност, отбрана, Западните Балкани, всички те минаха през нашето председателство. Председателството свърши, но истинската оценка може да се направи след няколко месеца. Към момента получаваме ласкави оценки и аз съм убеден, че не са от стилистиката на ласкавото лицемерие. По отношение на приоритетите беше изключително удачно. Българските администрации се справиха чудесно, твърдя дори фантастично, много над очакванията, дори много над моите очаквания. Ако това не бъде продължено в следващите действия, ще бъде голям пропуск, каза Дончев. Администрация и медии Румяна Бъчварова, началник на кабинета на премиера, коментира, че България вече е видима на политическата карта и \"всички ние придобихме самочувствието да бъдем не просто по-активни европейци, а да бъдем по активни управленци\". Доц. Татяна Буруджиева отбеляза, че успех не е достатъчно да се каже, а българското председателство ще бъде едно от малкото, които ще останат в историята на Европа именно заради единния приоритет, който е оценен от всички – Западните Балкани. \"Ние изненадахме и българската публика, която с много подозрение и проблеми тръгна към това председателство, цялата подготовка мина през доста кризи заради вътрешнополитически проблеми. Успяхме да се справим в обичайните рамки на една председателстваща държава\", допълни Буруджиева. Според нея сега въпросът е как да се мотивира българската администрация да работи, както работи за европредседателство. Тя изказа мнение, че медиите не са се постарали да работят за председателството, те бяха просто микрофона, нито една българска медия не си постави за задача приоритет в работата си да има европредседателство, иначе щяхме да сме разбрали и повече неща и повече да можем да си  обясним и цифрите . \"Българското председателство не беше приоритет на медиите, приоритет беше да се намерят скандалите, дали ще има или няма да има провал\", каза още тя. Според доц. Даниел Смилов е станало ясно, че България не е втора класа член на ЕС. \"Всички се отнасят с нас с необходимото уважение. Това е ясен знак, че България е достоен и равноправен член на европейското семейство\", допълни Смилов, като отбеляза, че европредседателството е било шанс България да изчисти част от негативната си репутация в ЕС. Председателството трябва да зададе тон за българската политика оттук нататък, призова Смилов. Първан Симеонов коментира, че българите по-скоро се боят от напредване по темата евро, а за Шенген е по-скоро добра новина, че страната не е вътре в момента от гледна точка на националния егоизъм. Той посочи, че равносметката е по-скоро положителна, както и че българите имат високи очаквания. Димитър Ганев заяви, че държава като България може да трупа политически капитал чрез медиаторство и пример за това са били срещата във Варна между турския президент и лидерите на ЕС, както и срещата с лидерите на Западните Балкани. България със срещата с Турция успя да оттласне от дъното едни отношения, които копаеха в дъното, а със срещата за Западните Балкани успя да върне темата отново в дневния ред на европейската политика, което е безспорен успех за България, допълни Ганев. Доц. Анатолий Гълъбов посочи като риск от намаляване на темпото в момента и отново страната да се окаже в хипотезата за шест месеца да успее и след това да загуби ритъм и ориентация. Този риск може да бъде управляван, защото изпълняваме до края на тази година съвместно програмата на триото, много важна е оценката, съхраняването и развитието на този административен капацитет, който има, каза още Гълъбов.", "date": "2018.06.27", "title": "Българското председателство е посрещнало неочаквано голям брой чужди делегати (допълнена)"}
{"url": "https://www.dnevnik.bg/biznes/2018/06/27/3207669_bnb_shte_sledi_s_povisheno_vnimanie_rusta_pri/", "text": "БНБ констатира, че изисква повишено внимание към наблюдаваното напоследък сравнително бързо нарастване на жилищните ипотечни кредити в съчетание с растежа на цените на недвижимите имоти, както и значителния дял (47%) на новоотпуснатите през 2017 г. жилищни ипотечни кредити. При тях съотношението между размера на кредита и стойността на обезпечението е над 80%. Това се посочва в съобщение на централната банка. В него все пак се подчертава, че към момента не се отчита натрупване на цикличен системен риск в икономиката предвид наблюдаваното отрицателно отклонение на съотношението кредит/БВП от дългосрочната му стойност. Банката определя и 0% антицикличен капиталов буфер. Той представлява инструмент, който да послужи като защита на банковата система срещу потенциални загуби, произтичащи от натрупване на цикличен системен риск в периоди на прекомерен кредитен растеж. Съгласно наредба от 1 януари 2016 г Българската народна банка извършва оценка и определя на тримесечна основа ниво на антицикличния буфер за банките в страната. Банките да се въздържат от проциклично поведение при съживяване на кредитната дейност. За това предупреждават от БНБ в последното си издание \"Банките в България\", като се посочва, че това е от \"ключово значение\". Там се казва, че основният риск за финансовата стабилност в момента произтича от съчетанието на благоприятни обстоятелства в икономиката и породените от тях оптимистични очаквания за икономическата активност, финансовото състояние на кредитополучателите и движението в цените на недвижимите имоти. Съчетанието може да доведе до негативни явления. Отправянето на предупреждение към банките за повишено внимание не е първото. В предишния брой на \"Банките в България\" БНБ беше посочила банките да внимават при отпускането на жилищни заеми, като обръщат внимание да се следи съотношението между размера на новоотпуснатите кредити и стойността на ипотекираните имоти.", "date": "2018.06.27", "title": "БНБ ще следи с повишено внимание ръста при жилищните кредити"}
{"url": "https://www.dnevnik.bg/biznes/2018/06/27/3207673_pravitelstvoto_dade_na_garanti_koza_oshte_2_godini_da/", "text": "Турската компания \"Гаранти коза\" получи от Министерския съвет още 2 години, за да завърши мегапроекта си \"Гранд каньон\" в столичния район \"Младост\". Инвестицията е за 120 млн. лева и предвижда на мястото на бившия магазин \"Аско Деница\" да бъде изграден комплекс с жилищни, търговски, обществени сгради, хотел. По план \"Гранд каньон\" трябваше да бъде завършен до 2020 г. Срокът е удължен с \"две години поради отчетено съществено забавяне в изпълнението на административни процедури\", се казва в мотивите за решението на правителството. С него за още две години е сертификатът за приоритетна инвестиция. Очаква се, след като бъде завършен, комплексът да създаде 240 нови работни места, като същевременно превърне района в още по-привлекателно място за бизнеса. Проектът беше представен  за пръв път през 2014 г. и година по-късно получи одобрението на правителството. Плановете на \"Гаранти коза\" бяха общата площ на комплекса да бъде общо 91 882 кв.м надземна разгъната застроена площ и да бъде завършен през лятото на 2020 г. В \"Гранд каньон\" трябваше да има и три високи жилищни сгради – \"Рила\" (на 30 етажа с височина 114 м), \"Пирин\" (19 етажа, 84 м) и \"Витоша\" (16 етажа, 73 м). В тях ще има общо около 700 апартамента.  Строителството обаче се забави, защото главният архитект на София прехвърли на районната администрация правото да издаде разрешението за строеж, като кметът - Десислава Иванчева, имаше категорична позиция срещу проекта. Впоследствие без нейно знание  районният главен архитет Весела Тасева одобри проекта , за което бе и освободена от поста. Впоследствие започнаха преговори между инвеститорите и Десислава Иванчева, като турската компания се съгласи да намали исканите параметри на застрояване и направи дарение на  районната община за 350 хил. лева . Пет месеца по-късно Иванчева направи  изненадваща среднощна проверка на обекта  по сигнал, че се строи в извънработно време. Тя доведе до сблъсък между районния кмет и охраната на обекта.", "date": "2018.06.27", "title": "Правителството даде на \"Гаранти коза\" още 2 години да довърши мегапроекта в \"Младост\""}
{"url": "https://www.dnevnik.bg/sviat/2018/06/27/3207698_malaiziia_konfiskuva_luksozni_stoki_za_275_mln_dolara/", "text": "Малайзийската полиция съобщи днес, че общата стойност на бижутата, дамските чанти, часовниците и други предмети, иззети от имоти, свързани с бившия премиер Наджиб Разак, възлиза на близо 275 милиона долара, предаде агенция \"Ройтерс\". Наджиб е разследван за това как милиарди долари са изчезнали от Малайзийския държавен фонд за развитие, създаден от него. След изненадващата му изборна загуба на парламентарните избори през май от новия министър-председател Махатхир Мохамад на Наджиб му е забранено да напуска страната. Бившият премиер също така е разпитван от антикорупционна агенция, а личните му имоти и тези на неговото семейство са претърсвани. Амар Сингх, началник на икономическия отдел на полицията, съобщи на пресконференция, че цената на дребно на всички предмети, иззети от шест имота, свързани с Наджиб, възлиза на сума между 900 милиона и 1.1 милиард рингита (между 224 и 273 милиона долара). Най-скъпият предмет е диамантена огърлица от жълто злато, чиято себестойност е 6.4 милиона рингита, отбеляза той. Властите все още не са установили кои са притежателите на иззетите предмети, уточни Сингх, добавяйки, че Наджиб и неговата съпруга Розма Мансор скоро ще бъдат извикани за разпит. Сингх съобщи още, че полицията е иззела общо 567 чанти от 37 различни марки. Само стойността на чантите \"Ермес\" възлиза на 51.3 милиона рингита. Полицията е открила още 423 часовника, струващи 78 милиона рингита, и 234 чифта слънчеви очила. В интервю за \"Ройтерс\" миналата седмица Махатхир заяви, че Наджиб е изцяло отговорен за скандала с държавния фонд и че властите имат \"почти перфектни улики\" срещу бившия премиер. Наджиб, който управляваше Малайзия близо едно десетилетие, неизменно отхвърля обвиненията, обяснявайки преди четири години, че почти 700 милиона долара, прехвърлени по негови сметки, са дарения от неназован саудитски благородник. Американското министерство на правосъдието обаче заяви, че парите са дошли от Малайзийския държавен фонд за развитие и че общо 4.5 милиарда долара са били незаконно присвоени от фонда. В ексклузивно интервю за \"Ройтерс\" миналата седмица Наджиб каза, че не трябва да бъде обвиняван за предполагаемата кражба от държавния фонд за развитие, и увери, че не знае нищо за парите от фонда, появили се в банковата му сметка. Парламентарните избори в Малайзия през май изненадващо доведоха на власт 92-годишния политически ветеран и остър критик на Наджиб Махатхир Мохамад, който нареди на полицията да започне разследване срещу предишния премиер.", "date": "2018.06.27", "title": "Малайзия конфискува луксозни стоки за 275 млн. долара от дома на бившия премиер"}
{"url": "https://www.dnevnik.bg/sport/2018/06/27/3207686_viktoriia_tomova_stigna_posledniia_krug_na/", "text": "Първата ракета на България Виктория Томова се класира за последния кръг на квалификациите за \"Уимбълдън\". 23-годишната тенисистка премина през втори пореден трисетов мач и се доближи на победа от първо участие в основната схема на най-старата и престижна надпревара. След като в първия кръг на пресявките  надигра австралийката Джейми Форлис с 6:3, 2:6, 6:4 , днес поставената под №19 Томова победи японката Аяно Шимизу с 6:3, 4:6, 6:0. Българската тенисистка сама си направи двубоя труден, след като изпусна аванс от 3:0 във втората част, но беше безапелационна в решаващия сет и спечели след 103 минути игра. Томова започна отлично мача и реализира пробив на нула още в първия гейм. Българката, която заема 136-ото място в световната ранглиста, затвърди предимството си, след което отново спечели подаването на Шимизу и няколко минути по-късно вече имаше комфортна преднина от 4:0. Шимузи спря серията на Томова и дори успя да върне единия пробив. Японката намали изоставането си до 3:4. Българката обаче спря навреме устрема на съперничката, поведе с 5:3 и след това приключи сета с третия си пробив. Томова се възползва от инерцията и увеличи серията си до пет поредни гейма. Тя поведе с 3:0 и победата й изглеждаше сигурна. Шимизу обаче се върна в мача. 20-годишната японка, която е №228 в света, изравни резултата при 3:3. Томова спря пропадането и поведе с 4:3. Шимизу обаче вече имаше игровото предимство на корта и с още една серия от три поредни гейма спечели втория сет. Томова бързо се отърси от обрата във втората част. Тя започна ударно решаващия трети сет, като спечели всяка от първите осем точки и скоростно поведе с 2:0. Българката пое пълен контрол върху мача и до края му не даде нито един гейм на съперничката. Двете завършиха срещата с равен брой шансове за пробив - по девет. Томова обаче беше много по-ефективна, като реализира седем от своите възможности и спаси шест от брейк точките, които се откриха пред Шимизу. В директен двубой за място в основната схема на \"Уимбълдън\" Томова ще се изправи срещу рускинята Анна Калинская. 19-годишната тенисистка от Москва, която заема 146-ото място в ранглистата, се представя впечатляващо в квалификациите. В първия кръг Калинская победи финалистката от \"Уимбълдън 2013\" Сабине Лисицки с 6:4, 7:6 (3), а във втория се справи с поставената под №7 в пресявките Далила Якупович от Словения - 6:2, 7:6 (4).", "date": "2018.06.27", "title": "Виктория Томова стигна последния кръг на квалификациите за \"Уимбълдън\""}
{"url": "https://www.dnevnik.bg/bulgaria/2018/06/27/3207650_signali_ostavka_i_kritiki_v_bnt_pokrai_fonda_za/", "text": "Дългогодишният здравен репортер на БНТ Мария Чернева обяви, че напуска медията, и обвини ръководството в неправомерни действия и недопустими внушения срещу нея заради недоказани обвинения от пациентска организация. От БНТ отрекоха да са извършили нарушение и заявиха, че са получили сигнали срещу журналиста, които изискват временно тя да бъде отстранена от досегашните си занимания. Причина за спора е дългогодишното участие на Чернева, която е сред най-популярните лица на новините по Канал 1, в  Обществения съвет на Фонда за лечение на деца.  Там тя е представител на обществената телевизия и беше назначена от предишното ръководство. Сигналът срещу Мария Чернева идва от адвокат Пламен Таушанов от Българската асоциация за закрила на пациентите (БАЗП), чиято организация има представител във фонда за деца. Една от дейностите на организацията е да води съдебни дела от името на родители срещу откази на фонда за лечение на децата им. И Таушанов, и ръководството на телевизията отказват да оповестят съдържанието на сигнала. Пред \"Дневник\" адвокатът обясни само, че е сезирал ръководството на БНТ с достатъчно данни, събирани и покрай негови дела, за случаи, когато Чернева е гласувала против лечението на деца. Чернева: Недопустими внушения за мое недостойно поведение  Мария Чернева обяви решението си да напусне медията, в която работи от години, със съобщение в социалната мрежа \"Фейсбук\". Формалният повод е решението да бъде отстранена от титулярния си ресор - здравеопазване, но по думите й причините са много по-сериозни. \"Повярвайте ми - НЯМАМ ИЗБОР. Особено след моята публична екзекуция пред цялата редакция на новините. Когато директорът на информация посегна на най-ценния ми капитал - доброто име и доверие, градено 25 години. С недопустими внушения за недостойно поведение като представител на БНТ в Обществения съвет на Фонда за лечение на деца, с изразена погнуса към мен. Единствено по твърдения в някакво писмо към генералния директор. Писмо, за което шефката на информация ( .) не допусна и грам съмнение, че съдържа неистини. С думи, които ме възпламениха от възмущение, с думи, които предизвикаха нападките на някои колеги - как съм могла да отказвам лечение на деца\", написа Чернева. Журналистката посочва, че Пръмова в качеството си на шеф на дирекция \"Информация\" е посегнала на най-ценния й капитал - доброто име и доверие, градено 25 години, като е направила \"недопустими внушения за недостойно поведение като представител на БНТ в Обществения съвет на Фонда за лечение на деца\" и с \"изразена погнуса към мен\". Тя подчертава, че решението за отстраняването й от ресора се базира единствено на твърдения в писмо до генералния директор, а прекият й началник Уляна Пръмова нито за момент не се усъмнила в истинността на описаното. Добавя, че срещу нея са били използвани думи, които са я възмутили и които са предизвикали нападките на някои колегите й за това как е могла да отказва лечение на деца. Чернева отбелязва, че в ресор \"Здравеопазване\" е най-силна и независима, защото там може твърдо да отстоява обществения интерес и лесно различава чуждо влияние\". \"Отстранена съм без никакъв професионален аргумент, публично като знак към всичките ми колеги - каква \"подкрепа \" биха имали всеки път, ако настъпят нечии интереси и потекат жалби към тях\". Журналистката посочва, че й е съобщено да даде обяснения по получения в БНТ сигнал срещу нея, но все още не е получила писмено искане от генералния директор да направи това. Подчертава, че й е отказано и да се запознае с писмото на адвокат Пламен Таушанов, на което трябва да отговори. В същото време по думите й вече е изпратено писмо до здравния министър с искане Чернева да бъде сменена като член на Обществения съвет на фонда. Мария Чернева обвинява и Пламен Таушанов от Българската асоциация за закрила на пациентите в явен конфликт на интереси, тъй като в качеството си на председател на управителния съвет на асоциацията - чрез представителството си в Обществения съвет на фонда, има пряк достъп до личните данни и контакти на родителите и децата с отказано лечение в Германия и защото същата асоциация инициира съдебни дела срещу фонда и представлява родителите в тях. Пръмова: Ресорът е отнет временно, има тревожни данни за проверка Потърсена от \"Дневник\" за коментар, шефът на дирекция \"Информация\" в БНТ Уляна Пръмова нарече изявлението на Мария Чернева \"малко емоционално, прибързано\". \"Има жалба, сигнал за работата й в Обществения съвет на Фонда за лечение на деца, придружена с посещение при генералния директор, така че това далеч не е някакъв донос, става дума за внесени писмени и представени лично данни\", каза Пръмова. Отбеляза, че се е сблъсквала с много случаи на забележки, критики, право на отговор и други атаки срещу журналисти, но в случая имало достатъчно основания да се поиска проверка. \"Чернева е гласувала против изпращане на деца за лечение, някои решения са оспорвани от съда и дори има решения на Върховния административен съд срещу отказите. Затова и е поискано писмено обяснение от Чернева до петък, както и допълнителна информация от Фонда за лечение на деца\", допълни тя. По данни на Пръмова сигналът се отнася до случай от юни тази година, когато Чернева е гласувала против изпращане на дете за лечение в чужбина, а впоследствие фондът е издал отказ. \"Самата Чернева не отрече пред колегите си, че е била против. Обясни, че ставало дума за експериментално лечение. Но аз не знам какви са нейните компетенции да преценява дали нещо е експериментално, на базата на какво е преценила\", каза тя. Друга част от сигнала се базирала на решение отпреди две години, когато Чернева отново гласувала срещу изпращане за лечение в чужбина на 13 деца. Което било отхвърлено от Върховния административен съд. В отговор на въпрос шефът на дирекция \"Информация\" заяви, че е в правомощията й да отстрани временно журналистката от здравния ресор, докато трае проверката, каквато е практиката в много други ведомства. Отрече да е коментирала пред колектива на БНТ личните качества на журналиста Чернева, нито я е уволнявала или е предприемала дисциплинарни мерки срещу нея, още повече че тя не е нарушила по някакъв начин трудовата дисциплина. По думите й на седмичната редакционна оперативка в понеделник в присъствието на Чернева единствено е направила съобщението за сигнала, временното отстраняване от ресора и искането за писмени обяснения от генералния директор Константин Каменаров. Писмото до здравното министерство за смяна на представителя на БНТ в Обществения съвет на фонда Пръмова обясни със забавяне от страна на телевизия - по думите й Чернева трябвало да бъде изтеглена по-рано, защото започнала  трети мандат в съвета  при позволени два, но заради смяната на ръководството на държавната телевизия срокът бил изпуснат. Новият директор на БНТ Константин Каменаров беше избран през август миналата година. Таушанов: Дал съм данни, БНТ да прецени Пред \"Дневник\" Пламен Таушанов беше лаконичен в коментара си: \"Няма да се обяснявам. Не съм изпращал открити писма, за да давам сега обяснения пред медиите\", заяви той. Адвокатът отказа детайли по сигнала и каза само, че дал конкретни данни, базирани и на негови дела срещу откази на фонда. Примерите били за гласувания на Чернева, в които тя е била против изпращане на деца за лечение: \"Предоставил съм данни, те да преценят доколко Чернева защитава обществения интерес на децата във фонда.\" На въпрос защо се коментира становището на Чернева, при положение че решенията са колективни и не зависят от един-единствен глас, Таушанов отбеляза, че в случая нейното гласуване се било оказало решаващо, за да се стигне до отказ. Адвокатът заяви, че не е писал доноси, а е внесъл обоснован и аргументиран сигнал до ръководството на БНТ. Пациентска организация в подкрепа на Чернева В писмо до шефа на БНТ Константин Каменаров, разпратено до медиите този следобед, сдружението \"Пациентски организации \"Заедно с теб\" заяви пълна подкрепа за Мария Чернева. Председателят на организацията Пенка Георгиева, също член на Обществения съвет на Фонда за лечение на деца, нарича журналистката \"справедлив, открит и критичен член на съвета\", макар да подчертава, че са имали помежду си спорове по някои от случаите. Тя изразява мнение, че е възможно напоследък Мария Чернева \"да настъпва финансови интереси и съответно разни лобита по всяка вероятност се опитват да я отстранят\", и призовава Каменаров да не се поддава на слухове, преди да е проверил фактите.", "date": "2018.06.27", "title": "Сигнали, оставка и критики в БНТ покрай Фонда за лечение на деца"}
{"url": "https://www.dnevnik.bg/razvlechenie/2018/06/27/3207778_nad_5000_termina_vliazoha_v_rechnik_na_narodnata/", "text": "Над 5000 термина съдържа първото издание на \"Речник на народната духовна култура на българите\". Това съобщи днес етнолингвистът Мария Китанова на представянето му в зала \"Проф. Марин Дринов\" на БАН. Речникът съдържа наименования и термини, които са свързани с традиционните български ценности - дом, семейство, обреди, празници, вярвания и обичаи, включващи диалекти от цяла България. Той е с енциклопедичен и тълковен характер и обяснява символното значение на думите, разказаха съставителите. Например, думата \"Вятър\" е описана като \"персонифицирано природно явление, което в народното съзнание е свързано със зли сили\". Статията за думата \"Рог\" разяснява, че това е \"твърд израстък на главата на някои животни, който се възприема като символ на неестествена сила, имаща предпазна функция\". Обяснението за \"Чекрък\" е \"домашен уред за навиване прежда на цеви, някои от частите на който притежават магическа сила да лекуват от уроки\". \"Много разчитам на тази книга да окуражи българите, особено младото поколение, в отстояване на своята идентичност\", каза доц. Неда Павлова, по чиято идея е съставен речникът. Авторският екип включва Зоя Барболова, Маргарита Симеонова, Неда Мутафчиева и Палмира Легурска от Института по български език на БАН. Речникът е отпечатан от издателство \"Наука и изкуство\", с финансовата подкрепа на столична програма \"Култура\".", "date": "2018.06.27", "title": "Над 5000 термина влязоха в \"Речник на народната духовна култура на българите\""}
{"url": "https://www.dnevnik.bg/sport/2018/06/27/3207734_prokliatieto_na_svetovniia_shampion_zastigna_i/", "text": "Считаната за аутсайдер в група F Южна Корея хвърли голямата бомба на световно първенство и  изхвърли от турнира действащия шампион Германия . За трети пореден път и за четвърти в последните пет мондиала носителят на трофея беше елиминиран още в груповата фаза. Преди четири години Испания беше разбита от Холандия с 1:5 в първия си двубой, а след още едно поражение - с 0:2 от Чили, беше детронирана само след два изиграни мача. През 2010 г. Италия започна защитата на титлата с равенство с Парагвай (1:1), последвано от още едно сензационно такова - 1:1 с Нова Зеландия, и загуба от Словакия (2:3). През 2002 г. Франция беше шокирана на старта от Сенегал, след което си тръгнаха без отбелязан гол от Япония и Южна Корея. Последният шампион, който прескочи груповата фаза, беше Бразилия, която стигна до четвъртфиналите на мондиала в Германия през 2006 г.  Сигналната лампа за бундестима светна още в първия мач, в който съставът на Йоахим Льов беше  категорично надигран от Мексико (0:1) . Във втората си среща - срещу Швеция (2:1) - германците бяха опрени до стената, но  възкръснаха с гол в 95-ата минута. Попадението на Тони Кроос и инфарктната победа срещу скандинавците трябваше да преобърне представянето на световния шампион. Трите точки срещу Южна Корея бяха считани за сигурни, а с тях и класирането за осминафиналите. Историята също беше на страната на Германия. Бундестимът беше спечели и двете си срещи с Южна Корея на световни първенства и само веднъж в своята история беше отпадал в първата фаза на световно първенство. Това се случва през 1938 г., когато се играе на директни елиминации от началото до края. Oт 1954 г. насам германците неизменно достигаха поне до четвъртфинал.  \"Няма нужда от паника само защото сме загубили един мач. Под напрежение сме, но няма да се провалим още в груповата фаза\", закани се Льов след загубата от Мексико в първия мач. В навечерието на двубоя с Южна Корея повечето погледи бяха насочени към евентуален осминафинал с Бразилия. Льов увери, че неговите играчиса изцяло фокусирани върху днешния мач. Той заяви, че отборът му знае какво трябва да направи, за да продължи напред. Германските футболисти обаче отново разочароваха и напълно закономерно бяха детронирани. Те завършват на последно място в групата, след като започнаха турнира като втория най-голям фаворит за титлата след Бразилия. Загубата от Южна Корея беше приета в Германия като шокираща и изключително позорна. Льов, който обеща отборът да си \"вземе урок\" след мача с Мексико, веднага беше подложен на огромни критики. Германският селекционер беше наясно какво ще последва при евентуален провал, особено след решението му да остави Лерой Сане извън състава за световното. Той не успя да намери начин с наличните играчи да вдигне отбора и сега постът му ще бъде поставен под въпрос. Льов, който е начело на Германия от 2006 г., а преди това две години беше помощник на Юрген Клинсман, отхвърли няколко примамливи предложения от клубни отбори, за да остане начело на бундестима. Преди началото на мондиала той удължи договора си до 2022 г. Льов очаквано получи доверие, след като изведе Германия до световната титла през 2014 г., както и до триумф в Купата на конфедерациите през миналото лято. Под ръководството на 58-годишния треньор бундестимът игра финал на европейското първенство през 2008 г., както и полуфинали през 2012 и 2016 г.  След провала в Русия за Германския футболен съюз предстоят тежки дни за размисъл и за взимане на ключови решения. Първото и най-съществено ще бъде дали реанимирането на отбора за предстоящото след две години европейско първенство да бъде поверено на Льов или да се потърси промяна.", "date": "2018.06.27", "title": "Проклятието на световния шампион застигна и Германия"}
{"url": "https://www.dnevnik.bg/sviat/2018/06/27/3207718_sblusuci_v_nigeriia_dovedoha_do_stotici_zaginali/", "text": "Над 200 души са загинали в избухналия конфликт в Централна Нигерия в последните дни, съобщи губернаторът на щата Плато, цитиран от агенция \"Ройтерс\". Това е един от най-кървавите сблъсъци в страната тази година. Те се дължат предимно на десетилетни конфликти между фермери и полуномадски пастирски общности, които спорят за обработваемата земя. Проблемите ескалират и заради религиозните различния – пастирите са от етноса фулани и са предимно мюсюлмани, докато фермерите от други племена най-често са християни. Ожесточаването на конфликта в Централна Нигерия вече е довело до повече жертви, отколкото  ислямистките бунтове  в североизточната част на страната, показва данните на агенция \"Ройтерс\". Това ще доведе до проблеми и за президента  Мухамаду Бухари , които иска да се кандидатира за втори мандат през февруари и победи на предишните избори с обещание за мир и стабилност.", "date": "2018.06.27", "title": "Сблъсъци в Нигерия доведоха до стотици загинали"}
{"url": "https://www.dnevnik.bg/sport/2018/06/27/3207777_fotogaleriia_germanskata_muka_sled_shokirashtiia_krah/", "text": "Световният шампион Германия   и отпадна още в груповата фаза на мондиала в Русия.", "date": "2018.06.27", "title": "Фотогалерия: Германската мъка след шокиращия крах на световното"}
{"url": "https://www.dnevnik.bg/politika/2018/06/27/3207672_vmro_se_pozova_na_stranna_statiia_za_da_obiavi/", "text": "Скандалните опити за легализиране на педофилията трябва да се посекат в зародиш\". С този призив от ВМРО, която е част от управляващата коалиция, се заканват да започнат широка дискусия по темата с участието на специалисти, за да не допуснат това да се случи. Позицията на партията, разпространена до медиите, е подписана лично от председателя ѝ Красимир Каракачанов, който е и министър на отбраната и вицепремиер. В действителност управляваща партия и български вицепремиер се включват в нещо, което носи достатъчно характеристики на хибридна операция и разпространяване на т.нар. фалшиви новини. Почеркът е приблизително същият като началото на кампанията срещу Истанбулската конвенция. ВМРО посочва като източник на информацията \"станалите публично достояние чернови на новите класификации на диагнозите на Световната здравна организация и на американския класификатор на диагнозите\". От партията твърдят, че \"педофилията ще започне да се разглежда като безобидно психическо разстройство, а не като тежка диагноза, която изисква лечение и е несъвместима с обществото\". В съобщението имена на медии не се посочват и се използва израз, внушаващ, че е имало някакви чернови, които са станали публично достояние благодарение на публикации. В действителност черновата е общодостъпна на интернет сайта на СЗО поне от март 2018 г. насам. Коалиционният партньор в \"Обединени патриоти\" допълва, че \"тези заключения са направени по време на 11-ата Международна класификация на болестите, която трябва да влезе в сила от 2022 г.\" Това не е вярно, защото черновата е публикувана именно за събиране на мнения и не съдържа \"заключения\" или окончателни определения, които ще влязат в сила като инструкция за всички специалисти. \"Тези данни се потвърждават и от специализирани сайтове, цитирани от пресата у нас\", продължават от ВМРО. Отново не се посочва кои са тези сайтове и от кого конкретно са цитирани. \"Ето защо ние, Патриотите от ВМРО, за пореден път заклеймяваме подобни либерално-мракобесни \"нови тенденции\". Категорично сме против всякакъв род сексуални изкривявания да се узаконяват като \"природни дадености\" и \"нормални човешки състояния\". Педофилията е престъпление не само спрямо невинните жертви, но най-вече срещу човечеството\", пише в позицията на ВМРО. Проверка на \"Дневник\" установи, че новият класификатор на болестите на Световната здравна организация ще бъде представен през май 2019 г. по време на Световната здравна асамблея. След това трябва да бъде одобрен от членовете на СЗО, за да влезе в сила. В работната версия на класификатора обаче не е посочено твърдението на ВМРО, че педофилията ще излезе от обхвата на състоянията, определяни като обществено нетърпими. Там е предложено за дискусия с ледното определение  в графата \"Парафилни разстройства\":  (преводът от английски е на \"Дневник\"). \"Сред списъка на неприемливите състояния може да останат само поведенческите актове. Казано накратко: ако сте педофил, това ще се толерира и няма да се диагностицира, изолира и лекува, стига да не посягате\", твърди официалната позиция, подписана от Красимир Каракачанов. Очевидно от предложената от СЗО формулировка педофилът няма как да бъде диагностициран само по това, което е в мислите му, а трябва да са налице и действия. Според ВМРО това не е достатъчно и трябва да се вземат мерки преди действията, но от партията не посочват по какви критерии ще се разбира какво има в главата на педофила и как да бъде разпознат такъв човек без да е направил каквото и да е издаващо го действие. В партийната позиция следва напомняне какъв стожер на морала, християнските ценности и традиции е ВМРО и декларация, че партията започва дискусия да не се допускала промяната в официалната версия на СЗО. Междувременно има дълга поредица от хомофобски и други квалификации, от които вероятно за най-\"елегантна\" е \"утре вакханалиите на Калигула ще ни се сторят като забавление в лунапарк\". \"Как патологията се превръща в норма: Отварят вратата за легализиране на педофилията\" не е заглавието на съобщението на ВМРО, а на публикуция на сайта \"Гласове\" от 24 юни, от която изглежда, че тръгва цялата кампания. Същото издание стоеше в началото и на съпротивата - точно в началото на българското европредседателство - срещу Истанбулската конвенция, за чието оттегляне не пропускат да напомнят като своя заслуга от ВМРО. В текста на \"Гласове\" от 24 юни, който е подписан като редакционна статия (макар в нея да се говори от първо лице единствено число), има откровени неистини, манипулации, създаване на впечатление, че определени формулировки са част от предложената от СЗО версия, както и изграждане на логическа линия с твърдение, идващи от - както се посочва в началото - \"двама специалисти, пожелали анонимност.\" Част от източниците, на които се изгражда критиката в текста, не могат да бъдат достигнати в интернет и авторът е написал като оправдание \"Цитираният текст се намираше на ето този линк: По-късно обаче беше премахнат.\" Втората препратка (към сайта на СЗО) също не показва нищо освен съобщението, че съдържанието е било \"отстранено, променено е името му или временно е недостъпно\". Трета препратка от статията в \"Гласове\" очевидно е един от аргументите ВМРО да обяви, че \"педофилията ще започне да се разглежда като безобидно психическо разстройство, а не като тежка диагноза, която изисква лечение и е несъвместима с обществото\". Въпросната препратка е към обяснение от 2013г. за американските психолози и психиатри, от което се оказва, че е точно обратното - парафилиите (към които спада и педофилията) не застрашават никого до момент, в който се превърнат в парафилно разстройство, т.е. доведат до в психическо разстройство, личностна дисфункция или сексуална практика без съгласието на другата страна. Това е моментът, в който се поставя диагноза за заболяване или законът започва да преследва извършени престъпления. Използван е пример с това, че за парафилия се смята, например, ако мъж изпитва сексуална възбуда от това, че се облича с женски дрехи. Може да го прави за удоволствие 3 пъти седмично вкъщи, но това не е проблем за обществото, докато не започне да пречи на отношенията му с другите хора или доведе до кражби, сексуално преследване или посегателство, т.е. има опасно за него и околните психическо разстройство. Любопитно е, че текстът на \"Гласове\" е препубликуван на известният с проруската си позиция сайт \"Бултаймс.ком\", но със странно разминаване в датите - 22 юни, т.е. дни ПРЕДИ да излезе в \"Гласове\". (Бел.ред. - \"Бултаймс.ком\" е собственост на компанията \"ВИП кетъринг къмпани\" на Крум Фильофски с изброени основни дейности кетъринг, търговия, ресторантьорство, хотелиерство, туристическа дейност, превози на хора и товари и др.) Ден по-късно текстът на \"Гласове\" се появява изцяло и на други места. ВМРО припомня в позицията си, че остава един от основните противници на  приемането на Истанбулската конвенция в България . Тя беше одобрена от Министерския съвет в началото на годината, като след това предизвика  остър дебат в българското правителство и сред депутатите . В управляващата коалиция възникнаха спорове за това дали да се ратифицира международния акт, който според опасенията на част от министрите съдържал спорното понятие \"трети пол\" и улеснявал достъпа на \"транссексуални бежанци\" в страната. Най-яростно на ратифицирането на документа, който цели да защити жените-жертви на насилие, се противопостави коалиционния партньор на управляващите \"Обединените патриоти\". Лидерите на партиите в коалицията, сред които е и Каракачанов, обявиха, че формациите им не възнамеряват да подкрепят приемането на конвенцията от парламента. Въпреки твърдата позиция, преди да се стигне до дебатите в България евродепутатът и зам.-председател на ВМРО  Ангел Джамбазки е гласувал \"въздържал се\"  при гласуването на резолюцията за присъединяването на ЕС към Конвенцията. Последва обаче  промяна на мненията в \"Обединени патриоти\",  като партията на Валери Симеонов \"Национален фронт за спасение на България\" обяви, че би подкрепила ратификацията на конвенцията, ако след повторен превод на документа не присъства терминът \"социален пол\". Другите две политически сили в коалицията - \"Атака\" и ВМРО, се разграничиха от тази позиция и заявиха твърдата си позиция против конвенцията.", "date": "2018.06.27", "title": "ВМРО се позова на странна статия, за да обяви кампания срещу легализиране на педофилията"}
{"url": "https://www.dnevnik.bg/photos/2018/06/27/3207359_fotogaleriia_svetovnite_snimki_na_denia_-_27_juni_2018/", "text": "Жена се разхлажда на брега на Волга във Волгоград, Русия. Градът беше домакин на мачовете в група D от световното първенство по футбол, в която доминира Хърватия, следвана от Аржентина.", "date": "2018.06.27", "title": "Фотогалерия: Световните снимки на деня - 27 юни 2018"}
{"url": "https://www.dnevnik.bg/sport/2018/06/27/3207795_cska_pobedi_ruskiia_ufa_levski_zagubi_ot_septemvri/", "text": "Вицешампионът в българската Първа лига ЦСКА победи шестия в руското първенство \"Уфа\" с 2:1, а бронзовият медалист \"Левски\" загуби с 1:2 от \"Септември\". Червените изиграха третата си контрола от предсезонната подготовка и втора от началото на летния лагер в Австрия. Те записаха трета победа от три мача. В събота тимът, воден от Нестор ел Маестро, надигра японския \"В-Варен\" (Нагасаки) с 3:0, а миналия понеделник стартира проверките с успех с 2:0 срещу \"Етър\". ЦСКА откри резултата срещу УФА с попадение на Тонислав Йорданов в 24-та минута. Кирил Десподов центрира отдясно, Жеферсон се забави с отиграването на топката, но тя попадна в Йорданов, който я изпрати в мрежата. Авансът на червените издържа само девет минути. Силвестър Игбун вкара първия гол във вратата на българския отбор от началото на лятната подготовката и изравни резултата. Йорданов можеше бързо да възстанови преднината на ЦСКА, но ударът му със задна ножица премина над вратата. На почивката Ел Маестро направи седем смени. В игра се появиха Божидар Чорбаджийски, Александър Дюлгеров, Стивън Перейра, Рубен Пинто, Никола Колев, Александър Георгиев и Жанио Бикел. Освен тях втората част започнаха и започналите като титуляри Стипица, Жеферсон, Десподов и Йорданов. В 61-та минута Йорданов вкара втория си гол в мача, който се оказа и победен. Пинто, Колев и Георгиев имаха шанс да увеличат аванса на червените, а в 81-ата минута Иван Обляков пропусна добър шанс да изравни.  Данте Стипица, Борис Секулич, Николай Бодуров, Пламен Гълъбов, Жеферсон, Кристиян Малинов, Валентин Антов, Тиаго Родригес, Жоржиньо, Кирил Десподов,Тонислав Йорданов. В същото време \"Левски\" допусна първо поражение от началото на предсезонната подготовка. Под проливния дъжд на стадиона в Правец сините отстъпиха с 1:2 срещу \"Септември\". Борис Галчев откри резултата две минути преди края на първото полувреме. Хали Тиам изравни десет минути след почивката. Шест минути преди края на двубоя Мирослав Будинов донесе победата на \"Септември\". Това беше втора проверка за \"Левски\". В първия си мач сините записаха убедителна победа с 4:0 срещу \"Хебър\" в Пазарджик. Последната си контрола преди  началото на квалификациите в Лига Европа  тимът на Делио Роси ще срещне украинския \"Олександрия\" на 5 юли.  Божидар Митрев, Ивайло Найденов, Аймен Белаид, Томислав Папазов, Ивайло Иванов, Хали Тиам, Антони Белмонт, Жорди Гомес, Габриел Обертан, Жерсон Кабрал, Серджиу Буш (резерви: Мартин Полачек, Алекс Боримиров, Антонио Вутов, Атанас Кабов, Мартин Петков, Станислав Иванов, Станислав Костов, Илия Димитров).", "date": "2018.06.27", "title": "ЦСКА победи руския \"Уфа\", \"Левски\" загуби от \"Септември\""}
{"url": "https://www.dnevnik.bg/sport/2018/06/27/3207786_ioahim_lyov_ne_e_siguren_che_shte_ostane_nachelo_na/", "text": "Отпадането на Германия  от световното първенство може да доведе до смяна на националния селекционер Йоахим Льов. Въпреки че в навечерието на мондиала в Русия подписа нов договор до 2022 г., 58-годишният треньор намекна, че може да се оттегли от поста. \"Аз съм първият, който си задава въпроси и се пита какво стана. Аз съм треньорът и първи ще поема отговорност, не играчите. Сега е много рано да се правят генерални оценки, мачът току-що завърши. Имаше много фактори, които повлияха, но не ни оправдават за слабата игра\", каза Льов след сензационната загуба с 0:2 срещу Южна Корея. Селекционерът обясни, че е \"ядосан и разочарован\" и ще трябва да преспи, за да има по-обективен и детайлен коментар на двубоя. Германия е шестият действащ световен шампион, който отпада още в груповата фаза . За трети пореден път и за четвърти в последните пет мондиала носителят на трофея не успява да стигне до директните елиминации. \"Не мога да кажа дали оставам треньор след световното. Този въпрос идва прекалено бързо след мача, когато съм под емоции. Нека да говорим утре. Дори и в най-лошите си кошмари не съм си представял да отпаднем по този начин. Бях оптимист до последно\", каза още Льов пред ZDF. Накрая на своето интервю Льов се обърна към всички в ефира на германската държавна телевизия и всички германци. \"Към цялата нация - съжалявам, че ви разочаровахме. Заедно сме от 2006 г. и не ми е никак приятно, че не успяхме в това наше начинание. Загубихме и натъжихме всички, извинявам се още веднъж\", каза той. Главният мениджър на германския отбор Оливер Бирхоф заяви, че очаква Льов да остане начело на отбора и с негова помощ Германия да атакува европейската титла след две години. \"Не е време да хвърляме вината върху Йоги, или върху някого персонално. Ще направим детайлен анализ, който да ни покаже какво не сработи и къде сме сгрешили. Той подписа нов договор и всички вярват в неговите качества\", каза Бирхоф. По думите на европейския шампион от 1996 г. в германския отбор са били планирани промени след световното първенство, като трябва да започне поетапно подмладяване. \"В съблекалнята нямаше нито една дума, само гробно мълчание. Разочарованието е прекалено голямо, за да говорим нещо\", каза още Бирхоф. Краткият му анализ за двубоя с Южна Корея беше, че Германия не е играла ефективно. Според него нито за момент бундестимът не е изглеждал като отбора, който повече се нуждае от победата.", "date": "2018.06.27", "title": "Льов не е сигурен, че ще остане начело на Германия"}
{"url": "https://www.dnevnik.bg/v_pamet/2018/06/27/3207803_pochina_bashtata_na_maikul_djeksun_-_djo/", "text": "Джо Джексън - патриархът на музикалното семейство Джексън, създател на формацията \"Джексън файв\" и баща на Краля на попа Майкъл Джексън, почина днес на 89-годишна възраст, съобщиха световните медии. Бащата си отиде от този свят два дни след деветата годишнина от смъртта на най-известното от децата му, припомнят изданията. Поп иконата Майкъл Джексън  почина на 25 юни 2009 г.  след свръхдоза успокоително. Джо Джексън е основател на \"Джексън файв\" - група, обединяваща петима от синовете на фамилията - Джаки, Тито, Джърмейн, Марлон и Майкъл. Дъщерите на семейството също успяват в музикалната кариера - Реби, Латоя и особено Джанет се радват на различна по степен популярност в годините. Всички признават приноса на Джо Джаксън за музикалните успехи на децата му, но, както обикновено в такива случаи, има свидетелства за тормоз, физическо насилие и наказания, припомня tmz.com - сайтът, който следи живота на знаменитостите. Вижте запис от изпълнение на братята от 1969 г.", "date": "2018.06.27", "title": "Почина бащата на Майкъл Джексън - Джо"}
{"url": "https://www.dnevnik.bg/sport/2018/06/27/3207805_andi_muri_otpadna_oshte_vuv_vtoriia_krug_v_iistborn/", "text": "Двукратният шампион от \"Уимбълдън\" Анди Мъри отпадна още във втория кръг на турнира на тревни кортове в Ийстборн. 31-годишният британец, който наскоро се завърна на корта след дълго отсъствие, загуби с 4:6, 4:6 от сънародника си Кайл Едмънд. За Мъри това беше едва трети мач за последните 12 месеца. В първия кръг в Ийстборн той постигна  убедителна победа срещу Стан Вавринка , а миналата седмица изигра силен мач срещу Ник Кириос, но допусна  драматична загуба в три сета  при завръщането си. Двукратният олимпийски шампион и носител на три титли от Големия шлем не беше играл от миналогодишния \"Уимбълдън\", когато сдаде трофея след загуба от Сам Куери в четвъртфиналите. Той си взе почивка до края на сезона, за да се възстанови от травма в хълбока. Британецът планираше да се завърне в началото на 2018 г., но претърпя операция и завръщането му се забави с половин година. Срещу Едмънд Мъри не успя да покаже играта от предишните си два мача, но въпреки това се бореше с всички сили. Бившият №1 беше пробив още в първия гейм на мача. След това той имаше три възможности да изравни. Едмънд обаче ги спаси и затвърди предимството си - 2:0. Мъри имаше още един шанс да върне пробива до края на сета, но не се възползва. Едмънд започна силно втората, реализира два пробива и поведе с 5:2. Мъри върна единия пробив и намали изоставането си до 4:5. Първата ракета на Великобритания обаче все пак не трепна във втората ситуация, в която сервираше за победата, и сложи точка на спора след 100 минути игра. Едмънд, който заема 18-ото място в световната ранглиста, записа първата си победа срещу Мъри в третия двубой помежду им. В следващия кръг полуфиналистът от Australian Open ще срещне Михаил Кукушкин от Казахстан. Победителят от този мач ще се бори за място във финала с Денис Шаповалов или Миша Зверев. Четвъртфиналите в горната половина противопоставят Лукаш Лацко срещу Камерън Нори и Джон Милман срещу сензацията от \"Ролан Гарос\" Марко Чекинато. В същото време Мъри все още не е сигурен дали ще участва в  започващия в понеделник \"Уимбълдън\" .", "date": "2018.06.27", "title": "Анди Мъри отпадна още във втория кръг в Ийстборн"}
{"url": "https://www.dnevnik.bg/sport/2018/06/27/3207798_braziliia_specheli_grupata_si_sled_bezproblemna_pobeda/", "text": "Бразилия спечели надпреварата с Швейцария за първото място в група F на световното първенство по футбол в Русия. Петкратните световни шампиони постигнаха безпроблемна победа с 2:0 срещу Сърбия, а швейцарците завършиха 2:2 с Коста Рика. Бразилия събра седем точки при голова разлика 5:1 и ще се изправи срещу Мексико в осминафиналите. Швейцария зае второто място с пет точки и ще играе с Швеция. Двата двубоя са съответно на 2 и 3 юли. Сърбия се нуждаеше от задължителна победа срещу Бразилия, за да продължи напред. Тимът, воден от Младен Кръстаич, обаче беше далеч от класата на своя съперник и не успя да се противопостави на големия фаворит за титлата. Бразилия доминираше и закономерно откри резултата в 36-ата минута след гениален пас на Филипе Коутиньо и технично изпълнение на Паулиньо. \"Селесао\" имаше проблеми единствено в рамките на десетина минути между 55-ата и 65-ата, когато сърбите създадоха няколко опасности. Тимът на Тите обаче се измъкна сух от тези по-трудни моменти и реши мача с попадение на Тиаго Силва в 68-ата минута. Сърбия отпада в груповата фаза при трето поредно участие на световно първенство. През 2010 г. отборът отново си тръгна след една победа и две поражения, а четири години по-рано загуби всичките си мачове. За последно сърбите стигнаха до директните елиминации преди 20 години във Франция, когато отстъпиха на Холандия в осминафиналите. Мачът между Бразилия и Сърбия започна във вихрено темпо. Южноамериканците опитаха няколко скоростни атаки в началото. При една от тях Неймар се измъкна зад защитата и стреля, но вратарят спаси. С леко закъснение правилно беше маркирана засада на нападателя на ПСЖ. В седмата минута се стигна до много неприятен момент за Бразилия. Левият краен бранител получи контузия и беше заменен принудително от Фелипе Луис. Първоначалните информации са, че травмата не е сериозно, а става въпрос за спазми в гърба. Това оказа влияние върху играта на бразилския отбор, чийто начален устрем намаля в следващите минути. Все пак \"селесао\" контролираше играта, владееше продължително топката в половината на сърбите и не даваше никакви шансове на съперника. В средата на полувремето пред Бразилия се откри първата добра възможност. Габриел Жезуш направи добър пробив отляво и с малко късмет намери нахлуващия на скорост Неймар. Нападателят на ПСЖ стреля от малък ъгъл, но Владимир Стойкович изби в корнер с върха на пръстите си. В 29-ата минута Жезуш се измъкна на скорост по лявото крило, достигна до вратарското поле, след което финтира Милош Великович и си освободи позиция за удар. Нападателят на \"Манчестър сити\" обаче се забави твърде дълго и изстрелът му беше блокиран. Седем минути по-късно Бразилия поведе. Коутиньо задържа продължително топката в центъра на терена, изчака включването от дълбочина на Паулиньо и пусна изключителен извеждащ пас над защитата към своя съотборник в \"Барселона\". Паулиньо се измъкна очи в очи със Стойкович и технично го прехвърли. Бразилия продължи да диктува играта, а ситуацията на терена не се промени след почивката. Сърбите все пак опитаха да натиснат в търсене на изравнителен гол и десетина минути след началото на второто полувреме най-накрая организираха добра атака на скорост. Тя обаче беше провалена след лош пас към Адем Ляич. В 56-ата минута Бразилия можеше да стигне до второ попадение след още едно чудесно подаване на Коутиньо. Той изведе Неймар на отлична позиция, който пробва шут по земята, но Стойкович спокойно изби топката с крак в ъглов удар. Пет минути по-късно сърбите стигнаха до най-добрата си ситуация за гол в мача. Aнтонио Рукавина центрира отдясно. Вратарят Алисон пресече подаването, но не беше убедителен и прати топката на главата на Александър Митрович. Нападателят веднага опит удар с глава. Тиаго Силва обаче беше на точното място и спря пътя на топката към вратата. Четири минути по-късно Митрович отново имаше възможност да обстрелва вратата на Алисон. Ударът му с глава обаче не затрудни вратарят на \"Рома\". Бразилия обаче бързо спря устрема на Сърбия. В 68-ата минута Неймар центрира от корнер, Жоао Миранда се пребори с Митрович и освободи пространство за Тиаго Силва, който с глава от границата на вратарското поле не остави шансове на Стойкович - 2:0. Този гол прекърши надеждите на европейския тим и в оставащите минути мачът на практика се доиграваше. Бразилците владееха топката и се забавляваха, а сърбите нямаха желание да ги пресират, за да я отнемат. Неймар получи няколко изгодни положения да увеличи аванса на \"селесао\", но ги пропусна и затвърди впечатленията, че не се намира в добра форма. За десети пореден път Бразилия печели групата си на световни футболни финали. Петкратните шампиони на планетата преодоляха груповата фаза на 13-и пореден мондиал. В другия мач от групата Швейцария два пъти повеждаше срещу Коста Рика, но не успя да спечели. Четвъртфиналистът от предишния мондиал, който още след предишния кръг загуби шансове да продължи напред, стигна до първата си точка в Русия с куриозен гол от дузпа в 92-ата минута. Блерим Джемайли даде аванс на Швейцария в 29-ата минута. След центриране от десния фланг Бреел Емболо по чудесен начин свали топката към границата на вратарското поле, откъдето оставеният абсолютно сам Джемайли разстреля вратаря Кейлор Навас. Десет минути след почивката костариканците успяха да изравнят. Джоел Кембъл центрира от корнер, а Кендал Уотсън скочи най-високо във вратарското поле и отбеляза с глава. Две минути преди края на редовното време швейцарците отново излязоха напред в резултата. Денис Закария се включи по десния фланг и достави отлично центриране към точката за дузпата за Йосип Дърмич. Дърмич, който десетина минути по-рано удари греда, този път беше точен с плътен шут в долния десен ъгъл. В ответната атака главният съдия Клеман Тюрпен отсъди дузпа за Коста Рика, която обаче беше отменена след видеопреглед. Все пак във втората минута на добавеното време костариканците получиха наказателен удар за нарушение на Закария срещу Кембъл. Брайън Руис застана зад бялата точка. Неговият изстрел срещна гредата, но след това топката се отби в гърна на вратаря Ян Зомер и влетя в мрежата за крайното 2:2.", "date": "2018.06.27", "title": "Бразилия спечели групата си с безпроблемна победа срещу Сърбия"}
{"url": "https://www.dnevnik.bg/citat_na_deniia/2018/06/27/3207818_citat_na_denia_nashata_ograda_e_po-goliama_ot_tazi_na/", "text": "Премиерът Бойко Борисов, цитиран от сайта на руския вестник  \"Известия\".  Преди дни правителствената пресслужба съобщи, че премиерът се е срещнал с представители на руски медии. Заглавието на \"Известия\" е \"България реши проблема с незаконните мигранти\". ", "date": "2018.06.27", "title": "Цитат на деня: Нашата ограда е по-голяма от тази на Орбан, но не вдигаме шум"}
