{"url": "https://www.dnevnik.bg/sport/2019/07/05/3934830_cska-sofiia_postavi_ultimatum_na_bfs_za_tv_pravata/", "text": "Ръководството на \"ЦСКА-София\" е изпратило писмо до БФС с искане да бъде преразгледан договора за телевизионните права за новия сезон в българския футбол,  съобщи \"Труд\" . От клуба виждат конфликт на интереси заради участието на собственика на \"Лудогорец\" Кирил Домусчиев и поставиха ултиматум, че ще сезират УЕФА. В писмото \"ЦСКА-София\" изтъква, че Домусчиев управлява \"Лудогорец\" като участник в Първа лига и купата на страната и е още член на изпълнителния комитет на БФС, собственик на  фирмата \"Футбол про медиа\", която купи телевизионните права от БФС , и  собственик на \"Нова броудкастинг\" , която купи правата за излъчване от \"Футбол про медиа\" с договор до 2021 г. \"Четворният конфликт на интереси води до създаване на монополна позиция на едно лице в сферата на българското футболно първенство. С цел защитаване на интересите си ЦСКА ще предприеме действия по сезиране на компетентни за тази за тази цел Европейски органи и УЕФА\", пише в предоставеното от \"Труд\" писмо. От \"ЦСКА-София\" имат намерение да сключат договор за излъчване с друга телевизия, избрана от тях. Клубът е готов от следващия сезон да поеме задължението да предоставя на договорна основа процент от постъпленията си на БФС и на другите футболни клубове, срещу които ЦСКА участва в мачовете от Първа лига, купата на страната и суперкупата. В момента договорът за тв правата е в края на третата от общо петте си години. Според него за първите два сезона сумата беше 5.5 млн. лева, за настоящия е 6 милиона, а за последните две години ще е по 6.5 млн. лева. От тях 10% са за БФС, а останалото се разпределя между клубовете.  - четете  тук", "date": "2019.07.05", "title": "\"ЦСКА-София\" постави ултиматум на БФС за тв правата заради Домусчиев"}
{"url": "https://www.dnevnik.bg/sviat/2019/07/05/3934597_germanskite_slujbi_postaviha_sputnik_i_rt_do_isliamska/", "text": "Руската дипломация реагира гневно на изреждането на руските медии \"Спутник\" и телевизия RT (бившата Russia Today) сред явленията, възприемани от германските служби като заплаха за страната. В доклада на Федералната служба за защита на конституцията (BfV, германското контраразузнаване), публикуван миналата седмица, на шпионажа, екстремизма и терористичните организации са посветени отделни глави. RT и \"Спутник\" се споменават като инструменти на влияние и шпионаж, използвани от руската държава. \"Маскирани като независими медии\" Москва разпространява пропаганда и дезинформация по различни пътища и социалните мрежи, държавните и частните институции, отделни агенти на влияние и руските държавни медии са важни инструменти в това, продължава текстът. Обобщение на основните моменти в текста  е достъпно онлайн . Руските операции са във втората половина на списъка, започващ с крайнодесния екстремизъм,  \"райсхбюргерите\" , крайнолевия екстремизъм (няколко пъти свързван в текста с конкретни участници в климатичните протести), ислямизма и \"ексремистките усилия на чужденци, създаващи заплаха за стабилността\". Sputnik и RT се споменават само веднъж в следващата част, посветена на шпионажа. С тях завършва следният абзац: \"Руското правителство разширява предлагането на медийни услуги в Германия, за да увеличи влиянието си. Държавни предприятия са маскирани като независими медии, за да скрият факта, че принадлежат на руската държава, и да упражнят влияние върху обществото. Най-важните от тях са интернет каналите RT Deutsch и новинарската агенция Sputnik.\" Този параграф е в контекста на усилията на руските служби, \"отвъд интересите си в шпионажа\", да \"повлияят на общественото мнение в Германия\". Тук са изброени и социални мрежи и \"държавни и частни институти\" заедно с \"влиятелни хора\". Техните дейности \"имат за цел и да отслабят позицията на федералната република, например подкрепата ѝ за продължаване на санкциите на ЕС срещу Русия\", се казва в доклада. Същевременно \"Русия се фокусира върху политиката, бизнеса и индустрията, изследователската дейност и технологията и армията\" като сфери, в които търси информация. Тя \"особено се интересува от възможни преговорни позиции на Германия и Запада и въпроса какъв вид политически или икономически стъпки могат да направят в отговор на руските действия\". Споменати са украинският конфликт и отравянето на разузнавача Сергей Скрипал (за което Западът обвинява Русия) като причини влошаването на отношенията между Москва и ЕС. \"Опорни точки на службите\" Реакцията на руското външно министерство дойде няколко дни по-късно. Според говорителя на институцията Мария Захарова не са предоставени никакви доказателства за тези обвинения. \"Голям раздел в документа е посветен на влиянието на руските средства за масова информация върху германското обществено мнение... \"Спутник\" и Russia Today Deutsch се обвиняват, цитирам, в \"разпространение на пропаганда и дезинформация... Считаме такава политика за неприемлива и нарушаваща основополагащите принципи на свобода на (медиите) и изразяването на мнения.\" Захарова призова \"международните структури\" да обърнат внимание на случая, \"преди всичко представители на (Организацията за сигурност и сътрудничество в Европа) по въпросите на свободата на медиите.\" Тя определи като \"много интересно\" съвпадението между тези позиции и \"мнението на самия Съюз на журналистите в Германия\", който според нея, изглежда, ползва \"опорни точки\" от службите. Захарова има предвид призива на Съюза на журналистите в Германия от януари лицензът на RT Deutsch (германскоезичната версия на канала) да не бъде подновявана, тъй като RT e \"инструмент за пропаганда на Кремъл\". Реакция дойде и от главния редактор на медиите Маргарита Симонян, която каза, че RT винаги е работила като руска медия, финансирана от държавата, и никога не е скривала това, предаде РИА \"Новости\".", "date": "2019.07.05", "title": "Германските служби поставиха Sputnik и RT до \"Ислямска държава\" в доклад и вбесиха Русия"}
{"url": "https://www.dnevnik.bg/razvlechenie/2019/07/05/3934710_vupreki_protestite_na_egipet_3000-godishen_bjust_na/", "text": "Бюст на Тутанкамон на 3000 години, за който Египет твърди, че е бил откраднат, бе продаден на търг за 6 млн. долара, пише Би Би Си. Малко преди наддаването африканската държава призова аукционната къща \"Кристис\" да отмени продажбата на реликвата, която изобразява древния владетел Тутанкамон. Външният министър на страната заяви, че бюстът вероятно е бил откраднат от египетски храм през 70-те години. От \"Кристис\" обаче заявиха, че от Египет не са предявявали опасения за бюста в миналото, макар той да е бил излаган публично. 28-сантиметровата кафява фигура от кварцит идва от частна колекция на древно изкуство и през 2016 г. бе продадена на търг от \"Кристис\" срещу 3 млн. паунда. В изявление \"Кристис\" сподели, че предметът не е и не е бил предмет на разследване, както и че аукционната къща никога не би предложила на търг предмет, за който има каквито и да било законови съмнения. \"Кристис\" също така публикува и хронология на собствеността на реликвата през последните 50 години. Известно е, че бюстът е бил придобит от германския аристократ принц Вилхелм фон Турн между 1973 и 1974 г. Аукционната къща допълни също, че за съществуването на бюста се знае от доста време и той многократно е бил излаган през годините. Бившият министър на антиките на Египет Захи Хавас коментира пред агенция \"Франс прес\", че според тях бюстът е напуснал страната след 1970 г., тъй като по това време е имало кражба и на други артефакти от храма Карнал. През 1983 г. Египет прие закон, който забранява износа на артефакти от страната. Египетският владетел Тутанкамон умира преди повече от 3000 години на възраст 19 години, а останките му са открити през 1922 г..", "date": "2019.07.05", "title": "Въпреки възраженията на Египет 3000-годишен бюст на Тутанкамон бе продаден на търг"}
{"url": "https://www.dnevnik.bg/sviat/2019/07/05/3934711_gurciia_zalovi_djihadistki_kaptagon_za_660_mln/", "text": "Властите в Гърция съобщиха за края на едноседмична операция, в която са открили най-голямата в света еднократна пратка от амфетамина \"Каптагон\" на стойност над 660 милиона долара. Според тях наркотикът идва от Сирия и през Сингапур вероятно е трябвало да стигне до Китай, но само за да получи китайски документи и да се върне към Близкия изток. За пратката бе съобщено на 27 юни, но е била нужна една седмица, за да се извади цялото количество и да се претегли. Крайният резултат е 5.25 тона, или около 33 милиона таблетки. Те са били скрити сред хиляди дървесни плоскости в 3 контейнера, пристигнали на 19 юни в пристанище Пирея от Сирия. Контейнерите е трябвало да бъдат прехвърлени на 23 юни на друг кораб и да бъдат доставени в порт Шеку в провинция Гуандун. Сложният маршрут бил избран от организаторите му, за да се избегне подозрение към товара, ако той беше дошъл в Близкия изток, излизайки от пристанище от същия район. Лукас Данатасис, ръководител на отдела за борба с наркотиците в Атика, съобщи, че са били предупредени от колеги от представителството на американската DEA към посолството на САЩ в Атина. В операцията са били привлечени 20 души от части на бреговата охрана и дирекцията за борба с финансови престъпления (SDOE). \"Това е най-голямото количество от този наркотик, залавяно някога по света. По този начин лишихме организираната престъпност от 587.45 млн. евро приходи\", допълват от SDOE. Данатасис обяснява, че в момента най-големият производител на такива таблетки е Сирия и те са известни като \"дрогата на джихадистите\", защото са били раздавани на бойци от \"Ислямска държава\" като стимулант в сраженията. При определена концентрация амфетамините, въздействащи на централната нервна система, потискат изпитването на емоции и способността да се мисли рационално, като ефектът може да продължи до 4 дни. През 60-те години тези вещества са предписвани за лекуване на нарколепсия и депресия, но през 80-те години медицинската общност започва усилено да съобщава за пристрастяване към тях и те са забранени. Каптагонът обаче остава популярен наркотик на Арабския полуостров и в раздираната от войната Сирия. Стресът от войната засили търсенето, а масовото беззаконие премахна пречките пред производството.", "date": "2019.07.05", "title": "Гърция залови \"джихадистки\" каптагон за $660 млн."}
{"url": "https://www.dnevnik.bg/sviat/2019/07/05/3934707_decata_plashtat_cenata_v_ofanzivata_na_asad_sreshtu/", "text": "Писъците на Халед Бакур се чуват из цялата болница, докато петгодишното момче получава медицинска помощ в контролираната от бунтовниците провинция Идлиб в Северозападна Сирия. Седмици преди това момчето е било тежко ранено от въздушни удари на сирийски правителствени изтребители срещу село Маарет ал Нуман в селски район на Идлиб. То е едно от многото деца, изложени на ударите на военната кампания на сирийския президент Башар ал Асад с подкрепата на съюзническата руска авиация, започнала през април срещу последния голям бастион на опозицията в страната. Оттогава около 535 цивилни, сред които 134 деца, са били убити в бунтовническия анклав в Идлиб и в съседната провинция Хама, сочат данни на Сирийския център за наблюдение на човешките права. Халед е бил в стаята си, когато в средата на юни правителствен изтребител бомбардира селото му. Стената се срутва и той получава сериозни наранявания по ръцете, крака и други части на тялото, разказва неговото семейство. Снимките на двамата брата на Халед, които викат за помощ някой да извади брат им изпод руините, се разпространяваха широко из социалните мрежи. Майка му, седнала до него в болницата в Идлиб, от травмата. \"Не можех да виждам заради гъстия прах\", разказа тя за ДПА по телефона. \"Огледах се и започнаха да викам децата си. Когато Халед не отговори, помислих, че съм го загубила\". Халед оцелява по чудо, след като спасители от доброволческата група \"Бели каски\" съумява да го изрови изпод отломките и да го откара до близката болница. Момчето е спряло да говори след бомбардировката, казват негови роднини. \"Халед бе докаран в болницата в Маарет ал Нуман с фрактури и натъртвания. Той беше в полусъзнание\", каза за ДПА Абделхамид Дабак, лекарят, оказал първа помощ на Халед. \"Момчето беше в шок и цялото покрито с прах и кръв. Имаше късмет да оцелее\", добавя той. Според Мохамед Катуб, старши мениджър в благотворителното \"Сирийско-американско медицинско дружество\", от началото на правителствената офанзива в Идлиб неговите болници в разкъсваната от война страна са приели 2515 ранени, вкл. 724 деца. \"Тези числа се отнасят само за ранените, лекувани в обекти на САМД. Общата бройка може би е по-голяма. Но болниците на САМД приемат мнозинството от ранените, тъй като ние управляваме главните болници в Идлиб, в които се препращат пациенти от други болници\", казва Катуб. Здравната администрация в Идлиб посочва, че убитите от правителствените атаки са 859 цивилни, сред които 360 деца, само в Идлиб. \"Много от регистрираните смъртни случаи на деца казва в интервю по електронната поща Жоел Басул, регионален говорител на организацията \"Спаси децата\". \"Това трябва да бъдат безопасни места, където децата трябва да растат и развиват в безопасност\", добавя тя. Според Басул хиляди деца за били разпръснати поради насилието и сега живеят в пренаселени убежища или несигурни палатки. \"\"Спаси децата\" призовава всички страни в конфликта да спазват международното хуманитарно право. Училища, болници и другата важна гражданска инфраструктура трябва да бъде защитена от нападения\", заявява тя. Насилието в района подлага на риск живота на около три милиона цивилни, казват хуманитарни служители. \"Белезите от този преживян ужас остават запечатани в умовете на децата. Ще им трябва много време, за да ги преодолеят емоционално\", казва лекарят Дабак. /БТА", "date": "2019.07.05", "title": "Децата плащат цената в офанзивата на Асад срещу Идлиб"}
{"url": "https://www.dnevnik.bg/sviat/2019/07/05/3934716_bulgariia_i_severna_makedoniia_planirat_suvmestno/", "text": "Очаква се България и Северна Македония да отбележат съвместно \"на най-високо ниво\" 1005-ата годишнина от смъртта на цар Самуил. Това се казва в съобщение, публикувано от правителствената пресслужба след среща на премиерите на двете страни Бойко Борисов и Зоран Заев. Двамата разговаряха в Познан, където на среща на Берлинския процес (западноевропейски и западнобалкански страни заедно с домакина Полша) България присъства за трети път. За честването не се съобщават подробности, но според съобщението то би трябвало да е през месец октомври. \"В хода на разговорите двамата министър-председатели изразиха мнение, че това ще е доказателство за ефективното изпълнение на поетите от правителствата ангажименти чрез Протокола от 10 юни, подписан по време на първото заседание на Междуправителствената комисия\", пише още пресслужбата. Между София и Скопие  възникнаха разногласия за личността на Гоце Делчев  миналия месец, но представители и на двете държави потвърдиха, че в комисията за исторически въпроси е постигнат консенсус за личности от по-далечното минало - например Средновековието - като  цар Самуил . Отново въпросителните за Гоце Делчев Борисов също така е цитиран с думите, че \"държавите от Западните Балкани трябва да положат максимални усилия и за развитието на добросъседски отношения със своите съседи от Европейския съюз. Несъмнено един от добрите примери за това е подписването на Договора за добросъседство между България и Република Северна Македония, който направи възможно даването на хоризонт за начало на преговори с Република Северна Македония\". Българският премиер казва още, че е дадена \"перспектива на гражданите на Република Северна Македония\" чрез Договора за добросъседство, сключен преди почти две години, и това е създало \"подходящите условия\" за Договора от Преспа, сложил край на 30-годишния спор с Гърция за името. Колегата му от Северна Македония Заев е поканен за отбелязване на втората годишнина от Договора за добросъседство на 1 август и за поклон пред паметника на Гоце Делчев. \"Отново приеми моите чувства на приятелство и признателност към теб и България\", цитира пресслужбата думи на Заев. Борисов същевременно изразява удовлетворение, че \"истината за общата ни история, включително и за Гоце Делчев, започва да се заявява публично от политици на най-високо ниво в Република Северна Македония, като например президента на страната Стево Пендаровски\". Премиерът добавя, че ще разговаря с Пендаровски на срещата на държавните и правителствените ръководители от Процеса за стабилизация в Югоизточна Европа в Сараево идната седмица. Премиерът коментира и спорните теми в комисията. \"На ниво премиери и министри на външните работи си имаме доверие, но сега трябва да работим за доверие между администрациите ни и комисиите, за да има реален резултат. Нужна е нова динамика в работата на комисията, която да доведе до бързи и категорични резултати до края на 2019 г. по теми като Илинденско-Преображенското въстание, Гоце Делчев и др.\". Заев каза, че \"поетите публично спрямо България ангажименти, в т.ч. издаването на разрешение за възстановяване на паметника на полк. Константин Каварналиев край Дойран, са в ход и вече има разрешение за възстановяване на паметника\", продължава съобщението.", "date": "2019.07.05", "title": "България и Северна Македония планират съвместно отбелязване на смъртта на цар Самуил"}
{"url": "https://www.dnevnik.bg/bulgaria/2019/07/05/3934722_nai-visoka_e_srednata_zaplata_v_medicinskiia/", "text": "Средната брутна работна заплата в държавните висши училища в България е 1350 лв. Тя е най-ниска в Минно-геоложкия университет - 894 лв., а най-висока е в Медицинския университет в София - 2228 лева и е в Медицинския университет в София. Това показват данни от анализ на синдиката \"Висше образование и наука\" към КНСБ, цитирани от БТА.  През 2017 и 2018 г. петте държавни висши училища с най-голямо общо повишение на възнагражденията са Националната музикална академия, Университетът за архитектура, строителство и геодезия, Университетът \"Проф. Асен Златаров\" в Бургас, Софийският университет \"Св. Климент Охридски\" и Медицинският университет във Варна. Според анализа в три от държавните висши училища асистентите получават по-високи работни заплати от средните заплати на професорите. В Медицинския университет в София средната работна заплата на асистент е 2982 лв., в Медицинския университет във Варна е 2719 лв., а в Икономическия университет във Варна е 2412 лв. В същото време средната основна заплата на асистент е 800 лв. и в някои висши училища изостава, сравнена с началната работна заплата на учител, която вече е 920 лв. Предимно в медицинските университети в България средните асистентски заплати са по-високи от средните заплати за заемане на академичната длъжност \"професор\" за страната, каза Стефан Аспарухов от Синдиката \"Висше образование и наука\". В УНСС асистентите взимат по-високи заплати от средните доцентски, обясни Аспарухов. Неравенствата се дължат на различията при финансирането на професионалните направления във висшето образование - за основа се взима базовата сума от 693 лв., която се умножава по различни коефициенти. Най-ниските от тях са за икономика, а най-високите - за медицина, национална сигурност и военно дело.  Средната професорска заплата в Медицинския университет във Варна е 6475 лв. и тя се формира, когато професорите и доцентите заемат и ръководна длъжност - ректор, заместник-ректор, декан, и получават допълнителни средства, каза Аспарухов. Той уточни, че в някои висши училища средната месечна заплата на един професор, на ръководна длъжност, може да надвиши 7000 лв. В измененията и допълненията в Закона за висшето образование, които са предложени за обществено обсъждане, има текст за определяне на минимална заплата за преподавателска длъжност в университетите, като това се отнася за най-ниската преподавателска длъжност. Целта е да се коригира това изкривяване, което е заради липсата на отговорност към развитието на младите преподаватели и го има в политиките на голяма част от висшите ни училища, заяви министърът на образованието и науката Красимир Вълчев ", "date": "2019.07.05", "title": "Най-висока е средната заплата в Медицинския университет в София"}
{"url": "https://www.dnevnik.bg/bulgaria/2019/07/05/3934621_klubut_na_priiatelite_bulgari_i_evrei_do_prezidenta_i/", "text": "Ако кметове и общински ръководства смятат, че нямат достатъчно експертен капацитет за оценка по въпроси, свързани със спасяването на българските евреи, нека се обръщат за съвет към Института за исторически изследвания към БАН или към други институции с доказана историческа експертиза.\" Този съвет отправят от Клуба на приятелите българи и евреи (КПБЕ), обединяващ няколко организации, Писмото на КПБЕ, което бе огласено на пресконференция днес, е адресирано освен до председателя на Националното сдружение на общините  , също до председателя на парламента  премиера  , и президента  Поводът е откритата на 3 юли т.г. мемориална плоча край гр. Неделино, напомняща за еврейската трудова група, която е работила в околността в периода 1941 - 1944 г., надписът на която съдържа определенията \"принудителен робски труд\". Припомнено беше и за открития на 11 май м.г. мемориален знак в околността на Брезник /на снимката/, на който е написано   Същевременно България е отбелязана като държавата без нито една жертва на Холокоста в Мемориала \"Яд Вашем\" в Израел, за разлика от надписа край Брезник. В България не е регистриран нито един евреин, погубен чрез \"принудителен робски труд\" или само заради това, че е евреин, еврейските мъже са строили пътища, но са се завърнали живи и здрави у дома, се казва в писмото на клуба. И се напомня, че като трудоваци са работили и българи, и турци, и цигани. \"Да се тълкува трудът на еврейските трудови дружини /каквото е наименованието им в официалните документи по Закона за защита на нацията - ЗНН/ като робски и каторжен, изопачава историческата истина, и по-лошо: омаловажава и пренебрегва подвига на нашия малък и смел народ, който за разлика от други големи и могъщи държави, изигра Хитлер, включително и чрез трудовите дружини\", се казва още в писмото. Според КПБЕ трудовите дружини са изобретени от правителството и цар Борис III като работещо средство да бъдат задържани в страната всички евреи с аргумента, че са необходими като работна ръка за строителството, от която държавата не може да се лиши. Като инициатор за поставянето на паметните плочи с тези надписи от КПБЕ посочват еврейската организация ШАЛОМ. А отправят съвета към местната власт заради това, че официалното съобщение за събитието в Неделино на 3 юли е разпространено съвместно от името на ШАЛОМ и на общината. \"Цели се да се вмени на българския народ и българската държава вина и отговорности, които не са адекватни на реалностите от периода 1941 - 1944 г.\", се казва в писмото до държавните институции. Запитани дали настояват да се махнат мемориалните плочи, организаторите казаха, че целта им е да се даде гласност на проблема с изкривяването на историята чрез манипулативни внушения. А на въпроса защо писмото им не е адресирано и до ШАЛОМ, Елко Хазан от Юдейски патриотичен институт коментира, че многократно са \"се обръщали към тях, но комуникацията била невъзможна\". На пресконференцията бяха показани десетки снимки, писма на евреи трудоваци и държавни документи по организацията на трудовите дружини в периода 1941 - 1944. Трудовите лагери се затваряли от средата на ноември до средата на март и мъжете зимували вкъщи. Работели най-вече по строителство и ремонт на жп линии и пътища, а тежката работа била взривяване на скали и трошенето на камъни и извозването им с вагонетки. Трудови групи от евреи работели на 35 места в страната, каза Естер Георгиева, експерт към клуба. Задължително било да спят в палатките, но не всички спазвали задължението, много от трудоваците си уреждали да отседнат в селските къщи и си плащали на хазаите. Близките им можели да ги посещават по желание. Нормите не винаги се изпълнявали, охраната била дружелюбна, на снимка, показваща охранител, се чете надпис \"За мил спомен на Лео Комфортчето от фелдфебел Маринов от Разград\". Писмата имат печат \"Военна поща\". Обясниха, че нарочно са военизирани, тъй като според тогавашните закони никой военизиран няма право да напуска страната. Авторите на обръщението до държавните институции са ръководителите на четирите организации от КПБЕ: Българо-еврейски научен институт /инж. Георги Мъндев/, Юдейски патриотичен институт /арх. Елко Хазан/, Институт за национална патриотична политика /Ангелина Рашкова/, Боянски клуб за подкрепа на българската държавност и нация \"Проф. Божидар Димитров\" /арх. Миломир Богданов\"/. Те разказаха, че повече от десетилетие извършват задълбочени исторически изследвания съвместно с учени и преподаватели от Историческия факултет на Великотърновския университет и са събрали огромен масив от документи свързани със спасяването на българските евреи. Част от резултатите са включили в излязлата през 2018 г. книга \"Краят увенчава делото\", издателство Фабер, 2018, която беше представена на пресконференцията. Книгата е издадена със съдействието на вицепремиера Валери Симеонов.", "date": "2019.07.05", "title": "Клубът на приятелите българи и евреи: Докога ще се изкривява историческата истина"}
{"url": "https://www.dnevnik.bg/bulgaria/2019/07/05/3934719_chujdenci_zatvoreni_v_ceh_proizvejdali_nelegalni/", "text": "Полицията, прокуратурата и Агенция \"Митници\" разкриха една от най-големите престъпни групи в България, която произвеждала фалшиви марки цигари в нелегалана фабрика близо до пловдивското с. Труд. В района на с. Ръжево Конаре е установен цех, в който се е извършвало обработването и рязането на тютюна. По първоначални данни готовата продукция е на стойност около 2 млн. лева, а щетите, нанесени на държавната хазна възлизат на близо 20 млн. лева месечно, съобщиха от МВР. 12 участници в престъпната група са задържани – 4-ма българи, 7 украински граждани и един молдовец. Групата е действала при изключителна конспиративност, а във фабриката са работели чужденци, които не са излизали от района. Операцията е реализирана под ръководството на Специализираната прокуратура и с участието на служители от ДАНС и Агенция \"Митници\". Участниците в групата общували с българо-руски речник, съобщи говорителят на Специализираната прокуратура Сийка Милева на брифинг в съдебната палата. Машината, с която са работили, е произвеждала по 2000 цигари в минута. Работниците от Молдова и Украйна живеели в хале в самата фабрика и не излизали от помещенията. Разследващите са установили, че те били снабдявани с храна от българин, който е роднина на един от задържаните. Цехът за тютюн бил покрит с бали сено, подредени по специален начин, като между сеното имало процеп, през който да се минава. Имало и спешен, авариен изход, който представлява тръба, в началото на която имало скейтборд и фенери, обясниха разследващите. Прокурор Милева обясни, че 12-те задържани ще бъдат обвинени, а утре се очаква специализираната прокуратура да поиска постоянен арест за тях. Директорът на отдел \"Митнически режим\" в Главна дирекция \"Борба с организираната престъпност\" Калин Литов обясни, че известна практика била не само у нас, но и в чужбина, в подобни фабрики да се наемат работници от други държави, които не говорят езика и не биха могли да обяснят къде се намират, ако бъдат задържани. По думите му, контактите на участнциите в групата били силно ограничени. От момента, в който са влезли в България, те били откарани директно в село Труд и не са напускали фабриката. В сградата е имало помещения, които били оборудвани с фитнес съоръжения и кухня. При претърсванията разследващите са открили постройка в постройката. Сградата била оборудвана с климатици, но от вътрешната страна, за да не се виждат. Освен това вътре са открити и специални филтри, за да не се усеща мирис на тютюн извън помещенията. Специален генератор осигурявал ток, за да не се използва и отчита електроенергия. Марките цигари, открити в незаконната фабрика, били \"Роял\" и \"Мурати\", обясни директорът на Агенция \"Митници\" Георги Костов. Той допълни, че дори опитните служители на агенцията били впечатлени от технологията, която открили. По думите му, марката \"Роял\" не е регистрирана у нас, а се произвежда в Босна и Херцеговина. Другата марка - \"Мурати\", е на девето място по нелегално производство. По думите на Костов тези две марки държат 11 % от контрабандата в страната.", "date": "2019.07.05", "title": "Чужденци, затворени в цех, произвеждали нелегални цигари в село Труд (видео)"}
{"url": "https://www.dnevnik.bg/bulgaria/2019/07/05/3934744_universitetite_zatuvat_v_provincialnost_predupredi/", "text": "Нито едно българско висше училище не е включено в одобрения списък за университетските европейски мрежи. Това изтъкна на среща с ректори министърът на образованието Красимир Вълчев, цитиран от БТА, като подчерта, че това е \"тъжна новина\". Чрез тези европейски университетски мрежи ще се осигуряват възможности за общи дипломи, ще могат да се задържат студенти в България, те ще бъдат и стандарт за качество в тези висши училища, които се включат в тях, каза той. \"Включените в мрежите университети ще бъдат в радарите на международните рейтинги, а тези университети, които не се включат, има голяма вероятност да затънат в провинциалност\", каза министърът. Министър Вълчев каза, че има нормативно основание - за финансиране на програми за консолидация и оптимизация, и ще се насърчи финансово обединението на университети. Ако искате да привличате чужди студенти, трябва да имате повече чуждоезикови програми, препоръча образователният министър на ректорите. Той съобщи, че ще бъде направена платформа за кандидатстване в български университети и от чужбина, която ще е за \"децата от историческите ни диаспори, за да не идват три пъти до България\". В неделните български училища по света има около 30 хил. ученици. За тях се предвижда възможност да кандидатстват с матурата по езика на държавата, в която пребивават, а сертификатът по български език ще се приравни към оценката от матура по български език. Целта е завършилите средно образование в чужбина да не губят година, ако искат да продължат да учат в България.", "date": "2019.07.05", "title": "Университетите затъват в провинциалност, предупреди министър Вълчев"}
{"url": "https://www.dnevnik.bg/sviat/2019/07/05/3934720_kitai_razdelia_stotici_hiliadi_deca_mjusjulmani_ot/", "text": "Китай съзнателно разделя деца мюсюлмани от семействата им в предимно уйгурския регион Синцзян. Така властите опитват да ги отчуждят и от вярата и езика им, изпращайки ги в специални училища. Това твърди  Би Би Си , позовавайки се на ново проучване. Изследването, чрез което британският обществен оператор е събрал данни и \"някои от най-всеобхватните доказателства\", е подкрепено с 60 интервюта с членове на семействата, напуснали страната (в Турция, тъй като затегнатият контрол в уйгурската област не позволява да се събират показания на терен). Информацията следва многобройни съобщения -  включително от ООН  - според които до един милион уйгури (и други мюсюлмани) се намират в \"лагери за превъзпитаване\". Китайската държава разглежда тези центрове като институции за получаване на квалификация и  образование за борба с екстремизма . Според Би Би Си само в едно градче над 400 деца са загубили двама родители заради някаква форма на интерниране - или в лагери, или в затвор. Извършват се формални оценки, за да се прецени дали децата се нуждаят от \"централизирана грижа\". Доказателствата на медията говорят за \"паралелна кампания за системно откъсване на децата от корените им,\" продължава публикацията. Когато се изграждаха и лагерите Поръчаното от медията  изследване  хвърля светлина върху случващото се на децата. Участвалият в него германски изследовател Адриан Ценц, събирайки информация от публични документи, обрисува безпрецедентна експанзия на училищата в Синцзян. Нови кампуси и спални помещения, огромен брой постъпващи ученици, нараснала способност на държавата да се грижи целодневно за деца - това са част от тенденциите, съвпаднали изцяло с периода когато се изграждаха лагерите за задържане. Според данните на Ценц между 2015 и 2018 г. средният дял на увеличението на записванията в предучилищни институции е 8% за цял Китай, 82 на сто в Синцзян и 148% - в районите, където живеят основно уйгури. Само за година през 2017 г. общият брой на деца, записани в децки градини в Синцзян се е увеличил с над милион (смята се, че в Китай те са общо между 11 и 15 млн.). \"Училищата да заемат мястото на родителите\" Построени са нови пансиони за учениците - в един от тях са преместени 2000 деца от съседните райони миналия април. Според правителствената пропаганда тези пансиони ще помогнат да се \"поддържат социалната стабилност и мирът\", като \"училищата заемат мястото на родителите.\" Според Ценц обаче целта е друга - това е \"идеалният контекст за културно препрограмиране на малцинствата\". За Би Би Си високопоставен служител на пропагандния отдел в Синцзян отрича да се е появила нужда държавата да се грижи за голям брой деца, чиито родители са в лагери. \"Ако всички членове са семействата са изпратени на професионално обучение, тогава семейството трябва да има сериозен проблем,\" смее се той. \"Не съм виждал такъв случай,\" цитира го медията. Според Ценц децата са под постоянно наблюдение и в изолация - изследователят се пита дали целта е да се предотвратят опити на част от уйгурите да си приберат децата. Той смята, че събраните от него доказателства говорят за опит на властите в Синцзян да \"изгледат ново поколение, откъснато от корените, релегиозните си вярвания и езика си.\" \"Вярвам, че доказателствата сочат за нещо, което трябва да наречем културен геноцид.\"", "date": "2019.07.05", "title": "Китай разделя стотици хиляди деца мюсюлмани от семействата им, твърди Би Би Си"}
{"url": "https://www.dnevnik.bg/bulgaria/2019/07/05/3934740_velizar_shalamanov_do_10_g_bulgariia_shte_triabva_da/", "text": "Покупката на изтребители е само първата стъпка от много сериозен трансформационен процес по превъоръжаване. Такава теза разви в ефира на Би Ти Ви Велизар Шаламанов, бивш министър на отбраната, който в момента е председател на надзорния съвет на агенцията на НАТО за информация и комуникация. Посочи, че в следващите 10 г. България трябва да се превъоръжи изцяло, за да отговаря на стандартите на НАТО и че това, според него, ще струва над 15 млрд. лв. Обществото трябва да знае цялата цена на тази трансформация, обяви Шаламанов. Според него страната ще има огромна полза от това, ако покаже умение да управлява тези средства. Обясни, че България е загубила почти 20 г. в този процес на модернизация на армията, затова в момента се налага той да има сериозна политическа и експертна поддръжка. Оценката му е, че няма смисъл да се купуват някои нови части на оборудването на армията и в същото време да се поддържат стари машини, защото те изсмукват както финансов, така и човешки ресурс. Тези пари трябва да бъдат похарчени, жалко ще е ако ги похарчим без интеграция и добиване на реални способности на армията, обяви той. Оцени избора на изтребители Ф-16 като логичен избор предвид членството в НАТО, определи самолетите като модерни, с възможности, доказани в практиката.", "date": "2019.07.05", "title": "Велизар Шаламанов: До 10 г. България ще трябва да плати 15 млрд. лв. за превъоръжаване"}
{"url": "https://www.dnevnik.bg/photos/2019/07/05/3934757_snimka_na_denia_protest_sreshtu_izbora_na_koshlukov/", "text": "Под мотото \"КОЙшлуков, вън от БНТ!\" художникът Владимир Руменов организира протест пред сградата на БНТ след  .", "date": "2019.07.05", "title": "Снимка на деня: Протест срещу избора на Кошлуков"}
{"url": "https://www.dnevnik.bg/bulgaria/2019/07/05/3934762_policai_kaniat_ministri_da_rabotiat_prez_noshtta/", "text": "Близо 400 полицаи, пожарникари и надзиратели се събраха на протест пред сградата на Министерския съвет в деня, в който Министерството на вътрешните работи отбелязва 140 г. от създаването му. Протестиращите настояха за достойно заплащане на нощния труд, тъй като  в момента той е оценен на 25 стотинки на час . Председателят на Синдикалната федерация на служителите в МВР (СФСМВР) Валентин Попов обясни, че в много други браншове нощният труд се плаща по 2 до 3 лв. на час, но ставката е уредена с колективен трудов договор. От синдикалната организация припомниха, че министър Младен Маринов, а дори и премиерът Бойко Борисов знаят какво е да полагат нощен труд. Министърът е минал по цялата йерархия в структурата на МВР преди да оглави ведомството. \"Нека другите от Министерския съвет да дойдат да изкарат едно дежурство с нас, дори и без да работят\", обърна се към министрите Попов. \"Пак ли държавните служители ще са най-прецакани и държавата ще е най-лошият работодател?\", обърна се Попов към колегите си. Съорганизатор на протеста е Синдикатът на служителите в затворите в България. Надзиретелите и охранителите в затворите обаче поставиха и други искания и въпроси. Повечето от тях са свързани със заявеното от министъра на правосъдието Данаил Кирилов  отстраняване на Васил Миладинов  – директор на Главната дирекция \"Изпълнение на наказанията\". Освобождаването бе обявено  като \"предстоящо след три часа\" от министър Кирилов, но Миладинов е в болничен и по тази причина уволнението му все още не е факт. От синдикалната оранизация обясниха, че преди дни са изпратили две писма, в които настояват министър Кирилов да даде ясни отговори на няколко въпроса, както и да обясни мотивите, които налагат отстраняването на Миладинов от поста. Сред въпросите е и този дали Кирилов е поемал ангажименти пред някого за тази кадрова промяна, свързана ли е тя с лични интереси към конкретни обществени поръчки и упражняван ли е натиск върху Миладинов сам да напусне или да бъде понижен седмица преди обявяването на уволнението му. След края на протеста представители на синдикалната организация се отправиха към Министерството на правосъдието, за да проведат неформална среща с министъра. Данаил Кирилов слезе пред сградата и разговаря с тях, а след това импровизирано ги покани да се качат и да обсъдят исканията им. Пред журналисти обаче Кирилов каза, че няма да обяснява какви са мотивите за отстраняването на Миладинов, тъй като то все още не е факт. Той обаче подчерта, че не е имало \"извиване на ръце\". Няколко часа по-късно от Министерството на правосъдието съобщиха официално, че на срещата представителите на синдикалната организация са запознали лично министъра и неговия заместник проф. Николай Проданов с исканията си за увеличаване на възнаграждението за нощен труд. \"По време на обсъждането бе достигнато до съгласие конструктивния диалог между Синдикатът на служителите в затворите в България и Министерство на правосъдието да продължи\", добавят от ведомството.", "date": "2019.07.05", "title": "Полицаи канят министри да работят през нощта, надзиратели питат защо уволняват шефа им"}
{"url": "https://www.dnevnik.bg/sport/2019/07/05/3934754_levski_napravi_stupka_kum_bulgarskiia_plan_s_dvama/", "text": "Левски\" направи стъпка към плановете си за изграждане на отбор с български играчи, като взе двама футболисти от \"Септември\". Сините привлякоха младите Асен Чандъров и Здравко Димитров. До момента селекцията на \"Левски\" включи играчи от чужбина -  аржентинския полузащитник Франко Масурек , гръцкия  защитник Янис Каргас , черногорския вратар  Милан Миятович  и австрийския  нападател Дени Алар . Чандъров, който е син на собственика на \"Септември\" Румен Чандъров, е на 20 години и е полузащитник. Той идва под наем за една година с възможност да откупуването му и подписване на контракт за още две. Миналия сезон в 35 мача вкара четири гола и даде пет асистенции. Димитров, който също е на 20 години и играе в средата на терена, идва на \"Георги Аспарухов\" с тригодишен договор. От клуба посочиха, че трансферите са \"част от дългосрочната стратегия на клуба за инвестирането и развитието на млади български таланти\". С промяната на властта в клуба изпълнителният директор  Павел Колев заяви, че целта е \"Левски\" да започне да играе основно с български футболисти . Наскоро треньорът Петър Хубчев посочи, че  използването на млади играчи от школата може да стане само покрай ядро от шест-седем опитни състезатели .", "date": "2019.07.05", "title": "\"Левски\" направи стъпка към \"българския план\" с двама играчи от \"Септември\""}
{"url": "https://www.dnevnik.bg/analizi/2019/07/05/3934126_zashto_borisov_spria_i_georgieva_i_gabriel/", "text": "Драмата с разпределението на висшите постовете в ЕС е на път да приключи - и то по-бързо, отколкото мнозина очакваха. Ако, разбира се, на някои от номинациите не им мине котка път в Европейския парламент. А в него през този мандат има доста черни котки. При договарянето стана ясно, че трима българи са имали съвсем сериозни шансове да получат един от въпросните висши постове. Още преди изборите Кристалина Георгиева беше разглеждана като вероятен кандидат за шеф на ЕК. Този вариант се оказа реалистичен и след тях. А съвсем възможно беше тя да стане \"външен министър\" - Върховен представител на ЕС по външните работи и сигурността. След като Борисов на практика е наложил вето върху тази опция, е било предложено Мария Габриел да \"поеме\" външната политика на Съюза. Борисов обаче спира и неочакваното въздигане на Неделчева, както той нарича Мария Габриел. А в последния епизод на българската евродрама Сергей Станишев за кратко стана официалната номинация на Европейския съвет за шеф на Европарламента, но бързо след това трябваше да се откаже поради липса на подкрепа в групата на социалистите и демократите. Та как изглежда образът на България в европейското огледало? Всички вече отбелязаха, че \"завъртането\" на толкова български имена е успех за страната ни. Успех, който показва, че отчасти негативният образ, свързан с корупция и проблеми в правосъдието, ако не е преодолян, то поне е туширан от позитиви. Какви са те? Най-вече конструктивната позиция на Борисов в рамките на ЕС. Тази конструктивна позиция стана много видима по време на българското европредседателство и доведе до развитие по отношение на интеграцията на Западните Балкани. Но най-важното е, че във вътрешносъюзната политика Борисов не се позиционира до калпазаните от Вишеградската група. Това е ключовият фактор, който обяснява защо България получи толкова много и щедри номинации - тя остана една от малкото източноевропейски страни, които не се разглеждат като остър проблем. Другият фактор е самостоятелната политическа тежест на Кристалина Георгиева, чийто авторитет в Европа е безспорен. Както стана ясно, съвсем реалистично беше Георгиева да получи поста \"външен министър\". По-малки са били шансовете ѝ да стане председател на Еврокомисията. И тук доста изненадващо чухме версията, че Борисов предпочита \"истински комисар\" с бюджет, а не поста \"външен министър\". Ако приемем, че Георгиева би се съгласила да е върховен представител, тогава излиза, че сами сме се отказали от тази възможност. Подобна политическа скромност изглежда странна и доста нетипична за Борисов. Първо, не е вярно, че върховният представител разполага с по-малко ресурси или влияние от останалите комисари. Всъщност е точно обратното. Нещо повече: с Кристалина Георгиева този ресор би придобил допълнителна тежест и ресурс. Второ, вярно е, че върховният представител не определя външната политика на ЕС, а е по-скоро координатор на външните политики на държавите-членки. Но и това е много важна, престижна и отговорна задача, която би вкарала самата България в много по-висока политическа орбита. Обясненията за отказа на Борисов може да се търсят сред следните три. От една страна той може би смята, че български представител не е в състояние да изпълнява смислено тази роля, особено в тежък момент за ЕС като сегашния. Дори административният капацитет на Георгиева не би бил достатъчен, за да гарантира успешно изпълнение на функциите в политически раздробена и конфронтационна среда. От друга страна Борисов сигурно се е боял, че получаването на толкова висок пост моментално ще насочи прожекторите към България. А това, което ще се види, не е изцяло за показване. Освен за финансовата стабилност и магистралите, мнозина сигурно щяха да научат и детайли за медиите, популистите в управлението, корупцията, проблемите в съдебната система и т.н. И не на последно място: Кристалина Георгиева би се превърнала в конкурентен център на власт спрямо Борисов - нещо, от което той едва ли има нужда. В един момент на преговорите на преден план излезе и кандидатурата на Габриел, която има предимството да е жена от Източна Европа, макар и без опита и авторитета на Георгиева. Тук решението на Борисов е ключово. А отказът му от този пост е съчетание от два допълнителни фактора. Първо, шансът за успешен мандат на Габриел е по-нисък от този на Георгиева. Второ, вероятността за негативно насочване на европейското обществено мнение към управлението на Борисов е с нея по-висока: номинирането за Върховен представител на кандидат, който няма сериозна политическа кариера, би породило вдигнати вежди, подигравки и критики (Карл Билд беше един от първите, които влязоха в този модус). Но пък ако човек вярва в качествата на избраниците си, такъв тип аргументи не би трябвало да са решаващи за него. Когато стана ясно, че сред номинациите за останалите четири висши постове няма източноевропейци, лидерът на ПЕС получи шанс да стане преседател на ЕП. Станишев има собствена политическа тежест в Брюксел и Страсбург, а и отговаря институционално на изискванията. Неговото избиране би намалило и остротата на скандала, породил се заради отхвърления принцип на \"водещите кандидати\". Тъй като Тимерманс, кандидатът на социалистите, беше с най-големи шансове за председател на ЕК, най-ощетени от несъобразяването с този принцип бяха именно социалистите. Като компенсация те щяха да получат председателското място за лидера на ПЕС. Липсата на подкрепа в собствената му група се оказа решаваща. Което не е изненадващо след опитите на Корнелия Нинова да подрие неговия авторитет в Европа. Разбира се, тук роля са изиграли и калкулациите на други държави, но \"приятелският\" огън от собствената му партия безспорно е бил от значение. Неговото евентуално назначение щеше да е полезно за БСП. Защото така партията щеше да получи шанс да се върне от национал-популистките си забежки на територията на европейската левица. Уви, този шанс просъществува само около час. България се уплаши. И се оказа неподготвена за възможностите, с които малко неочаквано се сдоби. Точно това послание излъчи Борисов - че към този момент не сме готови за голямата европейска политика и ни е страх от вниманието, с което тя е свързана. Това е може би реалистична оценка, но все пак не е особено ласкателна. Белгия, Холандия, Дания и Полша са държави, за които никой не се чуди дали кандидатите им ще се справят. Ние много говорим срещу \"двете скорости\" и \"двойните стандарти\" в ЕС, но когато се появи възможност, сами се вкарваме в ниската скорост и в по-затлачените води. Тази липса на самочувствие не е случайна - тя идва от това, че всички (и най-вече премиерът) знаят проблемите ни. Но вместо да ги решаваме енергично, предпочитаме да се борим срещу европейския мониторинг върху същите тези проблеми. Опозицията от БСП пък направо получи слаба оценка за собствената си политика. Ако социалистите не се бяха самоизолирали в ЕС, а бяха изградили мостове към сестрински партии, сега с голяма вероятност техен човек щеше да е председател на ЕП. Но те сами го торпилираха, за което сигурно ще получат усмивка от Москва (доколкото ботоксът позволява). Където либерализмът е отживелица, усмивката на властта е нещо много ценно. (Защото по отношение на другите ценности обикновено има дефицит.) Като теглим чертата, нищо драматично не се е случило. Просто още една пропусната възможност", "date": "2019.07.05", "title": "Защо Борисов спря и Георгиева, и Габриел"}
{"url": "https://www.dnevnik.bg/evropa/2019/07/05/3933922_mujete_vse_oshte_preobladavat_v_evropeiskite_institucii/", "text": "Европейският съюз се феминизира, както показва изборът на две жени за председатели на Европейската комисия и Европейската централна банка, но освен тези два влиятелни поста, институциите на общността остават като цяло доминирани от мъжете. За пръв път две жени 28-те решиха да поставят две жени на ключови постове в Съюза: германския министър на отбраната  Урсула фон дер Лайен  за председател на Европейската комисия и французойката  Кристин Лагард  начело на Европейската централна банка (ЕЦБ). Все още предстои номинацията за председателството на Комисията да бъде потвърдена от Европейския парламент. Тези два поста никога не са били  заемани от жени . Други \"високи постове\", които този път бяха дадени на мъже, в миналото вече са били заемани от жени. Французойките Симон Вейл (1979-1982) и Никол Фонтен (1999-2002 г.) вече са били председатели на Европейския парламент. Постът на върховен представител на ЕС за външната политика, създаден през 2009 г., е бил заеман само от жени: британката Катрин Аштън (2009-2014 г.) и италианката Федерика Могерини (2014-2019 г). Единственият пост, който все още не е бил заеман от жена, е постоянното председателство на Европейския съвет. От създаването на позицията през 2009 г. титулярите винаги са били мъже. В Европейския парламент още няма паритет С 40 на сто жени сред депутатите, Европейският парламент никога не е бил толкова феминизиран, но все още е далеч от паритета. В първия европарламент, избран чрез всеобщо пряко гласуване през 1979 г., имаше само 16 на сто жени. Делът им се увеличаваше на всички избори, достигайки 37 на сто през 2014 година. Тази година шест страни изпратиха равномерно разделени депутатски квоти: Австрия, Малта, Латвия, Люксембург, Франция и Словения. Две страни изпратиха повече жени, отколкото мъже - Швеция (55 на сто) и Финландия (54 на сто). Кипър беше единствената страна, която не изпрати нито една жена в ЕП. Групите на Зелените и либералите са най-близо до паритета, съответно с 53 на сто и 47 на сто жени. Евроскептичната десница (32 на сто жени) и християндемократите (34 на сто) са най-далеч от него. Комисията, залог на идните месеци Приключващата работата си Европейска комисия, оглавявана от Жан-Клод Юнкер от Люксембург, включваше 9 жени и 19 мъже (делът на жените беше 32 на сто) - разпределение, идентично с това на предишната, чийто председател беше португалецът Жозе Мануел Барозу. През 2014 г. съставът на комисията на Юнкер стана обект на сблъсък. Тогавашният председател на Европейския парламент, германският социалдемократ Мартин Шулц, предупреди, че тя няма да получи необходимото за встъпване в длъжност мнозинство, ако в нея има по-малко жени, отколкото в комисията на Барозу. Съставът на бъдещата Еврокомисия ще стане известен едва след няколко месеца. Други институции изостават Макар че феминизацията напредва, няколко институции на общността изостават. Управителният съвет на ЕЦБ, който ще бъде под председателството на Лагард, включва само 8 на сто жени (2 от 25). Другият финансов орган на Евросъюза, Европейската сметна палата, не се справя много по-добре, с 21 на сто жени (6 от 28). Европейският съвет, който включва държавните и правителствени ръководители на страните членки, неговия председател и председателя на ЕК, наброяваше преди номинацията на Урсула фон дер Лайен само 17 на сто жени (5 от общо 30). Колкото до европейските съдебни институции, Съдът на Европейския съюз и Общият съд на ЕС включват, съответно, 18 на сто и 23 на сто жени. /БТА", "date": "2019.07.05", "title": "Мъжете все още преобладават в европейските институции"}
{"url": "https://www.dnevnik.bg/analizi/2019/07/05/3934132_sudiite_niamat_armiia_te_imat_samo_slovoto/", "text": "\"Независимостта на съдиите означава защита на правата на гражданите, а не на самите съдии. Трогателно е, че проявявате такъв интерес към моята позиция по въпроса. Съдията може да се бори само въз основа на правото. Съдиите нямат армия. Съдията винаги ще изгуби битката срещу властта. Разделението на властите предполага, че има 3 власти, които трябва да си сътрудничат. Продължавам да твърдя, че съдебната власт е най-слаба и единственото оръжие, с което разполага, е словото. Но трябва да получи подкрепа на обществото. На такава подкрепа се радваха нашите съдилища в последно време и това е абсолютно необходимо, за да се противопоставим на промените, насочени срещу независимостта на съда. Образовайте обществото!\"", "date": "2019.07.05", "title": "Съдиите нямат армия, те имат само словото"}
{"url": "https://www.dnevnik.bg/sport/2019/07/05/3934175_tozi_fantastichen_tozi_neveroiaten_bobi_mihailov_25/", "text": "\"Този фантастичен, този невероятен Боби Михайлов поставя мексиканците за втори път на колене\". Тези думи идват в момент на силно вълнение на 5 юли 1994 г., когато Борислав Михайлов спасява втора дузпа на мексиканския отбор в осминафинала на световното първенство по футбол в САЩ. Българският състав изживява незабравимата си приказка, като постига историческа победа и се класира за четвъртфиналите на турнира. Христо Стоичков открива още в шестата минута след бърза атака, а в 18-ата Гарсия Аспе изравнява от дузпа. При 1:1 завършва мачът и се стига до дузпи. Там Красимир Балъков изпуска първия удар, но след това Бончо Генчев, Даниел Боримиров и Йордан Лечков са точни. Двете спасявания на Михайлов се оказват решаващи и България се класира за четвъртфинала с Германия. Впоследствие националите завършват четвърти.", "date": "2019.07.05", "title": "Този фантастичен, този невероятен Боби Михайлов: 25 години от победата срещу Мексико"}
{"url": "https://www.dnevnik.bg/bulgaria/2019/07/05/3934111_tromavi_skupi_dela_i_korupciia_spirat_grajdani_i_firmi/", "text": "Тромави и бавни процедури, липса на достатъчно средства, корупцията и недостатъчно познаване на начините, по които могат да защитят правата си. Това са основните причини, които най-често спират гражданите и фирмите да заведат дело и да потърсят правата си по законов ред. Това показват резултатите от проучване, в което за 3 седмици са анкетирани 1020 души и 600 фирми. Данните бяха представени от Радостина Ангелова от социологическа агенция \"Глобал Метрикс\", извършила проучването. Бавно и скъпо правосъдие за гражданите За гражданите основните спънки са няколко. На първо място те посочват тромавите процедури (41.1%), липса на достатъчно финансови възможности (35.7%), а третата причина да не потърсят правата си е, че нямат представа какво и как да направят – 30.4%. Едва на следващите места се нареждат причини като недостатъчно доверие в съдебната система като цяло, а 16.1% се опасяват от корупционни практики. За значително по-малко граждани причината да не заведат дело е, че съдът е далеч или няма добър достъп до сградите на съдебната власт. Тромавите процедури са основна причина и за голяма част от фирмите в България да се откажат от това да потърсят правата си в съда. 43.2% от общо 600 предприятия и фирми, участвали в проучването, са посочили това като първа и основна причина. Следваща \"спирчака\" в търсенето на справедливост за бизнеса е прекалено продължителните съдебни процеси, недоверието в съдебната система като цяло и притеснения, че решението няма да бъде взето безпристрастно и обективно. Финансовите причини не са сред основните, които спират представителите на бизнеса в България да заведат дело. Резултатите от проучването показват по-скоро, че предприемачите не желаят да инвестират времето си в дълги съдебни процеси. Около 60% от фирмите, участвали в проучването, казват, че действително са изпадали в ситуация, в която са имали основание да заведат дело в съда, но половината от тях не са го направили. Фирмите са по-добре запознати с правата си и с процедурите За разлика от гражданите представителите на бизнеса определят себе си като малко по-добре запознати с правата си. Въпреки това цялостната оценка е, че и гражданите, и бизнесът не познават достатъчно добре правосъдната система и не са наясно как точно функционира тя. Близо 75 на сто от анкетираните граждани са признали, че изобщо не познават работата на съда (32.9%) или са посочили, че са само частично запознати (41.5%). По-малко от 5 на сто са казали, че са напълно наясно с това как работи съдебната система. Всеки трети гражданин сред анкетираните е признал, че няма никаква представа как да заведе дело, за да защити интересите си. Сравнително висока е оценката на бизнеса и гражданите за адвокатската защита, която са получили. На въпрос кое е най-важното, за да има добър достъп до правосъдие, 70% от гражданите са посочили – да няма корупция в съдебната система. Важно за хората е също така разходите за едно дело да съответстват на средните доходи в страната – 63% от анкетираните са посочили този отговор. На следващо място се нареждат доверието в съдебната система (63%), възможност за безплатна правна помощ (62%) и възможност да получат ясна и разбираема правна информация (61%). За бизнеса най-важно за достъп до правосъдие е доверието в съдебната система (48%). Общественото обсъждане, на което бяха представени данните, бе открито от зам.-министъра на правосъдието Евгени Стоянов. Пред участниците той коментира, че в рамките на проекта ще бъдат анализирани възможностите за достъп до правосъдие по различни критерии и ще бъде създаден модел на достъп до правосъдие в един окръжен съдебен район, който ще послучи като стандарт за прилагане и в останалите. Въвеждат 13 критерия за анализ на достъпа до правосъдие Моделът предвижда въвеждането на 13 критерия, по които да се оценява достъпът до правосъдие. Сред тях са анализ на правна уредба и институционална рамка, физически достъп до съдебната система, финансов достъп до съдебната система, език на производствата и езикови бариери, достъп до правна информация. Освен това ще се анализира качеството на правните услуги, навременност на достъпа до съдебната система, справедливост и възприятие за справедливост, корупционни практики, независимост на съдебната власт. Сред критериите за оценка ще залегнат възможността за алтернативно разрешаване на спорове, осигурен ли е равен достъп за уязвимите социални групи като ще се вземе предвид и икономически и демографски индикатор. 13% са наказателните процеси от всички дела, които се разглеждат в страната, обясни Радостина Агнелова. Тя посочи, че за гражданите няма особено значение как изглежда съдебната карта и дали съдилища и прокуратура ще бъдат окрупнени, или тези институции ще имат представителство във всеки град. По-важно за тях е да имат достъп до правосъдие срещу разумна цена. \"Има сериозен дефицит на институционална статистика. Базите данни трябва да се поддържат и да са за всеки съдебен район. В момента няма единна точка с концентрация на всички видове данни – нито във Висшия съдебен съвет, нито в Националния статистически институт\", коментира Радостина Ангелова. Проектът \"Ефективен достъп до правосъдие\" на Министерство на правосъдието е финансиран от Оперативна програма \"Добро управление\". Общата му стойност 748 708.79 лв. като 636 402.47 лв. от тях са европейско финансиране, а останалите средства – национално съфинансиране. Целта е да се подобри работата на държавната администрация за реализиране на ефективни политики, качествено обслужване за гражданите и бизнеса и създаване на условия за устойчив и икономически растеж и заетост.", "date": "2019.07.05", "title": "Тромави, скъпи дела и корупция спират граждани и фирми да търсят правата си в съда"}
{"url": "https://www.dnevnik.bg/sviat/2019/07/05/3934193_bulgariia_stava_chast_ot_berlinskiia_proces_s_obshto/", "text": "Поканена като подготвяща европредседателството си с фокус върху Балканите през 2017 г. и като току-що приключил домакин през 2018-а, България и тази година е част от процес, в който Западните Балкани и Западна Европа търсят алтернативи на евроинтеграцията. На днешната среща в Познан премиерите на България и Северна Македония, Бойко Борисов и Зоран Заев, ще приемат председателството на срещите на Берлинския процес, на които държавите от Балканите извън ЕС, заедно с Хърватия, Словения и големите страни от Западна Европа,  търсят общи проекти, които могат да подобрят свързаността и сътрудничеството им . Домакинът тази година е Полша. С пресконференцията в 16 ч. българско време Борисов и Заев, заедно с германския канцлер Ангела Меркел и полския премиер Матеуш Моравецки, се очаква да поемат полските функции до 2020 г. Това би означавало, че следващата среща на върха ще се организира както в София, така и в Скопие, отбелязва агенция МИА. Критици на Берлинския процес, изтъкващи, че договорените на него проекти не водят до реални резултати, определят решението за съпредседателство на Северна Македония като утешителна награда заради все още отложеното начало на преговори за членство. Сред тях е и сръбският външен министър Ивица Дачич. Според него в момент, когато някои водещи европейски лидери казват, че не могат да говорят за разширяването на ЕС. \"Ако е така, тогава наистина не разбираме целта на тези срещи,\" каза той пред репортери. В неподходящ момент Това е вторият ден от диалога, след като вчера се включиха външни министри от държавите, които участват. В съобщение на правителствената пресслужба се казва, че на срещата \"държавните и правителствените ръководители на страните ще обсъдят постиженията и предизвикателствата пред страните от региона на Западните Балкани.\" Теми на срещата на върха според правителството в София ще са \"засилване на регионалното сътрудничество с цел постигане на свързаността в секторите на транспорта, енергетиката, търговията, цифровизацията, инвестициите между страните от региона на Западните Балкани и укрепването на добросъседските отношения\". Всички тези обсъждания обаче идват в неподходящ момент, когато Скопие и Тирана останаха без дати за начало на преговрите с ЕС засега, а френският президент Еманюел Макрон отново допусна, че ЕС може би трябва първо да се реформира и едва след това - да се разширява.", "date": "2019.07.05", "title": "България става трайно част от Берлинския процес с общо председателство със Северна Македония"}
{"url": "https://www.dnevnik.bg/sviat/2019/07/05/3933960_naslednikut_na_mogerini_moje_da_e_koshmar_i_za_rusiia/", "text": "С номинацията на бившия испански външен министър Жозеп Борел за върховен представител във външната политика Испания се върна в първите редици на европейската политика. Постът, който преди десет години се заемаше от бившия генерален секретар на НАТО Хавиер Солана, обаче отива при човек, известен с твърде острия език и разследване, лишило го от сума колкото три евродепутатски заплати. Сериозни промени Номинацията му от испанска страна бе сигурна, но не и решението на Съвета. Санчес работеше за две несъвместими задачи - социалдемократ начело на еврокомисията и испанец (от същото семейство) сред петте ключови поста. Така, ако холандецът Франс Тимерманс бе одобрен от европейските лидери, Борел вероятно нямаше да бъде избран, пише \"Ел Паис\". Изглежда, \"съюзът на (френския президент Еманюел) Макрон и (испанския премиер Педро) Санчес се е показал ефикасен, когато дойде времето да бъде отстранен (Манфред) Вебер\", пише \"Ла расон\". От друга страна пробивът за Испания не е значима промяна за социалистите, получили и предишния път същия пост. Санчес обаче настоява, че този път ролята на върховния представител по въпросите на хуманитарните помощи и отношенията с Африка ще е по-силна, а освен това същото политическо семейство ще вземе икономическия и финансов ресор в комисията. Борел внимава как коментира въпроса и е предпазлив в оценката дали ще бъде назначен, отбелязва \"Ел мундо\". \"Ел Паис\" го цитира с думите, че е за него е \"чест\" да бъде номиниран за поста. \"Предложеният на поста не може да се държи, сякаш вече е сложен на него,\" обясни и в интервю за радио \"Кадена СЕР\". Ако обаче бъде одобрен, той ще остави ресор, където още от началото на кабинета на Санчес преди година започнаха сериозни промени. Мадрид се оказа активен не само в Северна Африка, а се опита да се \"върне\" в Латинска Америка, отношенията с която дълго бяха хладни. Всички срещу Борел  Това бе само част от промените, започнати от Санчес - по време на предшественика му Мариано Рахой Испания бе заета предимно със собствените си икономически проблеми. След като болезнените реформи на Рахой очертаха изхода от кризата, Санчес обаче потърси място за страната си на европейската сцена. Не случайно Елисейският дворец бе първото място, което посети в деня след евроизборите - за да търси съюз с Макрон за висшите постове. Това бе и една от причините името на Борел да се появи като евентуален върховен представител още същия ден. Каталунецът Борел бе и сред силните происпански и проевропейски гласове в най-трудните моменти на кризата с Каталуня през 2017 г. Той често бе нападан от партиите на независимостта, а от няколко дни свързани с тях издания - чиито позиции подхванаха и издания като \"Спутник\" - го наричат главен борец срещу сепаратизма в Европа. Това \"при всички положения ще е само маргинален въпрос\", каза той, цитиран от \"Еуропа прес\". Важна за кабинета тема се оказа и Русия, която той в интервю нарече \"враг\", навличайки си гнева на Москва. С повишено внимание го наблюдават и Израел, и арабските държави. При първите причината е, че Борел, иначе прекарал лято в кибуц (и там срещнал бъдещата си съпруга), изразява в последните години силно пропалестински позиции и е наричал премиера Бенямин Нетаняху \"арогантен\" (въпреки че преди е говорил за \"еврейския характер на Израел\"). За вторите проблемът е, че го смятат за недостатъчно критичен към Иран. Последното притеснява и израелските власти - твърдението на ислямската република, че ще изпепели страната им, е определяно от него с думите: \"Нищо ново.\" Американският президент Доналд Тръмп обаче също няма да е доволен. Борел нарича САЩ \"съюзник, който ни обръща гръб\", а за Белия дом казва, че е \"обсебен\" от Иран, който може да оцелее след санкциите, ако Тръмп не бъде преизбран. Борел може да се приеме нееднозначно и на Балканите - дори само заради факта, че е испанец. Мадрид не признава независимостта на Косово и дори постави под въпрос новата стратегия на еврокомисията за Западните Балкани, представена по време на българското европредседателство. Нарушител  И той като други номинирани на високите постове (например Урсула фон дер Лайен, която може да оглави комисията) е обект на разследване. Миналата година му бе наложена глоба от 30 хил. евро заради нерегламентирано търгуване с борсова информация чрез достъп до конфиденциални данни. Нарушението е извършено по време, когато той не е министър, нито заема държавен пост - ноември 2015 г. Борел настоява, че случаят, свързан с продажбата на акции в енергийната компания \"Абенгоа\" (по време, по което е член на управителния ѝ съвет) е свързан само с 8% от акциите, които има в компанията. Признава обаче, че сделката е \"създала впечатлението за нередности\". \"Абенгоа\", компания инвестирала в големи проекти за възобновяема енергия, бе на ръба на фалита през 2015, когато сключи сделка с кредиторите си.", "date": "2019.07.05", "title": "Наследникът на Могерини може да е кошмар и за Русия, и за САЩ"}
{"url": "https://www.dnevnik.bg/sviat/2019/07/05/3933996_smurtonosni_prestrelki_na_ulichni_bandi_podkopavat/", "text": "Укрепваш бандата, си като елиминираш външна заплаха, освен това си възвръщаш престижа\": смъртоносното уреждане на сметки между бандите в \"кварталите\" нарушава пакта за равенство, върху който е изградена шведската социалдемокрация. Еди Павер можеше да плати кървава цена за членството си в такова \"семейство\", където свещените връзки между членовете изискват пълна лоялност. \"Идеята е да се укрепи общността и да се покаже кой е най-силният, най-смелият\", обяснява за АФП бившият 47-годишен пандизчия от хърватски произход, който днес е вън от тази среда. През 2018 г. в Швеция при повече от 300 престрелки загинаха 45 души, а 135 бяха ранени, докато общото количество на умишлени убийства е сред най-ниските в света (1 на 100 000) по данни на полицията. Кървавите престрелки непрекъснато се увеличават и миналата година достигнаха рекордно равнище. Но 2019 г. може да стане поредната черна година: за първото полугодие Стокхолм регистрира толкова убити, колкото за цялата 2018 г. По-голямата част от престъпниците и жертвите са млади мъже под 30 години, безработни, често без диплома за средно образование, които живеят в бедни квартали. \"Ако имаш усещането, че си изолиран, имаш проблеми с шведския език и виждаш тези момчета да продават дрога, да носят златни ланци, да карат лъскави коли, да имат момичета, не е трудно да си намериш мястото\", казва Еди Павер. Както в другите мегаполиси в Европа, Швеция има своите анклави около последните спирки на метрото, по протежение на околовръстните шосета. Други \"квартали\", където обаче върлува насилие, са разположени недалеч от центровете. Сградите като цяло са в добро състояние, училищата са добре обзаведени, улиците са чисти, с цветни лехи. Но социалните проблеми, безработицата, голямата гъстота на населението от чужд произход подхранват изолацията, отпадането от училище и паралелната икономика. \"Част от уреждането на сметки е свързана с  трафик на дрога , с вътрешните конфликти и с парични дългове. Но често е въпрос на чест, например свързано с приятелки. Равнището на престъпленията, оправдаващо репресии, е доста ниско\", анализира Гунар Апелгрен, полицейски комисар в Стокхолм. \"Бандите не търсят институциите при уреждане на конфликти. Обективният мотив за уреждане на сметки не е от значение. Става дума за запазване на авторитета\", обяснява Торнбьорн Форкби, преподавател по социални науки. Столицата и град Малмьо в южната част на страната са най-засегнати, въпреки че насилието настъпва и в средните по големина градове. Внесено от Балканите за нищожни суми, предпочитаното оръжие на бандите е автомат \"Калашников\", който се продава между 2500 и 3500 евро. \"Цената му се вдига в случай на открит конфликт\", подчертава Гунар Апелгрен. Пагубна шведска особеност във войната на бандите е разчистването на сметки да става също с гранати и експлозиви. На 7 юни експлозия разруши фасадите на две жилищни сгради в Линшьопинг, на два часа път от Стокхолм. Като по чудо нямаше тежко ранени. Опити позволиха намаляване на напрежението на местно ниво. Малмьо одобри програмата \"Груп вайълънс интервеншън\" (GVI), която се доказа като успешна в Бостън и Ню Орлиънс. Последиците от нея все още са несигурни. Дясната и крайнодясната опозиция критикуват яростно \"прекалената толерантност\" на премиера социалдемократ Стефан Льовен, на власт от 2014 г. насам, настоявайки особено за премахване на \"отстъпката\" в изтърпяването на наказанието, от която се ползват осъдени младежи под 21 години. \"Това насилие е на път да разяде нашето общество и Швеция, такава каквато трябва да бъде\", заяви депутатът консерватор Йохан Форсел по време на парламентарен дебат за бандите. Вместо единствено репресивни действия, правителството казва, че желае съвместна мобилизация на участниците от гражданското общество и на силите за сигурност. \"Уреждането на сметки и престъпните банди може да се изкоренят само ако се действа срещу основната причина, при условие че има съвместни действия на полицията със социалните служби и училищата\", настоява Стефан Льовен. Еди Павер, който сега работи в център за детоксикация, също смята, че наказателните действия са недостатъчни. \"Не можем да разрешим проблема със затворнически присъди. Наказанията за незаконно притежание на оръжие се увеличиха и това изобщо не помага. Трябва да се започне отрано (...) с училището\"./ БТА", "date": "2019.07.05", "title": "Смъртоносни престрелки на улични банди подкопават социалния модел на Швеция"}
{"url": "https://www.dnevnik.bg/sviat/2019/07/05/3934197_irak_opitva_da_obuzdae_boicite_ot_iran/", "text": "Решението на иракското правителство от тази седмица да постави подкрепяните от Иран милиции под командването на въоръжените сили е политически хазартен ход, предприет от премиер, който се озова в епицентъра на опасното съперничество между Иран и САЩ, двата основни балансьора в Ирак. Изправен пред американския натиск да обуздае милициите, с това решение премиерът Адел Абдел Махди иска да покаже твърдост преди планираната си визита във Вашингтон вероятно през следващите седмици. Малко е вероятно обаче той да е в състояние да обуздае мощните подкрепяни от Иран милиции и рискува, ако не успее в начинанието си, да започне да изглежда като слаб и неефективен лидер. Освен че си изградиха реномето на ефикасна сила срещу групировката \"Ислямска държава\", съставените основно от шиити милиции, известни под общото наименование \"Сили за народна мобилизация\" (СНМ) , представляват и значима политическа сила, разполагаща със свои министри в правителството и с 48 мандата в 329-местния парламент. СНМ \"е сред партиите, които постигнаха победата на Ирак срещу групировката \"Ислямска държава\", в страната. Дойде време статутът им да бъде уреден по законов път (...) или иначе казано, да няма никакво оръжие извън контрола на държавата\", каза Махди на редовната си пресконференция във вторник. Това обаче е трудно за прокарване в страна, която е залята от оръжие и милиции, много от които действат извън контрола на държавата. Командирите на по-големите милиции като \"Асаиб Ахл ал Хак\", \"Бадр\" и \"Бригадите за мир\" приветстваха решението, определяйки го като стъпка в правилната посока. Но командирът на една от милициите заяви, че групировката му си има тайни офиси, които няма да закрие, окачествявайки решението на Махди като \"американска директива\". Той заяви пред \"Асошиейтед прес\", пожелавайки да остане анонимен, че премиерът и американците \"се самозаблуждават\", ако си мислят, че могат да приложат на практика това решение. СНМ се появиха след призив през лятото на 2014 г. на най-висшия шиитски духовник в Ирак, Великия аятолах Али Систани, за записване на доброволци, след като джихадистите от \"Ислямска държава\" прегазиха почти една трета от иракската територия, включително северния град Мосул, втория по големина в Ирак. Иракската армия и силите за сигурност рухнаха под силния натиск на джихадистите. Десетки хиляди се отзоваха на призива на духовника, записвайки се в най-различни милиции, много от които съществуваха още години преди това и дори бяха воювали срещу американските сили в Ирак след инвазията през 2003 година. Действащи с разрешението на иракското правителство, но доминирани от шиитски групировки с тесни връзки с Иран, милициите и защитата на шиитските светини в Ирак. Те излязоха от войната с образа на почти свещени сили, защитаващи шиитското население на Ирак, което представлява мнозинството от народа на тази страна. Това допринесе за утвърждаването на милициите като важен политически и военизиран играч в Ирак след разгрома на ИД въпреки изявленията на САЩ, че те трябва да бъдат разформировани, след като \"Ислямска държава\" е изтласкана от страната. В почти всяка иракска провинция присъстват милиции, въоръжени с танкове и тежко оръжие, и в много от случаите те са пуснали дълбоки корени в управлението на тези територии и си съперничат с държавните институции. Предполага се, че общо наброяват над 140 хил. бойци. Разширяващото се влияние на тези групировки, включително в някои стратегически райони с преобладаващо сунитско население, безпокои не само сунитското малцинство в Ирак, но и някои представители на армията и оглавяваното от шиитите правителство. Всички те се опасяват, че тези милиции ще започнат да доминират в Ирак по същия начин както Революционната гвардия го прави в Иран, а войнствената групировка \"Хизбула\" - в Ливан. \"Целта на иранския режим си остава същата - те (СНМ) да бъдат интегрирани като независимо формирование в структурата на армията, по почина на Корпуса на гвардейците на ислямската революция, за да се превърнат в иракска революционна гвардия\", каза Джо Макарън от Арабския център във Вашингтон, имайки предвид иранската революционна гвардия. \"Има обаче и друго иракско виждане по въпроса, то се среща сред шиитския елит и предвижда милициите да бъдат напълно интегрирани в армията\", допълни той. През март 2018 г. тогавашният премиер Хайдер Абади се опита да овладее подкрепяните от Иран милиции в Ирак, като ги превърне в официална част от въоръжените сили - въз основа на решение на парламента от ноември 2016 г. - но милициите до голяма степен си останаха независими. С указа на Махди, публикуван в понеделник вечерта, се отива обаче на армията. В него им се нарежда да се откажат от имената си като милиции и да закрият своите местни щабове и икономически офиси. Дава им се срок да изпълнят разпореждането до края на месеца и се уточнява, че тези, които не желаят да направят това, могат да се преобразуват в невъоръжени политически партии. Всяка въоръжена фракция, работеща \"открито или прикрито\" срещу новите правила, ще бъде смятана за незаконна. Не беше уточнено обаче как ще бъде приложено нареждането на практика, а самият Махди също не каза нищо за това на пресконференцията си във вторник. Моментът на публикуване на указа беше показателен, на фона на постоянно нарастващото напрежение между САЩ и Иран и поредицата нападения срещу американски интереси в страната, които се добавиха към общите сътресения в региона и породиха опасения, че Ирак може да се превърне в бойно поле. Атаките, включително ракетен обстрел срещу посолството на САЩ и американски военни бази, поставиха иракското ръководство в неудобно положение и това значително го затрудни в деликатното му балансиране между двата си съюзника. Макар и да е очевидно, че с решението си за милициите Махди се опитва да удовлетвори САЩ, е очевидно също, че то е координирано с Иран, изхождайки от факта, че тези групировки нито ще бъдат разформировани, нито ще бъдат напълно интегрирани във въоръжените сили. Критици определиха указа като беззъбо решение, което няма да се претвори в реалност на терена. \"Тези фракции няма да откликнат, особено (защото) са идеологически свързани с Иран и получават заповеди пряко от Техеран\", каза иракският политически анализатор Уатек Хашими. Сафер Ани, сунитски депутат, заяви, че се надява указът да не се окаже само \"лист хартия\", допълвайки, че по-добре би било СНМ да се слеят със силите за сигурност и милициите да бъдат напълно премахнати. Според указа на премиера СНМ докладва на военен командир, който докладва директно на премиера, тоест те няма да бъдат напълно интегрирани нито в министерството на отбраната, нито в това на вътрешните работи. Макарън заяви, че Махди печели време, тъй като е под натиск както от Вашингтон, така и от Техеран. Официалното поставяне на СНМ под командването на иракската армия може да е начин за възпиране на атака от САЩ или други. Американски представители са заявявали, че САЩ ще отвърнат на всяко нападение срещу американски интереси в Ирак. \"Някои във Вашингтон и арабския свят приемат със задоволство иракския указ, но фактически той няма да бъде изпълнен без иранско съгласие\", каза Макарън. \"В действителност той запазва и легитимира иранското влияние в дългосрочен план\", добави той. /БТА", "date": "2019.07.05", "title": "Ирак опитва да обуздае бойците от Иран"}
{"url": "https://www.dnevnik.bg/sport/2019/07/05/3934239_fotogaleriia_pishtnoto_otkrivane_na_tur_dyo_frans_v/", "text": "С красива церемония 106-ата Обиколка на Франция беше официално открита в центъра на Брюксел. 22 отбора и общо 176 колоездачи бяха представени на централния площад Гран Плас. Общо 75 хиляди души излязоха по улиците на Брюксел, за да приветстват състезателите преди най-голямата колоездачна надпревара в света.", "date": "2019.07.05", "title": "Фотогалерия: Пищното откриване на Тур дьо Франс в Брюксел"}
{"url": "https://www.dnevnik.bg/politika/2019/07/05/3934277_v_reshenieto_za_subsidiite_ima_element_na_nakazatelna/", "text": "Има елемент на наказателна операция в решението за намаляване на субсидията за партиите, каза днес пред Би Ти Ви вицепрезидентът Илияна Йотова. Вчера  парламентът прие  на второ четене промени в Закона за държавния бюджет, според които партиите ще получават по 1 лев за всеки действителен глас, получен на последните парламентарни избори, вместо както беше досега, 11 лева. Друг нов момент е, че п артиите вече ще могат да се финансират от фирми . Досега дарения се приемаха само от физически лица, при това сумите трябваше да са до 10 хиляди лева. С промените в Закона за политическите партии се забрани финансиране от дружества, които имат просрочени публични задължения или са регистрирани в офшорни зони. Илияна Йотова посочи, че при такива катаклизми страдат малките партии. \"Големите партии ще се справят. БСП е минала през по-сложни времена\", допълни тя. Визирайки левицата, Йотова посочи още, че често страната, която се чувства жертва, се мобилизира и постига добри резултати. Тя посочи, че има забележки по отношение на кампанията на БСП за европейските избори. Не е изключено президентско вето Вицепрезидентът прогнозира, че тази субсидия няма да се задържи на това ниво дълго време. Илияна Йотова посочи любопитният факт, че почти едни и същи хора през 2009 година са защитавали по-високите субсидии, а сега защитават по-ниските. Според Йотова проблем с финансирането на партиите от фирмите няма да има, ако то се прави достатъчно прозрачно. Вицепрезидентът посочи, че предстои законът да се разгледа от експертите на президентството, като не било изключено в него да се явят противоконституционни текстове и държавният глава да наложи вето. Коментирайки отношенията между президент и премиер, Йотова посочи, че е била скъсана традицията президентството да е придатък на останалите власти. \"Няма стиковане на позиции с БСП. Всъщност имам повече разговори с други политически партии\", каза вицепрезидентът в отговор на въпрос.", "date": "2019.07.05", "title": "В решението за субсидиите има елемент на наказателна акция, смята вицепрезидентът"}
{"url": "https://www.dnevnik.bg/evropa/2019/07/05/3934274_v_polsha_horata_pod_26_g_skoro_moje_da_budat/", "text": "Долната камара на полския парламент одобри вчера законопроект за освобождаване от данък върху доходите на младежите под 26-годишна възраст, предаде \"Франс прес\", цитирана от БТА. Внесен от управляващите консерватори, законопроектът бе подкрепен от 419 депутати в Сейма, четирима гласуваха против и нито един въздържал се. Съгласно текста възнагражденията на хората под 26 години, ако не надвишават 85 500 злоти бруто (20 хил. евро) годишно, няма да бъдат облагани с данък, който в Полша е 18 процента. Мярката, която трябва да бъде одобрена от Сената и подписана от президента, се очаква да влезе в сила от 1 август. Според вносителите на законопроекта тя може да засегне над два милиона души. Това е  едно от обещанията,  направени в началото на годината от партия \"Право и справедливост\" с оглед евроизборите през май и парламентарните избори през есента.", "date": "2019.07.05", "title": "В Полша хората под 26 г. скоро може да бъдат освободени от данък върху доходите"}
{"url": "https://www.dnevnik.bg/kultura/2019/07/05/3933408_moderen_djaz_i_mladi_izpulniteli_na_tazgodishniia_a_to/", "text": "Едни от най-младите световни и български джаз изпълнители ще се качат на една сцена на тазгодишния A to JazZ Festival, а събитието ще бъде бъде заснето и излъчено от френската телевизия MEZZO, чието съдържание е изцяло посветено на класическата музика, джаза, операта и танцовото изкуство. Деветото издание на фестивала започва днес в софийския Южен парк 2 и ще продължи до неделя, като освен концертите, организаторите - Фондация Ей ту зет и Фондация \"Америка за България\" - са подготвили и много дневни забавления. Заедно с младите изпълнители акцентът на A to JazZ 2019 ще бъдат новото звучене и смесването на различни музикални стилове.  ще открие румънското джаз трио JazzyBIT в 18 ч., чиято музика комбинира джаз и рок, смесени с блус, латино и фънк. След тях на сцената ще се качи българската формация Koka Mass Jazz, които с първия си албум Groovy Jam Shoes получиха световно признание и влязоха в класациите на Би Би Си. От 20 ч. програмата ще продължи с проекта на Теодосий Спасов VЯRA, който смесва българска фолклорна музика и джаз. Акцентът на вечерта ще бъде  номинираният за награда \"Грами\" тромпетист, композитор и продуцент Крисчън Скот Атунде Аджуа . Роденият в Ню Орлиънс 36-годишен изпълнител е обявен от американското NPR радио за \"вестител на нова ера в джаза\". На българската публика той ще представи новия си албум Ancestral Recall, който излезе през март тази година.  ще започнат с изпълнението на Биг Бенда към катедра \"Поп и джаз изкуство\" на Националната музикална академия \"Проф. Панчо Владигеров\", ръководен от тромпетиста, композитор и аранжор Михаил Йосифов. Програмата им ще включва както класически произведения за този тип джаз оркестри, така и аранжименти на известни соул и фънк пиеси. От 19 ч. на сцената ще излязат музикантите от Bodurov Trio, които имат издадени пет албума за норвежки и холандски лейбъли. Музиката им е съчетание между съвременен джаз с фолклорни елементи и електронно звучене. След тях поп певицата Прея ще представи дебютния си албум, който носи нейното име. В него екипът ѝ експериментира с няколко музикални стила, като целта е да се постигне различно и ново звучене. Последни за вечерта на фестивалната сцена ще се изявят изпълнителите от фънк групата Ghost-Note, чиито представители са музиканти от съставите на световно известни изпълнители като Принс, Снуп Дог и Ерика Баду. В A to JazZ те ще представят музика, съчетаваща афробийт, хип-хоп, психаделия и световен фолклор.  от джаз фестивала контрабасистът Димитър Карамфилов ще представи дебютния си албум \"Екология\", който излезе миналата година. Той ще покаже музиката си заедно с музикантите Христо Йоцов - барабани и перкусии, Арнау Гарофе - тенор саксофон, Александър Логозаров - китара, Михаил Йосифов - тромпет и Константин Костов - пиано. След тях българо-френският квартет MEY feat. JCat ще изпълни музика от новия си албум Love & Receive. С афро-перуански ритми ще завладеят сцената музикантите от Ritmos Negros преди последния участник за тазгодишното издание на джаз фестивала Джейкъб Колиър. Младият 24-годишен изпълнител е от Лондон и до този момент е носител на две награди \"Грами\" с албума си In My Room. Пред българската публика той ще се изяви с новосформирания си квартет. С него ще представи и последния си албум Djesse, който той в момента представя със световно турне, част от което е и фестивалът в в София. Всяка от трите вечери ще продължава с джем сешъни в столичния бар Cachе от 23 ч.. Освен концертите, организаторите са подготвили дневни забавления, които включват музикална йога, спортна зона и  образователна програма за деца.", "date": "2019.07.05", "title": "Отново е време за летни джаз вечери на открито с новата порция A to JazZ"}
{"url": "https://www.dnevnik.bg/evropa/2019/07/05/3934278_chehiia_e_na_praga_na_politicheska_kriza_zaradi_spor/", "text": "Спор между правителството и президента на Чехия за министерски пост прерасна в политическа криза, след като върховният магистрат в страната заяви, че държавният глава вероятно нарушава конституцията, предадоха ДПА и \"Ройтерс\". Президентът Милош Земан, който въпреки предимно церемониалните си функции трябва да подписва всички министерски назначения, отказва да приеме решението на кабинета да отстрани министъра на културата Антонин Станек и на негово място да застане Михал Шмарда. Но председателят на Конституционния съд Павел Рихетски заяви вчера, че \"бездействието\" на президента е в разрез с конституцията на Чехия. Това е задължение - не право - на президента да одобрява назначения на министри, каза магистратът по чешко радио. И Станек, и Шмарда са представители на Чешката социалдемократическа партия, която е младши партньор в правителствената коалиция с партията АНО на премиера Андрей Бабиш. Социалдемократите заплашват, че ще дадат под съд президента, за да го накарат да действа, но Бабиш е казал, че предпочита преговорите. Казусът се корени в спорното решение на министъра на културата Станек да уволни директора на Националната галерия в Прага. В средата на май Станек предложи да се оттегли от поста, но президентът заяви, че той не трябва да подава оставка, тъй като е разкрил корупция. Вчера Милош Земан потвърди тази своя позиция на среща с премиера Бабиш и лидера на социалдемократите и вътрешен министър Ян Хамачек. \"Убеден съм, че Станек трябва да си отиде. Аз действам в рамките на конституцията, така прави и премиерът\", каза Хамачек след срещата в президентската резиденция в Лани край Прага. Той добави, че \"вече не е оптимист\", че президентът ще подпише документите за министерската смяна. Социалдемократите заплашват също, че ще напуснат коалицията, ако кризата не бъде преодоляна. Самият Бабиш  е на прицела на масови демонстрации  напоследък с искане за неговата оставка заради разследване за злоупотреба с еврофондове. Премиерът е казвал, че може да има парламентарни избори преди редовните, предвидени за 2021 г. Президентът му предлага, ако коалицията се разпадне, той да потърси подкрепа в крайнодясната антиевропейска и анти-НАТО партия \"Свобода и пряка демокрация\", но Бабиш отхвърля този вариант. На 12 юли Земан ще има нова среща с лидерите на двете управляващи партии. Хамачек е заявил, че след това социалдемократите ще решават какви действия да предприемат. /БТА", "date": "2019.07.05", "title": "Чехия е на прага на политическа криза заради спор между правителството и президента"}
{"url": "https://www.dnevnik.bg/evropa/2019/07/05/3934281_veber_atakuva_osta_makron-orban_za_sdelkata_za/", "text": "Германецът Манфред Вебер, неуспелият кандидат за председател на Европейската комисия, разкритикува остро вчера \"оста Макрон-Орбан\", че с лека ръка е пренебрегнала резултатите от европейските избори, предаде \"Франс прес\". Вебер, член на баварската десница, оглавяваше листата на европейските консерватори и ако беше приложена системата за водещите кандидати, трябваше той да стане председател на еврокомисията. Вебер обаче се натъкна на силна съпротива най-вече от страна на френския президент Еманюел Макрон, но и на унгарския премиер Виктор Орбан, с когото  си размениха нападки  по време на предизборната кампания. В крайна сметка  председателския пост се очаква да заеме  сънародничката на Вебер  Урсула фон дер Лайен , ако Европейският парламент  я одобри . \"Мога единствено да кажа на избирателите си: \"Имаше влиятелни сили, които не желаеха да приемат изборните резултати\", каза евродепутатът в интервю, публикувано следобед на сайта на в. \"Билд\". \"Имаше задкулисни разисквания и нощни заседания, на които оста Макрон-Орбан се наложи\", заяви той. \"Много съм разочарован, това е ясно. Като политик знам, че избори се печелят или губят, но че Еманюел Макрон и Виктор Орбан ще пренебрегнат с такава лекота изборните резултати, не очаквах\", призна Вебер. \"Макрон каза: \"Изберете моята Европа, не тази на Орбан\", а изведнъж се оказва, че те работят заедно и вредят на демократична Европа. Сега сме пред куп развалини\", допълни баварският евродепутат. \"Измисленият аргумент, че не съм имал опит в изпълнителната власт, е абсурден: една трета от настоящите европейски правителствени ръководители не са имали предишен опит в изпълнителната власт\", изтъкна той. Да напомним, че \"самият президент Макрон нямаше особен опит\", когато беше избран през май 2017 г., каза Вебер. За Урсула фон дер Лайен, която в сряда беше на първото си посещение в Страсбург, Вебер обясни, че номинирането й е изненадало мнозина в парламента, а първото й представяне е било прието добре. \"Фон дер Лайен е европейка, показва го целият й жизнен път. Тя познава международната политика и е убедена християндемократка и има добри шансове да получи мнозинство, но това е път, осеян с клопки\", прогнозира германският политик. /БТА", "date": "2019.07.05", "title": "Вебер атакува \"оста Макрон-Орбан\" за сделката за висшите постове в ЕС"}
{"url": "https://www.dnevnik.bg/na_put/2019/07/05/3934031_purviiat_kruizen_lainer_-_hibrid_veche_e_na_voda/", "text": "Първият в света круизен кораб, задвижван частично от електроенергия, вече е на вода, съобщи \"Ройтерс\". Норвежкият \"Руал Амундсен\" може да приеме до 500 пасажери на борда и е конструиран да плава при суров климат в полярни води. Кръстеният на големия норвежки полярен изследовател плавателен съд потегли от Тромсьо - норвежки град отвъд Полярния кръг към Аляска, за да стигне Антарктика през октомври. Компанията - оператор Hurtigruten очаква да намали потреблението на традиционно гориво, а оттук - и въглеродните емисии с една пета. Батериите се зареждат докато корабът се движи на традиционно гориво, а със заредени батерии може да се движи в рамките на около час. Круизната компания Hurtigruten, специализирана в плавания в Арктика и Антарктика, очаква инфраструктурата да се подобри, тъй като в момента зареждане може да се извършва само във втория по големина град - Берген. \"Очакваме революция в технологията, батериите да станат по-леки и по-ефективни\", коментира представител на компанията, която вече е поръчала втори плавателен съд с два пъти по-голям капацитет на батериите.", "date": "2019.07.05", "title": "Първият круизен лайнер - хибрид вече е на вода"}
{"url": "https://www.dnevnik.bg/biznes/2019/07/05/3934287_niama_spekulacii_s_cenata_toka_za_biznesa_obiavi/", "text": "Няма спекулации с цената тока за бизнеса, каза днес по \"Нова телевизия\" министърът на енергетиката Теменужка Петкова. Според нея шефът на НЕК Петър Илиев си върши добре работата. През миналата седмица той подаде оставка, но  тя не беше приета . А социацията на работодателските организации  (обединяваща АИКБ, Конфедерацията на работодателите и индустриалците, стопанската камара и търговско-промишлената палата) постоянно сигнализира за проблеми на пазара на ток, предизвикани от непрозрачност при търг на НЕК, от който според тях са били изключени независими купувачи. Затова асоциацията настоява да се направи проверка. От няколко месеца има и случаи на спиране на предприятия заради твърде скъп ток. Петкова препоръча на фирмите да сключват дългосрочни договори за доставката на ток, а не да го купуват от платформата \"ден напред\". Министърът припомни, че от 2016 година в България има борса за търговия с електрическа енергия. \"Тя разполага с три платформи за търговия – \"ден напред\", платформа за търговия в рамките на деня и платформа за двустранна търговия. Това, което се случва като проблем, това се наблюдава в началото на всеки месец, се случва в търговията \"ден напред\", посочи Теменужка Петкова. Министърът допълни, че българският бизнес е изключително важен за правителството и той има възможност да получава намаление от цената на електроенергията още от края на 2015 година. АЕЦ \"Козлодуй\" е сред най-сигурните централи в света АЕЦ \"Козлодуй\" е една от най-сигурните централи в света, тя отговаря на най-високите стандарти, каза Петкова по повод аварийното спиране на един от блоковете й. \"Не бива да се спекулира с тази тема. Аз призовавам експертите и всички, които смятат, че имат компетентност в тази тема, да бъдат предпазливи в това, което казват\", посочи енергийният министър. Тя допълни, че продължителността на живота на АЕЦ \"Козлодуй\" е удължена с още 30 години до 60 години, което било доказателство, че тя отговаря на всички изисквания. На въпрос какво знае по сделката за закупуване на ЧЕЗ от \"Еврохолд\" Теменужка Петкова посочи, че подобен тип сделки се реализират от чешката държава и по реда и условията на чешкото законодателство. \"Нашето правителство и което и да е правителство няма как да влияе и да въздейства върху подобен тип решения. Това са решения, които зависят от Чехия.\" В този смисъл тя определи, като спекулации твърденията, че Цветан Цветанов участва в сделката. \"Българската държава има регулаторни органи, които пък ще решат дали подобен купувач е приемлив за българското законодателства\", каза още Петкова.", "date": "2019.07.05", "title": "Няма спекулации с цената тока за бизнеса, обяви енергийният министър"}
{"url": "https://www.dnevnik.bg/evropa/2019/07/05/3934284_putin_se_nadiava_italiia_da_pomogne_za_normalizirane/", "text": "Руският президент Владимир Путин, който е на посещение в Италия, вчера изрази надежда, че Рим ще се обяви ясно и последователно в подкрепа на възстановяването на пълноценните отношения на Русия с Европейския съюз, и ще помогне за убеждаването на Брюксел, че санкциите срещу Москва са били грешка, предаде \"Ройтерс\". Надяваме се, че Италия ще изказва последователно и ясно тази позиция и ще се бори за това, което нееднократно е било заявявано публично, а именно - пълноформатно връщане към нормалните отношения между Русия и Европа като цяло, каза Путин, цитиран от ТАСС и БТА, на пресконференция след срещата си с италианския премиер Джузепе Конте. Москва разбира, че възможностите за маневриране на Рим са ограничени от различни фактори, но се надява, че Италия би могла да разясни на ЕС щетите, които санкциите на съюза са причинили, отбеляза президентът. Путин каза, че не вижда непреодолими препятствия пред възстановяването на отношенията между Москва и Брюксел в пълен формат и е готов да изпълни своята роля, ако не се създават изкуствени пречки по пътя на Русия. Конте призова да се направи всичко необходимо за запазване на Договора за ликвидиране на ракетите със среден и малък обсег, предаде ТАСС. По думите на премиера на срещата е била обсъдена ситуацията около договора,  който Москва суспендира , след като Вашингтон спря да изпълнява задълженията си по него, отбеляза ТАСС. От гледна точка на италианското правителство \"всеки трябва да направи всичко необходимо, всеки трябва да даде своя принос, за да запазят тези споразумения\", каза той. \"И Русия е важен елемент от този процес, разбира се\", добави Конте на пресконференция след среща с руския лидер. През 2014 г. ЕС наложи икономически санкции на Русия заради анексирането на Крим и подкрепата на Москва за проруски сепаратисти в Източна Украйна. Проруски И двете партии в италианската коалиция, Движение \"Пет звезди\" и партия \"Лига\", за изразявали по-проруски позиции от повечето правителства в ЕС, отбелязва \"Ройтерс\". Преди да дойдат на власт миналата година, те призоваха да се сложи край на санкциите на ЕС. Вицепремиерът и лидер на \"Лига\" Матео Салвини е посещавал Москва няколко пъти и е изразявал възхищението си от Путин. Според италиански медии \"Лига\", която в момента е най-популярната италианска партия, е получавала финансиране от Москва, нещо, което Салвини отрича. Конте заяви, че санкциите са временна мярка и добави, че Италия работи за създаването на условия за подобряване на връзките. Путин посочи, че е задължение на Украйна, не на Русия, да разреши спора им, но Конте внимателно оспори това: \"Когато президентът Путин, моят приятел Владимир, казва, че не всичко зависи от Русия, той е твърде скромен. Истината е, че Русия може да играе голяма роля в преодоляването на конфликта\".", "date": "2019.07.05", "title": "Путин се надява Италия да помогне за нормализиране на отношенията на Русия с ЕС"}
{"url": "https://www.dnevnik.bg/politika/2019/07/05/3934296_rukovodstvoto_na_bsp_se_razgranichi_ot_ocenka_na/", "text": "Изпълнителното бюро на БСП се разграничава от думите на президента на ПЕС Сергей Станишев, че премиерът Бойко Борисов действа като държавник, а не като политик, се казва в съобщение до медиите, получено тази сутрин. В него се казва, че такава оценка е крайно неадекватна. \"България е най-бедната и най-корумпирана страна в ЕС. Заради корупция не ни приемат в Шенген. Потъпкана е парламентарната република, разделението на властите и правовата държава. На дъното сме по свобода на словото. Заявяваме, че позицията на БСП относно политиката на Борисов и ръководеното от него правителство остава непроменена - те са вредни за България и промяната е необходима\", се посочва в съобщението. По-рано през седмицата Борисов  обяви, че номинирането на Станишев  за кандидат за съпредседател на Европейския парламент заедно с Манфред Вебер от Европейската народна партия е чест и гордост за България и депутатите от ГЕРБ ще гласуват за него. Дотам обаче не се стигна, след като Станишев поиска кандидатурата му да бъде оттеглена заради единството на ПЕС. Напрежението между ръководството на БСП и лидера на партията на европейските социалисти стана видимо през април, когато Корнелия Нинова предложи листа за евроизборите, в която не присъстваше името на Станишев. Опитът на тясното ръководство на партията обаче той да бъде отстранен от листата бе неуспешен и той все пак попадна на петото място в нея. Впоследствие  чрез преференции Станишев дори се издигна  до второто място и отново влезе в Европейския парламент. Според социалисти по време на цялата кампания са спирани изявите на Станишев както в големите градове, така и в медии.", "date": "2019.07.05", "title": "Ръководството на БСП се разграничи от оценка на Станишев за Борисов"}
{"url": "https://www.dnevnik.bg/evropa/regioni/2019/07/05/3934294_po_programa_regioni_v_rastej_shte_se_rehabilitira/", "text": "Започва рехабилитацията на над 12 км от път III-109, свързващ път I-1 София - Благоевград с Мелник, съобщи Агенция \"Пътна инфраструктура\". Проектът - лот 25, се съфинансира от Оперативна програма \"Региони в растеж\" 2014-2020 г. чрез Европейския фонд за регионално развитие и националния бюджет. Инвестицията е за над 8.5 млн. лв. Третокласният път е единствената транспортна връзка на Мелник и селата Спатово, Хотово и Лозеница с общинския център гр. Сандански, както и на Мелник, Роженския манастир и природния феномен Мелнишки пирамиди с републикански път I-1 (Е-79). Началото на участъка, който ще бъде основно ремонтиран, е при км 0+528. Това е на около 528 метра от пресичането на третокласния път ІІІ-109 с път І-1 София – Кулата, което съвпада с новоизграденото трасе на автомагистрала \"Струма\" в този участък. Краят е при км 12+815 в град Мелник, след стоманобетонния мост. Проектът предвижда полагане на нова асфалтобетонова настилка и възстановяване на отводняването. Ще бъдат ремонтирани пътните окопи и водостоци. Предвидени са нови бордюри, мантинели, пътни знаци и хоризонтална маркировка. Ще бъдат рехабилитирани три мостови съоръжения. На мястото на стария мост при км 11+397 ще се изгради ново съоръжение с дължина 29.7 м.", "date": "2019.07.05", "title": "По програма \"Региони в растеж\" ще се рехабилитира пътят за Мелник"}
{"url": "https://www.dnevnik.bg/sviat/2019/07/05/3934299_frenskata_katolicheska_curkva_lishi_ot_duhoven_san/", "text": "Френската католическа църква лиши от духовен сан свещеник, замесен в шумен скандал, след като църковен трибунал го призна за виновен в сексуални посегателства над бойскаути, предаде агенция \"Асошиейтед прес\". Според съобщение на съда днес вътрешно разследване е установило, че Бернар Прейна е извършил \"престъпни действия от  сексуален характер срещу непълнолетни лица  под 16 години\". Трибуналът наложи максималното наказание, позволено според църковните правила. Като се позова на многократните посегателства и  големия брой на жертвите , съдът заяви, че Прейна е злоупотребил с властта си като водач на скаути. Прейна, който тепърва ще бъде изправен пред френското правосъдие, е признал, че е злоупотребявал сексуално с бойскаути през 70-те и 80-те години. Жертвите му твърдят, че църковните власти са го прикривали с години. Френският кардинал  Филип Барбарен  бе осъден по-рано тази година, защото не е подал сигнал за Прейна в полицията, припомня АП. / БТА", "date": "2019.07.05", "title": "Френската католическа църква лиши от духовен сан свещеник педофил"}
{"url": "https://www.dnevnik.bg/sport/2019/07/05/3934273_dobre_doshul_u_doma_ili_kak_belgiicite_posreshtat_tur/", "text": "Какво може да развълнува белгийците повече от нормално колоездачно състезание?  Тур дьо Франс в Брюксел . Такъв е случаят през 2019 г., когато най-голямата колоездачна надпревара \"се завърна у дома\", както се изразяват местните. По случай 50 години от първата победа на легендарния Еди Меркс в Тура състезанието започва в Белгия, с което за пореден път се преклонява пред най-великия. Провеждането на 106-ата Обиколка на Франция е белязано и от друг юбилей - 100 години от въвеждането на жълтата фланелка, станала символ не само на Тура, но и на колоезденето. В четвъртък в  Брюксел  се проведе официалното представяне на отборите - събитието, което привлича почти толкова интерес, колкото и състезателните етапи. Съвременните гладиатори на най-тежкия спорт дефилираха пред публиката на централния площад в града Гран Плас. Двучасовата церемония за пореден път доказа, че белгийците дишат с колоезденето. Още от ранните сутрешни часове Брюксел започна да живее с Тура. Ежедневните задачи останаха на заден план, работата на Европейския парламент също, така че беше време за колоездене. Малки и големи, местни и туристи, облечени в жълти фланелки или носейки поне един аксесоар на Тура върху себе си, за да се отбележи началото. В огромната тълпа на Гран Пале има и българска група - трима души, пропътували разстоянието от София до Брюксел специално за да усетят тръпката от най-голямата колоездачна надпревара. Провеждането на първите два етапа в Брюксел и на третия съвсем наблизо дава идеална възможност за това. Общо 22 отбора, всеки с по осем състезатели, излязоха на подиума, за да се запознае публиката със 176-те колоездачи, които в следващите седмици ще опитат да покорят 3340 километра. Всеки белгиец, бил той фламандец или валонец, получи големи овации от публиката. Огромен интерес привлече и трикратният световен шампион Петер Саган. Словакът, който се цели в седма зелена фланелка и изравняване на рекорда на Ерик Цабел, подгря публиката. Последваха отборите на всички претенденти за генералното класиране, които бяха аплодирани бурно, особено от многобройната колумбийска публика, пътуваща навсякъде, за да подкрепя своите любимци. Шампионът от 2018 г. Герант Томас и съотборниците му в \"Инеос\" излязоха последни на подиума. За разлика от някои места във Франция, където британският отбор не е добре приет, в Белгия отношението е съвсем различно - всеки иска да се докосне до отбора, който спечели шест Тура за седем години. Кулминацията на официалното представяне обачe e с последния човек, излязъл на подиума - Еди Меркс. Великият колоездач беше приветстван в дома си, където израства. Петкратният победител е роден в малко градче, но израства в Брюксел. \"Невероятно е да съм тук, когато чуя хората да скандират името ми, стомахът ми се свива и ми е неудобно\", каза на подиума Канибала, който има 286 победи. \"Белгия има специално място в историята на колоезденето и е прекрасно, че Турът започва оттук\". Общо 75 хиляди души излязоха по улиците на Брюксел, което направи откриването на тазгодишния Тур един от най-посетените в последните години. Церемонията подгря публиката и колоездачите. \"Това е последният спокоен момент във всяко едно състезание. Всеки има възможност да се усмихва, да се види с колегите си, но от събота битката на шосето започва\", каза пред \"Дневник\" победителят от 2011 г. и специален гост на Тура Кадел Еванс.", "date": "2019.07.05", "title": "Добре дошъл у дома, или как белгийците посрещат Тур дьо Франс"}
{"url": "https://www.dnevnik.bg/sport/2019/07/05/3934330_sergei_bubka_i_aleksandur_popov_bili_chast_ot_shema_za/", "text": "Бившите световни звезди на спорта Сергей Бубка и Александър Попов са получили подкупи, за да гласуват за това Рио де Жанейро да бъде избран за домакин на летните олимпийски игри през 2016 г. Това е заявил подсъдимият бивш губернатор на Рио де Жанейро Сержио Кабрал по време на показания, съобщава \"Фоля де Сао Пауло\". Той казал пред съдията Марсело Бреташ по време на делото, че са дадени 2 млн. долара на  бившия президент на Международната федерация по лека атлетика (IAAF) Ламин Диак  с цел осигуряване на гласове за кандидатурата на Бразилия. Кабрал твърди, че бившият президент на страната Лула да Силва е бил наясно с действията. По думите му предложението да се плати подкуп на Диак дошло от бившия президент на Бразилския олимпийски комитет Карлос Артур Нузман. Да Силва и Нузман отричат да са участвали в схемата. Бившият губернатор на Рио де Жанейро казва, че при него дошли Нузман и бившият директор на кандидатурата Леонардо Гринер и заявили, че страната има всички възможности да спечели след добрата кампания. Двамата обяснили, че Диак е готов да съдейства за гарантиране на пет-шест гласа срещу 1.5 млн. долара. По-късно били поискани още 500 хил. долара, за да се осигурят общо девет гласа. По време на изборите през 2009 г. съперници на Рио бяха Мадрид, Токио и Чикаго. В първия кръг на гласуването отпадна Чикаго с 18 гласа, а Рио събра 26. Затова и Кабрал посочва, че осигуряването на тези девет гласа е било изключително важно. \"След това беше политика. Политика с малко \"п\" в първия кръг и с главно \"п\" във втората и третата фаза\", казва подсъдимият бивш губернатор. През септември 2017 г. бразилският Estado обяви, че  МОК е получил, но подминал сигнали за корупция по време на гласуването за избор на домакин . Преди близо година олимпийският шампион в овчарския скок от Сеул 1988  Бубка беше оневинен в разследване за корупция . Френският вестник \"Монд\" написа през септември 2017 г., че украинецът е платил 45 хил. долара на 18 юни 2009 г. на New Mills Investments Ltd, свързана с тогавашния касиер на IAAF Валентин Балахничев, който по-късно беше отстранен от атлетиката доживот заради изнудване и корупционни практики. Според твърдението на \"Монд\" плащането е било ден след превода на същата сума от New Mills Investments Ltd към Pamodzi Sports - компания на Папа Масата Диак, който е син на Ламин Диак.", "date": "2019.07.05", "title": "Сергей Бубка и Александър Попов били част от схема за 2 млн. долара покрай Рио 2016"}
{"url": "https://www.dnevnik.bg/bulgaria/2019/07/05/3934372_radev_nastoiava_bulgariia_da_privlicha_poveche/", "text": "Туризмът трябва да бъде сред водещите сфери на сътрудничество между България и Китай, смята президентът Румен Радев. Той е на посещение в Китай, където днес се срещна с главния изпълнителен директор на китайската туристическа корпорация \"Ctrip Corporation\" Джейн Цзе Сун в централата в Шанхай. Сега България се посещава от по около 27 хил. китайски туристи годишно, докато в други страни от Централна и Източна Европа те са стотици хиляди, е отбелязал президентът. По думите на президента българското Министерство на туризма трябва да бъде по-активно и да търси контакт с огромни туристически компании като \"Ctrip Corporation\", която по брой активни потребители е най-голямата световна онлайн платформа за резервации на хотели, билети за пътуване и за туристически атракции. Компанията е предложила безплатно да качи на сайта си най-атрактивната информация за туристическите услуги, които предоставя България. По-рано през деня българският президент изнесе лекция в Шанхайския университет \"Джао Тонг\", се казва в съобщението на прессекретариата на държавния глава. Той е говорил за климатичните промени, сигурността, борбата с бедността и противодействието на тероризма, които изискват всеобщи усилия. Радев е разгледал българския изследователски център във висшето училище, който работи в партньорство с УНСС.", "date": "2019.07.05", "title": "Радев настоява България да привлича повече китайски туристи"}
{"url": "https://www.dnevnik.bg/sviat/2019/07/05/3934327_mirajut_netfliks_mrachno_budeshte_ochakva_video/", "text": "Нелицеприятната истина за световната видеоиндустрия е, че между играчите - стрийминг платформи, собственици на традиционно съдържание и традиционни дистрибутори - се води ирационална конкуренция, която ще бъде разрушителна за пазара.  Цифровите, онлайн и мобилните канали и ресурси завземат основно място в развлекателната индустрия както според количеството време, така и според парите, които потребителите отделят за тях. Това поддържа структурния растеж на пазара на цифрово съдържание независимо дали става дума за текст, видео, музика, интерактивно съдържание или социални мрежи. В сферата на киното и телевизията развитието на нови бизнес модели се опираше на технологиите ОТТ (доставка на видео сигнал до устройството на потребителя по интернет, а не чрез спътник или кабел) и DTC (доставка на съдържание чрез спътник или кабел). Това доведе до значителни промени на пазара, чието олицетворение стана компанията  Netflix  - първата, която започна видео стрийминг по ОТТ канали. За успеха на Netflix, наред с удобството на  видео стрийминга , допринесе и агресивната ценова политика, характерна за пионерите в този сектор. Компанията се появи, когато на пазара на телевизионни услуги се предлагаха скъпи пакети телевизионни канали, струващи около 90 долара месечно. Тя предложи на зрителите услуги за около 10 долара месечно. Цената на видеопродукцията на другите големи технологични компании (например YouTube TV) също е много по-привлекателна от предложенията на традиционните телевизионни канали, а някои конкуренти включват видеосъдържанието в по-големи пакети услуги (например Prime Video, която е част от  Amazon Prime ). Netflix привлича клиенти и с това, че съдържанието й се отличава от предложенията на традиционната телевизия, без да им отстъпва по качество. Бизнесът на компанията и активното създаване на собствена библиотека със съдържание поставят под заплаха съществуването на съвременните дистрибутори, а за останалите собственици на съдържание носят опасност от монополизиране на пазара. Печалбата на Netflix е счетоводен мираж Netflix играе на едро и достига впечатляващи мащаби, без обаче през последните няколко години да е показал оперативна печалба. Това е резултат от преднамерено и ирационални ниските цени, които трябва да допринесат за бързо увеличаване на броя на потребителите и пазарния дял, както и от агресивните инвестиции в създаването на собствено съдържание.  Бизнесът на Netflix  зависи от способността на компанията да привлича нови потребители, да налага ценови ориентири и от общия мащаб на дейността й. По този начин тя успява да компенсира увеличаването на разходите за създаване на собствено съдържание.  Тази стратегия за първи път бе използвана от Amazon в онлайн търговията. Съществената разлика между ранния Amazon и сегашния Netflix обаче е, че онлайн търговецът успя да подкопае бизнеса на конкурентите си със своето ценообразуване благодарение на повишаването на оперативната ефективност и много бързо спря да \"гори пари\". Колкото до Netflix, то рентабилността е счетоводен мираж. Реалната стойност на съдържанието на Netflix е трудно да се определи по счетоводните баланси.  Четири други гиганта на пазара, включително Apple, планират също да пуснат собствени  стрийминг услуги  в течение на идната година. В резултат на Netflix вероятно ще се наложи да харчи за съдържание повече от очакваното, за да реши проблема с изтичането на лицензи и да поддържа растежа на потребителската си база. За тази цел е необходимо компанията да привлече още капитал и да увеличи дълга си. Като алтернатива Netflix може да се насочи към значително увеличаване на средната печалба от потребител, което ще стане своеобразен стрес тест за еластичността на търсенето спрямо цената. Ожесточената конкуренция от стрийминг платформи, които получават субсидии или имат отрицателна оперативна печалба, оказва натиск върху перспективите за растеж и рентабилността на традиционните доставчици на телевизионни услуги. През 2017-2018 година броят на телевизионните абонаменти в САЩ, без да се включват онлайн телевизията и видеото при поискване (Video on Demand - VOD), се е свил с почти 8%. По данни на eMarketer.com над 10 милиона домакинства са се отказали от аналоговата телевизия през 2015-2018 година. Какъв отговор могат да дадат кабелните и спътникови телевизии на конкуренцията? Голяма част от традиционните компании насочват вниманието си към създаване на пакети в сферата на онлайн телевизията, както и към възпроизвеждане на пакети от кабелни канали за мобилно или широколентово разпространение. Тези решения обаче не дават отговор на въпроса как компаниите могат да се справят с намаляването на цените в традиционните канали за разпространение на съдържание или с ниската или дори отрицателна рентабилност на онлайн телевизиите. Техните цени са твърде високи, за да привлекат достатъчно количество абонати и същевременно твърде ниски, за да поддържат текущите нива на разходите за създаване на съдържание. Традиционните дистрибутори са в дори по-сложна ситуация предвид все по-масовия отказ на потребителите. Друго конкурентно решение може да стане създаването на услуги за видеострийминг, които да съперничат на самия Netflix, както и допълнителното ограничаване на разпространението на правата върху съдържанието, за да не се налага те да бъдат споделяни с конкурентите, които по този начин да бъдат \"уморени от глад\".  Важно е да се отбележи, че докато дистрибуторите пострадаха от развитието на стрийминг телевизията, собствениците на съдържание се оказаха двойно печеливши. Те получаваха както и преди високи приходи от дистрибуторите, наред с лицензионни плащания от Netflix и други платформи. Таксите от традиционните разпространители обаче неизбежно ще се свият заради структурните промени на пазара. След тях ще се свият и плащанията от  компании като Netflix  предвид укрепването на позициите им и производството на все по-голям обем собствено съдържание.  Старият свят на традиционната телевизия може да бъде застигнат от бърза смърт, ако на пазара се възцари олигопол заради възхода на стрийминг платформите Първата стъпка в тази посока направи Walt Disney, която се готви да пусне платформа за видео стрийминг, през която да разпространява собствено съдържание. Компанията планира  да изтегли съдържанието си от каналите на конкурентите  - смела стъпка, тъй като новата й платформа ще започне да се конкурира с традиционната разпространителска мрежа. Walt Disney също така изкупи голяма част от съдържанието, което не е свързано с новини и спорт, на бившата Twenty-First Century Fox. По този начин развлекателният гигант увеличи още повече библиотеката си и добави в портфолиото си DTC платформата Hulu. Засега е трудно да се каже дали стратегията на Walt Disney ще проработи, но в най-близка перспектива на компанията предстои сблъсък с намаляване на лицензионните плащания и растеж на новите инвестиции. По този начин старият свят на традиционната телевизия може да бъде застигнат от бърза смърт, ако на пазара се възцари олигопол или монопол заради възхода на стрийминг платформите. Има голяма вероятност таксите за използване на съдържание да се понижат, тъй като традиционните дистрибутори може би няма да успеят да поддържат предишните нива, а стрийминг платформите създават собствени библиотеки със съдържание.  Някои традиционни телевизионни компании осъзнаха високия риск от монополизация, ако Netflix успее да запази бизнес модела си. Нелицеприятната истина за световната видеоиндустрия е, че между играчите - стрийминг платформи, собственици на традиционно съдържание и традиционни дистрибутори - се води нерационална конкуренция, която ще се запази в обозримо бъдеще. В резултат разрушителният процес на необосновано ценообразуване, внезапните промени в пазарното позициониране и поскъпването на съдържанието ще определят световния пазар на телевизионно видео съдържание години напред.  Поради тази причина банка Julius Baer не препоръчва инвестиции в този сектор и предпочита други пазари на \"цифрово съдържание\", на които може да се наблюдава по-положителна конкурентна динамика. Добър пример е глобалната индустрия на видеоигрите, където водещи производители с голяма база собствено съдържание и съвременни бизнес модели използват структурния растеж на пазара на видео гейминг. Наблюдава се и недооценяване на Alphabet предвид базата от съдържание, която й дава YouTube - платформата обединява потребителския видео стрийминг с неговия рекламен потенциал и професионално видео съдържание с абонамент. Друг аргумент в полза на положителните перспективи на Alphabet е неотдавнашното пускане на пазара на Google Stadia, облачна платформа за игри и производител на видео игри. /БТА", "date": "2019.07.05", "title": "Миражът \"Нетфликс\": мрачно бъдеще очаква видеоуслугите"}
{"url": "https://www.dnevnik.bg/gradska_sreda/2019/07/05/3934428_kupalniata_mariia_luiza_shte_se_vuzstanovi_ot/", "text": "Къпалнята \"Мария Луиза\" в Борисовата градина или ще се възстанови от собственика й, или той ще трябва да преговаря с общината да я изкупи обратно, обясни Елен Герджиков, председател на Столичния общински съвет пред \"24 часа\". Според него това диктува пазарната логика, иначе собственикът притежава имот, който му носи само разходи. На въпрос дали има реален шанс Столична община да си върне къпалнята и Летния театър в Борисовата градина Герджиков обясни, че в момента екипът на кмета Фандъкова изготвя нов правен анализ по всички казуси с частната собственост в парка. \"Той трябва да предложи конкретно решение за всеки от случаите\", каза Герджиков. Тези два обекта са от \"едни тъмни времена в управлението на София, когато много други терени в столичните паркове станаха частни по един или друг начин\", посочи той, но не конкретизира имена. В последните години даже имало намерения в къпалнята да се строи хотел, но общината не допуснала това, похвали се той. \"Много е важно да се разбере, че приемането на Подробния устройствен план на Борисовата градина ще гарантира, че в бъдеще на мястото на къпалнята ще има само къпалня\", повтори Герджиков, но не се ангажира със срок кога тя наистина ще заработи за софиянци. Стадион \"Българска армия\" трябва да се обнови, както и колодрумът, но не трябва да надвишават \"сегашните архитектурни обеми\", каза той, като допълни, че е израснал на този стадион в баскетболната му зала. Разкритията на опозицията в Столичния общински съвет, че общината плаща над 11 милиона лева годишно на фирма на Румен Гайтански-Вълка чрез общинската \"Чистота Искър\", Герджиков припомни, че точно ГЕРБ спрял монопола на Вълка в чистенето на София, като го изгонил през 2009 г. от този бизнес. Сегашното източване на общински пари към фирма на Вълка било спряно от кмета Фандъкова, която в края на 2018 г. изпратила данните от проверката на \"Чистота Искър\" в прокуратурата. Като досегашен член на националния предизборен щаб на ГЕРБ Елен Герджиков коментира и кандидатурата на партията му за столичен кмет. \"Аз работя от 12 години с нея (Йорданка Фандъкова) и смятам, че тя е най-добрият кандидат\", убеден е председателят на Столичния общински съвет. Той назова ремонта на ул.\"Граф Игнатиев\" като \"строителна и политическа сага\". Недоволството и критиките на гражданите му харесали, защото имали полезен ефект върху крайния резултат на ремонта на \"тази знакова за София улица\". \"Научихме се да виждаме и да премахваме грешките си в движение\", призна Герджиков в края на мандата.", "date": "2019.07.05", "title": "Елен Герджиков: Къпалнята \"Мария Луиза\" ще се възстанови или ще се изкупи от общината"}
{"url": "https://www.dnevnik.bg/evropa/2019/07/05/3934366_bulgariia_e_osma_v_es_po_otkriti_novi_dela_za/", "text": "България си поделя с Испания осмото място в Европейския съюз по брой открити нови производства за установяване на нарушения през 2018 г., се посочва в годишния доклад за спазването на правото на ЕС на Европейската комисия. Според него срещу България са образувани 27 нови дела. Най-голям брой образувани нови дела има срещу Кипър (37), следван от Люксембург (32), Румъния и Белгия (и двете по 31), Великобритания (30), Полша (29), Чехия (28). Най-малко са образуваните дела срещу Естония (11), Финландия и Хърватия (и двете по 14). Новите производства за нарушение поради закъсняло транспониране на директиви, образувани през 2018 г. срещу България, са по-малко (18), отколкото през 2017 г. (26). През 2016 са били 27, през 2015 – 20, през 2014 – 41. Общо през 2018 г. в ЕС еврокомисията откри 644 нови производства за установяване на нарушение. Това представлява намаление с 10% в сравнение с 2017 г., когато бяха открити 716 производства. Освен това през 2018 г. комисията изпрати 157 мотивирани становища, което е намаление спрямо 2017 г. (275 мотивирани становища). В ЕС най-много са новите процедури в областта вътрешен пазар, промишленост, предприемачество и малки и средни предприятия (101), следвана от мобилност и транспорт (97) и околна среда (73). В класацията на общия брой висящи дела към края на 2018 г. България е на 12-о място с 60 висящи производства. Тук най-голям е броят нарушения, свързани с ненавременно транспониране (35, около двойно повече отколкото през 2014, когато са били 16), следвани от 20 нарушения, свързани с неправилно транспониране и/или неправилно прилагане на директиви, и пет нарушения на регламенти, договори и решения. В тази класация на първо място е Испания с 97 неприключили наказателни процедури. Отново най-добре се представя Естония с 27. Общо за ЕС в края на 2018 г. е имало 1571 открити дела за нарушения, което е увеличение с 0.8% в сравнение с 1559 дела през 2017 г. От тези 1571 дела най-много са в областта околна среда (298), мобилност и транспорт (244) и вътрешен пазар, промишленост, предприемачество и малки и средни предприятия (172).", "date": "2019.07.05", "title": "България е осма в ЕС по открити нови дела за нарушение на еврозаконодателство"}
{"url": "https://www.dnevnik.bg/photos/2019/07/05/3934425_fotogaleriia_deniat_na_nezavisimostta_-_voenen_parad/", "text": "САЩ отпразнуваха Деня на независимостта вчера с фойерверки, паради и тържества - и изненадващо поискан от президента Доналд Тръмп военен парад.", "date": "2019.07.05", "title": "Фотогалерия: Денят на независимостта - военен парад, фойерверки и тържества"}
{"url": "https://www.dnevnik.bg/biznes/2019/07/05/3934424_ministerstvoto_na_turizma_si_vrushta_koncesiite_na/", "text": "Депутатите пренаредиха дневния си ред, за да приемат промени в Закона за концесиите, свързани с морските плажове. Проектът на Министерския съвет предвижда концесионните процедури за плажове да бъдат извадени от обхвата на закона за концесиите и да бъдат върнати обратно в Закона за устройство на черноморското крайбрежие две години и половина след като бяха извадени от него. На първо четене за тях гласуваха 116 народни представители, \"против\" 1, а 30 се въздържаха, съобщи \"Фокус\". С промените министърът на туризма ще може да организира процедурите за определяне на концесионер, да сключва концесионните договори, да провежда процедури за отдаване под наем на морски плажове, да сключва наемните договори и да организира контрола по изпълнение на задълженията по сключените концесионни договори и договорите за наем. Новите текстове, предложени от Министерството на туризма, предвиждат по-бързи и лесни процедури за концесиониране без спазване правилата на директивата за концесиите.  Природозащитници предупредиха , че като въвежда изключението държавата създава предпоставки за нова наказателна процедура от Брюксел. Депутатът от БСП Атанас Костадинов предложи стопанисването на плажовете да се прехвърли на общините, защото \"ако не променим радикално принципа на стопанисване и управление на изключително държавна собственост, България ще изчезне от картата на туризма\". \"С промените в Закона за концесиите се предлага държавата да си влезе здраво в ролята\", е мнението на Павел Шопов от \"Атака\". Той определи плажовете като една от последните мутренски територии, която \"може да бъде изчистена с малко повече държава\".", "date": "2019.07.05", "title": "Министерството на туризма си връща концесиите на морските плажове"}
{"url": "https://www.dnevnik.bg/sport/2019/07/05/3934415_kubrat_pulev_uchastval_v_diskusiia_v_sasht_svurzana_s/", "text": "Боксьорът Кубрат Пулев е участвал в дискусия, озаглавена \"Да защитим правата си\", в университета в Лас Вегас, обявиха от екипа му във \"Фейсбук\". В основата е била поставена темата с жените в журналистиката и ситуациите, в които ги поставя професията, се казва в информацията. Посочва се, че българинът е бил специален гост. Няма информация обаче дали посещението му има връзка със  скандала с целувката по устата на репортера Дженифър Равало  и последвалото  решение на Спортната комисия в Калифорния . В дискусията участвали Каси Сото - журналист от списание \"Лас Вегас ревю\", Миранда Уилсън - журналист от вестник \"Лас Вегас сън\", Мишел Спозито - част от управата на университета, и Джилиан Пинчевски - доктор по криминално право. Пулев трябва да се яви на 22 юли в Лос Анджелис пред Спортната комисия на Калифорния. Наскоро той  обяви, че е изкарал образователния курс за сексуален тормоз и че си е взел поука . Желанието на боксьора и на щаба му е състезателните му права да бъдат възстановени, обявиха от екипа му.", "date": "2019.07.05", "title": "Кубрат Пулев участвал в дискусия в САЩ, свързана с работата на жените журналисти"}
{"url": "https://www.dnevnik.bg/intervju/2019/07/05/3934478_petur_vulchanov_i_kristina_grozeva_za_bashtata_imahme/", "text": "Включеният в официалния конкурс на 54-ото издание на международния кинофестивал в Карлови Вари (28 юни – 6 юли) български игрален филм \"Бащата\" достойно защити авторитета на създателите си Кристина Грозева и Петър Вълчанов. Той предизвика интереса на чешките и международните медии, а също и на престижното издание \"Варайъти\", което го нарече \"филм - терапия, смесваща смях и скръб\".  В центъра на повествованието стои постепенното и нелеко приближаване на двама мъже един към друг. Васил (Иван Савов) е художник и е баща на Павел (Иван Бърнев), който пък е фотограф. Внезапната загуба на Виолета, съпруга на единия и майка на другия, събира двамата в момент, когато шокът от загубата на близкия човек е в своя пик. В същото време по твърдение на близка приятелка на починалата тя не спира да й звъни по телефона  Разплитането на възела от противоречиви контакти между баща и син протича на фона на смешно-тъжни картини от ежедневието. Свежият ироничен поглед на режисьорите и сценаристи към малките човешки \"дефекти\" на участващите в действието внасят усещане за съпричастност към героите. Битовите им проблеми са изпитание, от което всеки се спасява, както може. Специално за \"Дневник\" в Карлови Вари режисьорите Кристина Грозева и Петър Вълчанов споделиха:  Петър Вълчанов (ПВ): Заснехме филма през есента на 2017 година. Това беше сезонът, който трябваше да съответства на историята. Постпродукцията започна в началото на 2018. Дадохме си известно време, за да се отдалечим от материала. През 2018 ни се наложи за известно време да спрем, защото снимахме осемте части на детския сериал за БНТ \"Островът на сините птици\". Това малко ни отвлече от конкретната работа по \"Бащата\".  Кристина Грозева (КГ): Преди фестивала до последно правихме промени по филма.  КГ: От самата идея до написването на първия вариант минаха около четири години. Всъщност основната част от работата бе свързана с участието ни в Biennale College Cinema, формат за подпомагане на нискобюджетни филми към международния кинофестивал във Венеция, където проектът ни бе избран с още 11. В България спечелихме субсидия за нискобюджетен филм, спечелихме и пари за развитие от програмата \"Медия\".  ПВ : Четири седмици. ПВ: Да, майка ми почина и след погребението по съвети на роднини и съседи ние с баща ми посетихме индийски гуру. Беше смешно и абсурдно.  ПВ: Да, това са все реални моменти и те ни инспирираха. Също така баща ми, Вълчан Петров, който е художник, ни разреши да ползваме картините му и това придаде известен колорит. Но за разлика от героя ни той не е имал комунистическо минало, не е правил стенопис в Димитровград. Много от нещата във филма са измислени.  КГ: Когато майката на Петър почина, по лични причини нямахме възможност много да скърбим. Но дойде един момент, когато се оказа, че имаме нужда да се заровим в тази история, защото тя сама напираше да излезе. Имахме нужда да направим този филм.  ПВ : Освен това обичаме да вземаме от натурата. Както е с рисуването впрочем.    ПВ : Да, синът има коса, по-бяла от тази на баща му. КГ: Крайните характери, граничните изживявания са много кинематографични. Харесва ни да ги изследваме.  КГ: Да, има един стар самолет, останал от някога, и той виси някъде, не се знае откога; има и един бюст, на който някой от почитателите на гуруто е закачил венец. Струва ни се, че в България има някакво миксиране на епохите. Нещо там от миналото се саморазпада, а ние му слагаме цветя, връзваме му панделка. Правим се, че всичко ни е ОК.  КГ: Да, показваме живеенето в безвремие. Това специално сме го търсили.  ПВ: Да, комуникацията днес е по-специфична. Ето аз самият съм бил в Карлови Вари преди 19 години и тогава нямах мобилен телефон. Бях първи курс в НАТФИЗ и заедно с Драго Шолев бяхме снимали студентски упражнения на тема \"Шок\". Людмил Стайков ни зарадва и ни каза, че тъй като няма други готови филми, трябва да отидем на фестивала с нашите. Беше през 2001 г. КГ: Колкото повече средствата за комуникация ни улесняват, толкова по-трудна става тя. Колкото по-достъпна е на първо ниво, толкова повече се затруднява близостта между хората. Днес винаги може да си вдигна телефона и да се кажа нещо на някого, и важно, и не толкова важно. Но разликата между двете започва да се размива. Не се усещаме така цялостно, както преди.  КГ: Тези устройства са като малки \"биг брадърчета\", няма как да избягаш от тях, няма къде да се скриеш. КГ Да, малко уплашени герои, но без страх от Бога. КГ: Да, въпреки че ги няма, те са тези, които дърпат конците.  ПВ : За нас беше предизвикателство да имаме два ярки женски образа, които да не присъстват визуално. Майката я виждаме единствено на снимки, а съпругата на Павел само я чуваме. КГ: Това би ни било много скучно. Да работиш само в сериозното или само в комедийното ми се струва някак по-лесно. Ние обичаме да смесваме нещата. Учителите ни Георги Дюлгеров и Людмил Стайков са ни учили така.  ПВ: В живота, понеже нас това ни вълнува, комичното може да подсили трагичния патос или обратното, драматичното може да предизвика комичен ефект.  КГ: Длъжни сме да бъдем оптимисти. Опитваме се да го покажем и във филма. Финалът ни е оптимистичен, ражда се нещо ново, което, надяваме се, би могло да преобрази нещата. Изходът е в надеждата. КГ: Да, по своя си начин. КГ : Ние, когато пишем сценариите си, първо решаваме кои ще са актьорите.  ПВ : Хубаво е да ги имаме, защото така виждаме филма. КГ: Обичаме мислещите, идейните актьори.  ПВ : Искаме да виждаме тяхното отношение, реакцията им към това, което правят, защото тогава има творчески процес. КГ: Иван Савов е прекрасен актьор, който винаги е стоял в главите ни за тази роля. Двамата с Бърнев си подхождат, приличат на баща и син, а имат и интересни взаимоотношения в реалния живот. Стари приятели са, съветват се взаимно.  ПВ: Липсва приемственост между минало, настояще и бъдеще, някак си накриво се вклиняват едно в друго и от това се пораждат противоречия и абсурди, които хората са започнали да считат за нормални.  КГ: На самотек са оставени нещата.  КГ: Някакви устои и ценности се стопяват и разрушават, а все още няма нищо насреща.  ПВ : \"Слава\" има 50 награди, а \"Урок\" - към 40. ПВ : Това са заучени фрази, идващи от хора, които нямат никаква представа как се случват нещата.  КГ : Фестивалите са местата, където се събират почитателите на киноизкуството. На премиерата на филма тук имаше над 1500 души, на втората прожекция – над 300, а предстои и трета. В публиката имаше всякакви хора, които обичат киното.  ПВ : Така е. Жалко, че навънка филмите ни имат повече публика, отколкото у нас.  КГ: Типично за българина е да вика на хубавото лошо и така да обърква ценностите.  ПВ : Фестивалите са прекрасни места, на които можеш да видиш различна публика и качествени филми. ", "date": "2019.07.05", "title": "Петър Вълчанов и Кристина Грозева за \"Бащата\": Имахме нужда да направим този филм"}
{"url": "https://www.dnevnik.bg/analizi/2019/07/05/3934493_danuk_televiziia_spasitelniiat_poias_za_bnt/", "text": "                        44 млн. лв. очаквани дългове до края на годината, цели четири канала, а едва 6% дял от аудиторията и стар генерален директор, осъден за шофиране в нетрезво състояние, БНТ е в нокдаун, техническият нокаут е въпрос на време. Съдията не го свири, защото управляващите все още имат нужда от пропаганден рупор, маскиран като обективна медия. Повечето анализатори акцентират върху фактическия фалит на БНТ, оповестен неотдавна от и.д. генералния директор Емил Кошлков, до неотдавна програмен шеф на БНТ 1, в стил \"ни лук ял – ни лук мирисал\". Непосилните разходи за цифрово излъчване, скъпоструващи права за излъчване на спортни събития и нерентабилни продукции предполагат нова финансова инжекция от правителството като добавка към държавната субсидия за т.г., възлизаща на 65 млн. лв. (БНР разполага с 42 млн. лв.). Този неизбежен сценарий отваря отново дискусията за опитомяването на обществената телевизия от властта. Други се фокусират върху личността на Кошлуков, считан за предизвестен победител в надпреварата за поста на Константин Каменаров: върху странния му възход до върховете на \"Сан Стефано\" 29, средния пръст, който показа като водещ в ефир, вписването на БНТ вече изцяло в линията на правителствената пропаганда. Така се подминава която в интерес на истината Каменаров и Кошлуков получиха в наследство. Пазарният дял на групата на БНТ е шест пъти по-нисък в сравнение с дяловете на групите на \"Нова\" и Би Ти Ви (по данни на \"Нилсен адмосфер\" за май 2019 г.). Нито една новинарска емисия, шоу или филм, излъчвани по БНТ, не се нареждат сред 25-те най-гледани тв програми. В този си вид БНТ не е в състояние да отстоява обществения интерес. Тя няма как да бъде и надеждна платформа за борба с фалшивите новини, въпреки че в нея има острови на качествена журналистика. По дефиниция от обществените медии се очаква да формират просветено обществено мнение, да контролират властта и да бдят за езика, културата и националната идентичност. Обществените медии са европейски феномен от периода след Втората световна война. Те могат да изпълняват функциите си само ако са автономни от държавата. Автономията се реализира с институционални механизми – чрез моделите на финансиране и на публичен надзор над дейността им, но най-важна за осъществяването й е наличието на демократична журналистическа култура. Най-независими са обществените медии, при чието финансиране е Във Великобритания и Швейцария са въведени такси за приемане на радио- и телевизионни програми. Във Великобритания всяко домакинство, което има цветен телевизор, плаща около 173 евро годишно за програмите на BBC. В тях рекламата е забранена. В Швейцария домакинствата заделят по 322 евро за радио и телевизия. През 2018 г. беше свикан референдум за отмяна на таксите, но мнозинството гласува за запазването им. В Германия се плаща месечна вноска в размер на 17,50 евро за всяко жилище с радио или телевизионен апарат или компютър с интернет, независимо дали хората ползват някоя от 20-те телевизионни и 73-те радиопрограми на обществените медии. През 2018 г. те са получили финансиране от гражданите на стойност 7,9 млрд. евро. За сравнение – телевизионната реклама, която е основен източник на приходи на частните телевизии, е едва 4,6 млрд. евро. В Германия вноските се събират педантично. Ако се правиш на разсеян, можеш да завариш колата си с поставена скоба от общинските служби. Медии дори съобщиха за две жени, лежали по месец-два в затвора за системно неплащане на вноската. В Швеция от 1 януари т.г. досегашната такса в полза на обществената телевизия беше заменена с (максимумът е 125 евро годишно). Очаква се по този начин да намалее финансовата тежест върху гражданите. С парите ще бъдат финансирани пет национални тв канала и четири национални радиопрограми. С данъка се реагира на две тенденции – намаляващия брой на хора, притежаващи телевизори, и нарасналия процент на хора, които не плащат таксата. Освен това размерът на данъка и използването му от отделните медии са фиксирани за по-дълъг период от време, за да няма изкушения за промяната му при смяна на правителственото мнозинство. Сходен модел се въвежда и в Дания. В страни като Испания и Унгария обществените медии по подобие на България са силно зависими от държавния бюджет, респ. от политическата линия на мнозинството. В Испания от 2010 г. рекламата в TVE е забранена. В Унгария обществените радио и телевизия са деградирали до пропагандни рупори на режима на Орбан. На изслушването си като кандидат за генерален директор на БНТ в СЕМ Кошлуков разгледа три модела за финансиране на БНТ. Третият е най-накрая да заработи фондът за публичното ѝ финансиране, чрез който гражданите да плащат част от издръжката на телевизията, но когато авторитетът й стане достатъчно добър, за да имат зрителите доверие в прозрачността на разходите. Действително последното нещо, за което българинът би плащал в момента, е за услуга, която не ползва. Месечните такси, които трябва да постъпват във Фонд \"Радио и телевизия\", все още фигурират в медийния закон. Липсата на политическа воля, отдавна са делегитимирали всякакви опити да им бъде вдъхнат живот. Вторият модел за стабилизиране на БНТ– да засили продажбите на рекламно време, вкл. като аутсорсва дейности към рекламни агенции, има горещи почитатели в сферата на рекламната индустрия. Но се посреща на нож от критично мислещи журналисти и НПО. Те виждат в него отворена врата за подчиняване на обществената телевизия на пазара. Сега телевизията дори не запълва рекламната квота, която й позволява законът. Първият модел, предложен от Кошлуков - БНТ да мине изцяло на държавна издръжка, без да излъчва реклами, изглежда най-консервативен. Той сякаш би тикнал изпосталялата обществена телевизия директно в лапите на държавата. Ако обаче бъде модифициран по скандинавски образец, с достатъчно буфери срещу пряката държавна намеса в работата на медията, може да се окаже спасителен пояс за обществената телевизия. Защото ще гарантира финансовата й стабилност за по-дълъг период от време. При това само трябва да бъде усъвършенстван един модел, към който вече преминават водещи обществени медии в Европа. И посоката да бъде към Такива идеи са разглеждани в България преди девет години от работна група с шеф доц. Георги Лозанов, когато първото правителство на ГЕРБ замисляше да прекрои радикално медийния закон. Според тях всяко домакинство трябваше да плаща по 60 лв. годишно за телевизия и радио, независимо дали има телевизор или радио. Идеята беше този своеобразен \"тв данък\" да се събира заедно с местните данъци и такси и средствата бъдат заделяни във фонд, който да подпомага държавата при финансирането на националните телевизия и радио. Подобни решения обаче трябва да бъдат търсени не в полуанонимни работни групи и редки публични дискусии, а чрез широки политически и обществени дебати.", "date": "2019.07.05", "title": "\"Данък телевизия\" – спасителният пояс за БНТ?"}
{"url": "https://www.dnevnik.bg/bulgaria/2019/07/05/3934494_e_noviiat_direktor_na_bnt/", "text": "Емил Кошлуков официално е новият генерален директор на БНТ и ще е начело на държавната телевизия през следващите три години. Решението беше взето още при първото гласуване в Съвета за електронни медии (СЕМ), като необходимите за избора три гласа дойдоха от Бетина Жотева (от президентската квота, посочена от Росен Плевнелиев) , Розита Еленова (от парламентарната квота, БДЦ на Христо Ковачки) и председателя на медийния регулатор София Владимирова (ГЕРБ).  Другият кандидат, който получи номинации във финалното обсъждане, беше Сашо Йовков, подкрепен от Иво Атанасов (БСП) и Ивелина Димитрова (от президентската квотата, посочена от Румен Радев). В края на април  Кошлуков беше посочен от СЕМ да ръководи телевизията до избор на нов директор , след като дотогавашният ръководител Константин Каменаров напусна заради присъда за шофиране след употреба на алкохол. Дотогава - в продължение на година и половина, беше програмен директор на Канал 1 и водещ на обзорното публицистично предаване \"Още от деня\", което се излъчва всеки делничен ден. В едно от изданията показа среден пръст в ефир, което доведе до протест пред сградата на телевизията и искане на оставката му. По-късно се извини за поведението си, а СЕМ наложи глоба от 3 хил. лв. на БНТ. Конкурсът се провежда в условията на безпрецедентна финансова криза в БНТ, отбелязва \"Капитал\". От отчета за състоянието на телевизията, направен в средата на юни по искане на СЕМ, стана ясно, че медията е задлъжняла с 44 млн. лв., а до края на годината сумата може да достигне и 50 млн. лв. В отчет пред СЕМ преди месец Кошлуков като и.д. директор потвърди, че телевизията е практически във фалит, но обясни, че всички решения са вземани от управителния съвет на БНТ и  самият той нямал общо с всичко това . На  състоялото се вчера изслушване в СЕМ  Кошлуков обяви, че ако стане генерален директор, ще спре предаването \"Стани богат\". Аргументира се с изключително високата цена на предаването, въпреки рейтинга му. Той обясни, че би преразгледал и договора със социалогическата агенция \"Алфа Рисърч\" за сондажите, които тя прави в друго от най-популярните предавания на държавната телевизия - \"Референдум\". В концепцията си Емил Кошлуков предлага, цитиран от \"Капитал\", три варианта на модел на финансиране: или БНТ да мине изцяло на държавна издръжка, без да излъчва реклами, или да засили продажбите на рекламно време, в т.ч. чрез аутсорсване на дейността към рекламни агенции, или най-накрая политиците да имат смелостта да задвижат Фонд \"Радио и телевизия\", който от години не може да заработи. Той предвижда гражданите да плащат такса на обществената телевизия, която да е част от издръжката на медията. Емил Кошлуков бе  сред кандидатите да заемат поста  генерален директор на БНТ и на предишния конкурс през 2017 г. След като за него бе избран Каменаров, Кошлуков стана  програмен директор  на обществения канал БНТ 1. Той предизвика скандал като отстрани продуцента на предаването \"Денят започва с култура\" и обясни действията си с \"оптимизация\". Месеци преди това бе препоръчал да се засили \"лайфстайл тематиката\" в рубриката, на което журналистите се противопоставиха с декларация. Временно предаването бе преместено в по-късен час, но после се завърна в обичайното си време.", "date": "2019.07.05", "title": "Без изненади: Емил Кошлуков официално е новият директор на БНТ"}
{"url": "https://www.dnevnik.bg/biznes/2019/07/05/3933375_angelkova_ochakva_s_do_8_spad_na_turistite_na/", "text": "Между 5 и 8 на сто по-малко ще са туристите по Черноморието, отколкото през летния сезон на 2018 г., съобщи в кулоарите на Народното събрание министърът на туризма Николина Ангелкова. Тя потвърди по-ранната прогноза, че средно за страната спадът ще е с между 3 и 6 процента. \"Големи наши преки конкуренти и дестинации като Турция, Тунис и Египет имат изключително сериозна политика по отношение на субсидирането и насочването на туристопотока към тях. \"Надяваме се съответно и се борим да запазим нивата от миналата година. Правим всичко възможно да привлечем интереса и към записванията в последния момент към България\", добави тя. Преди ден \"Евростат\" публикува данни за продължителността на престоя и разходите на туристите в отделните държави на ЕС. Данните са за 2017 г., но са ориентир за това какво да очакват представителите на туристическия бизнес и през тази година. Те сочат, че България е била посетена основно от германци, румънци и поляци. За германците няма данни за колко нощувки средно са останали в страната и колко са платили за това. Вероятната причина за това е, че те обичайно идват тук с предплатени пакети, които включват превоз със самолет и настаняване ол инклузив. Това означава, че на практика нищо не харчат извън предплатените услуги, които обичайно са на доста ниски цени. Данните за румънците показват, че са оставали в България средно за 5.6 нощувки, които са им стрували по 60 евро. Туристите от Румъния идват обичайно не само на лятна ваканция в България, но и за дълги уикенди и на официални празници, когато се събират повече почивни дни. При поляците престоят е бил средно за 8.6 нощувки при цена от 69 евро. За същата 2017 г. делът на българите на ваканция в родината им е 34.3% като настаняването е за средно 3.8 нощувки за по 30 евро. Регулярните данни на Националния статистически институт за българските туристи обичайно сочат, че повечето от нощувките им са в по-ниска категория хотели, а при чужденците е обратното. \"Евростат\" също така поставя България сред страните в ЕС, за които се наблюдава най-голям дял на вътрешния туризъм - брой граждани на страната, които са почивали в нея - 86%. За Румъния той е 94%, за Испания - 91%, за Португалия - 89%, за Гърция - 88% и за Франция - 87%. В графиката долу се вижда за колко нощувки и на каква цена са оставали туристите през 2017 г. в някои страни от ЕС. Към данните е добавена и Турция, която по традиция се смята за конкурент на България в привличането на чуждестранни туристи. Данните са на \"Евростат\".", "date": "2019.07.05", "title": "Ангелкова очаква с до 8% спад на туристите на Черноморието (графика)"}
{"url": "https://www.dnevnik.bg/kultura/2019/07/05/3928373_otkus_ot_vsichko_e_ljubov_na_dulse_mariia_kardozo/", "text": "И ако носят спасение, правят го тъй безразборно и тъй непонятно, че никой не може изобщо да се надява на това. Може би книгите следват неведоми пътища. Като Господ. Аз съм блудният син. Напоследък се питах кого Господ или пратеният от Господа би избрал: дали една проклета душа, която успява да оцени Неговото дело, или една добра душа, която не го постига? Понякога чувствам, че Господ избира мен. Понякога чувствам, че една грешка... Библиотеката свободно съчинение по действителен случай Книгите ме спасиха. За пръв път го казвам на глас. Човек няма как да не се засрами, когато казва, че заради книгите не се е самоубил. Такива думи повече прилягат на девойче с хлабави нерви. И все пак е самата истина. Отдавна, много отдавна книгите ме спасиха. Ако не ти се вярва, недей да вярваш. Вярата опира и до решение. Някои неща не могат да се решават. Да ожаднееш например. Да бъдеш спасен от книги. Случва се, без да си го решил. Ето че пак се отплеснах. Старческата мисъл се върти в кръг. Не е праволинейна мисъл, устремена напред, към бъдещето, както младежката. Старческата мисъл е увъртяна, мисъл, която се усеща близо до края и така го отлага. Не че краят ме плаши. А пътят. Стигането до там. Често съм виждал този страх в очите на други хора. На умиращи хора. Да, на хора, които съм убивал. Ако предпочиташ да го кажа така, ще го кажа, често съм виждал този страх в очите на хората, които съм убивал. Не понечих да скрия, че съм убивал. Не би имало смисъл. Още по-малко пред теб. Казах, умиращите хора, а не хората, които съм убивал, защото страхът, за който ти говоря, не е свързан с този, който те убива, или с това, което те убива. Свързан е с това, че си отиваш. Страхът, че тъкмо стигаш края. Толкова често съм го срещал у другите, че успях да се отърва от него. Няма място за стеснителност помежду ни. Толкова отдавна се познаваме. Не е нужно да извръщаш очи, да оглеждаш, както правиш сега, тези стени, затулени от рафтове с книги. Вярваш ли, че до двайсет и първата си годишнина не бях прочел и една книга? Освен букварите. На двайсет и една години още сричах писаните думи и не знаех какво значат много от тях. Ще речеш, че е невъзможно, като гледаш сега тази библиотека. Тук няма и една книга, която да не съм прочел. Моята библиотека. Преживял съм всеки живот, който съм прочел. Хиляди на брой. Навярно си мислиш, че бълнувам. Представите ми вече са пообъркани, но не по този въпрос. Всеки живот, който съм прочел, е бил не по-малко мой. Няма голяма разлика между преживяното при четене и преживяното в живота. Хиляди човешки съдби ни очакват в безмълвието на книгите. Безмълвието на книгите не е същото като нашето. Ела да седнеш на този стол, че да си по-близо до мен. Уморявам се, ако трябва да говоря високо. Всичко стана толкова далечно. Толкова далечно. Освен книгите, те все така са наблизо. Никога не можем да се отдалечим твърде от себе си, нали? Пак се отплеснах. Спусни пердетата. Очите ми вече не понасят светлината. Прави са. Телата постъпват умно. Подготвят се за това, което ги очаква. Щеше да е безболезнено, да не беше паметта. Все така обичам слънчевите дни заради спомена за тях. Карам да дръпнат пердетата, все едно че очите ми още ги бива. Паметта. По-безразсъдна от дърта мръсница. Паметта, тази мръсница, която не се отказва. Благодаря. Така е по-добре. Това беше любимият ми стол. Преди няколко години искаха да го претапицират. Не позволих. Столът не е похабен. Просто е стар. Правилно е това, че столът ми остаря заедно с мен. Ни един стол не може да свидетелства, без да стане част от онова, чието свидетелство е. Тази библиотека е най-достоверният свидетел на това, което съм. Тук съм се срещал с толкова много хора. Ние, доколкото си спомням, никога не сме се срещали вън от тук. Някои влизаха плахо, както преди се влизаше в църквите. Трудно намираха точно къде да застанат, прави, с прилепени до тялото ръце. Други влизаха уверено и заставаха по средата на този килим. Бяха ония, които ръкомахат широко и се смеят високо. Толкова много хора. Някои сядаха до прозореца, все едно са отишли на гости. Други пък сядаха срещу мен, като на консултация. Имаше такива, които кръстосваха крак връз крак с цигара в ръка. Такива, които гледаха навън, сякаш се намират в затвор. Такива, които се държаха като господари. Толкова много хора. Колко лъскави бяха позлатите по ония шкафове в дъното. Помътняха. Тези книги са не просто свидетели, а мои съучастници. Знаят всичко за мен. А аз толкова малко знам за тях. Макар да са ми известни техни скришни тайни и невинни грешки. Макар да познавам стремежа им и да потвърждавам провала им. Зная малко за тях. Книгите ни познават, но не им е в природата да се разкриват напълно. Тайнствеността на тези малки богове. Няма лошо, ако се разсмееш. Не ме е грижа, че звуча патетично. Вече не ме е грижа, искам да кажа. Никой не познава Бог, ала вярваме, че Бог познава отвътре всеки човек. Щом успяваме да повярваме на една дума – Бог, – трябва да можем да вярваме на всички думи. Кога последно беше тук? Вече обърквам времето. Времето губи значение, колкото по-оскъдно става. Колкото по-оскъдно, толкова по-малоценно. Сигурно е единственото нещо, което се обезценява, колкото повече не достига. Знам, бях ти обещал да не ти възлагам вече поръчки. Не мисли, че съм те излъгал. Бях убеден, че няма да се наложи да убиваш пак по мое нареждане. Всъщност обаче не е така. Подготвил съм всичко. Не ми беше лесно да напиша писмото, пъхнато в оня плик. Очите ми вече недовиждат, а ръцете ми треперят. Знаеш ли, че до петнайсетгодишна възраст не знаех, че писмеността съществува? Ето ти нещо още по-трудно за вярване. Ако някой ми беше разказал подобно нещо, нямаше да повярвам. И ако го бях прочел в някоя книга, щях тутакси да се закълна, че е лъжа. Но и това е истина. Една от онези истини, които са толкова абсурдни, че не може да се мъдрят в книга. От почти всеки живот би излязла калпава книга поради абсурдните истини, от които е съставен. На петнайсет години вече бях проклет. Не си спомням някога да съм бил различен. Не бях се отдалечавал от Бещейрош повече, отколкото краката могат да изминат за час-два. Бях виждал само малки селища, такива като Бещейрош или най-много като Пенедош. Знаех за града, но никога не бях ходил там. Знаех и за морето, което започвало след града. До петнайсетгодишна възраст единствените книги, които бях виждал, бяха богослужебни. Не виждал, ами зървал, когато ходех на литургия, заставах до входа на параклиса, а книгите се намираха далеч, в ръцете на отчето. Бяха украса на олтара, като много други. Литургията, дори в Бещейрош, се състоеше от украси. Толкова далечни, колкото и латинския. А и човек не забелязва онова, което вижда да се прави открай време. Дори да е нещо толкова чудно, както отчето да разгръща тестета листове и да казва неща на непонятен език, докато ги гледа. Отчето също така се преструваше, че нафората и виното са тялото и кръвта Христови, и никой не се питаше защо го прави. Всичко се вършеше винаги по един и същ начин, и винаги е било така. Естествено беше никой от жестовете на отчето да не подбужда у мен опит да ги разбера. Нито у мен, нито у някой от Бещейрош, смятам аз. Съмнявам се, че Бещейрош още съществува. Трябва да са останали само руини. Беше едно забутано място, там далеч, във вътрешността. В планината, където зиме наставаше мраз, а лете зной. Един параклис без гробище и една бакалия, която нямаше много какво да продава. Водеше се простичък живот, който само болестта понякога усложняваше. Ако времето не я излекуваше, правехме си домашни церове и се молехме болестта да не е смъртоносна. Когато беше, телата се погребваха в Пенедош. Ако някой в Бещейрош е знаел какво е писмеността или книгите, то никога не ми го е казвал. Бещейрош беше толкова далеч, че дори мъртъвците не оставаха там. В такова място съществуват само онези думи, които не излизат от устата. А те почти всички са излишни. Ето ти тук оръжието и ръкавиците. Оръжието е мое. Ще прилича на самоубийство. В известен смисъл си е. Писмото, което написах, ще убеди всички в това. Чиста работа. Вкъщи няма никой друг. Достатъчно е на излизане да затвориш вратата и всичко ще приключи. Разбира се, бих могъл да го сторя аз, но предпочитам да го направиш ти. Не мога да ти обясня защо. Стреляй, когато поискаш. Аз съм готов.", "date": "2019.07.05", "title": "Откъс от \"Всичко това е любов\" на Дулсе Мария Кардозо"}
{"url": "https://www.dnevnik.bg/biznes/2019/07/05/3934530_poshtenska_banka_iskaniiata_za_kredit_za_jilishte/", "text": "Исканията за нови жилищни кредити през първата половина на 2019 г. са с над 50% повече, отколкото през същия период на миналата година, сочат данните на Пощенска банка. Най-активно продължава да е търсенето на жилища в големите градове – София, Пловдив, Варна и Бургас, които формират около 75% от новите заявления за ипотечен кредит в банката. Средният размер на кредита също бележи ръст, като за първите 5 месеца на 2019 г. достига до 56 500 евро, спрямо 51 200 евро за същия период миналата година. Национално представително онлайн проучване, направено от Gemius България по поръчка на Пощенска банка, показва, че най-често жилищен кредит ползват хора с висше образование, на възраст между 30 и 40 години, семейни и със среден доход от 900 до 2 000 лева на месец. 55% от хората, които не живеят в собствено жилище, възнамеряват да си купят като близо половината от тях посочват жилищния кредит като основно средство за финансирането му, сочат резултатите от проучването. На второ място се нарежда възможността за финансиране на покупката със собствени средства, посочена от 25% от анкетираните, 2% от тях биха ползвали заем от приятел или роднина, а останалите 25% – комбинация от жилищен и потребителски кредит или чрез собствени средства и кредит. 46% от хората, участвали в проучването, които вече са изтеглили жилищен кредит, казват, че инвестицията им носи сигурност и спокойствие за бъдещето. Другите причини да теглят жилищен заем са нуждата от имот в конкретно населено място (44%), желанието за самостоятелност (37%), увеличение на членовете на семейството (30%), възможност да осигурят дом за децата си (30%).", "date": "2019.07.05", "title": "Пощенска банка: Исканията за кредит за жилище нарастват с 50%"}
{"url": "https://www.dnevnik.bg/sviat/2019/07/05/3934550_armiiata_i_opoziciiata_v_sudan_se_dogovoriha_da/", "text": "Управляващият преходен военен съвет в Судан и коалиция от опозиционни и протестни организации постигнаха споразумение за поделяне на властта за преходен период до произвеждането на избори, предаде \"Ройтерс\". Военният съвет и Съюзът за свобода и промяна са се споразумели да управляват Судан на ротационен принцип в преходен период, който ще продължи около три години. Това съобщи на пресконференция посредникът от Африканския съюз Мохамед Хасан. Двете страни, които преговаряха в Хартум през последните два дни, са се споразумели да сформират независимо технократско правителство. Те са се договорили за независимо разследване на проявите на насилие от последните седмици. Двете страни са се договорили да отложат създаването на законодателен съвет. /БТА", "date": "2019.07.05", "title": "Армията и опозицията в Судан се договориха да поделят властта за 3 години"}
{"url": "https://www.dnevnik.bg/biznes/2019/07/05/3934554_bulgariia_predstavi_v_oisr_plan_za_deistvie/", "text": "Министър-председателят Бойко Борисов представи план за действие на генералния секретар на Организацията за икономическо сътрудничество и развитие (ОИСР) Анхел Гурия, съобщи правителствената пресслужба. Двамата се срещнаха в Познан, където Борисов е за Срещата на върха на Берлинския процес за Западните Балкани. За да приеме България, международната организация очаква реформи в \"21+\" области - икономическата политика, инвестициите, финансовите въпроси, фискалните въпроси, бюджетирането и публичните разходи, корпоративното управление и държавните предприятия, науката и иновациите, образованието, цифровата икономика, политиката за защита на потребителите, търговията, развитието, туристическите политики за устойчив и приобщаващ растеж, селското стопанство, борбата с корупцията, заетостта и социалното предприемачество, околната среда и изменението на климата, статистиката, общественото управление и регионалното развитие, здравеопазването и конкуренцията. \"Дейностите, очертани в Плана за действие, ще дадат на България достъп до ключова информация и препоръки за развитие и укрепване на програмата за реформи в полза на силен, приобщаващ и устойчив растеж. Това е план на България, основан на приоритетите на България. Ние се ангажираме да споделяме опита и най-добрите практики на ОИСР, за да помогнем на България да напредне в програмата си за реформи и да се доближи до стандартите на ОИСР \", каза Гурия. Премиерът Борисов припомни, че Планът за действие е разработен въз основа на Пътната карта за предприсъединителния период 2017-2020 г., приета от българското правителство. Той изрази очакване България да получи покана да започне преговори за членство в ОИСР възможно най-скоро в рамките на този период. България възнамерява да приеме и приложи няколко международни стандарта, включително Кодексите за либерализация на движението на капитали на ОИСР и текущите невидими операции, като същевременно увеличи участието си в комитетите на ОИСР по корпоративно управление, цифрова икономическа политика и публично управление.", "date": "2019.07.05", "title": "България представи в ОИСР план за действие"}
{"url": "https://www.dnevnik.bg/sviat/2019/07/05/3934559_v_libiia_sili_na_reda_streliali_po_migranti_biagali_ot/", "text": "Организацията на обединените нации обвини охраната на мигрантските центрове в стрелба срещу мигранти и бежанци, опитали да избягат при въздушния удар,  убил десетки души тази седмица , предаде Би Би Си. При двете атаки късно във вторник край столицата Триполи може да има и повече жертви, когато отломките, оставени от ударите, бъдат разчистени, се казва в доклад на агенцията за координация на хуманитарни въпроси към ООН. Таджура, където е центърът за задържане на мигранти, се намира на 14 км източно от Триполи. Ударени са два от хангарите, които са част от центъра, но единият е бил празен. По последни данни убитите са между 53 и 66, ранените са поне 77 души, а сред жертвите има най-малко шест деца. Според ООН пострадалите може да достигнат 130 души. Пред катарската телевизия \"Ал Джазира\" охраната на центъра, където бяха настанени поне 500 души, отрича някой да е откривал огън по мигранти. Вътрешното министерство в Триполи (където работи международно признатото правителство на страната) също отрича да е имало такива случаи. Инцидентът стана повод правозащитни организации в Европа да повдигнат въпроса за подкрепата, която Европейският съюз оказва за либийската брегова охрана при опитите на хиляди мигранти да достигнат Стария континент с лодки през Средиземно море. В повечето случаи лодките биват пресрещани от бреговата охрана, а мигрантите биват връщани и настанявани в центровете. В подобни помещения в момента има поне 6000 мигранти. ООН призовава за освобождаването им, тъй като не смята Либия за безопасна страна. От правителството в Триполи, признато и от ООН, обвиниха командира на сражаващите се срещу него сили на Халифа Хафтар, че стои зад атаката. По-рано вчера пратеникът на ООН в Либия Гасан Саламе обяви, че случаят може да се окаже \"военно престъпление\". Сходен бе коментарът на комисаря на ООН за човешките права Мишел Бачелет. Либийската национална армия на Хафтар (започнала през април офанзива за завземане на Триполи) обаче настоява, че на прицел са били позиции на бойци, а при въздушния удар не е атакуван хангарът, използван като център за задържане.", "date": "2019.07.05", "title": "В Либия сили на реда стреляли по мигранти, бягали от смъртоносния въздушен удар, обяви ООН"}
{"url": "https://www.dnevnik.bg/biznes/2019/07/05/3934570_zaradi_losho_upravlenie_bulgariia_gubi_72_mln_evro_ot/", "text": "България губи 7.2 млн. евро от Програмата за морско дело и рибарство, сумата е 8% от общия й бюджет, съобщи земеделският министър Десислава Танева, цитирана от \"Фокус\". Причина за санкцията от Европейската комисия е забавяне на всички административни процедури. По думите на министъра след встъпването си в длъжност през май тя е направила промени и директорът на управляващия орган е сменен. В сайта на дирекцията се вижда, че шеф е Стоян Котов, а не Юлиан Марков, който беше назначен през март миналата година от тогавашния министър Румен Порожанов, а преди това беше негов съветник. Танева каза, че от програмата са договорени 60% и увери, че няма да допусне ново орязване. По думите й, тя дори успяла да убеди Европейската комисия да намали отчислението, което първоначално било 8 млн. лв. Танева каза, че загубата ще е за сметка на парите за административна помощ, а бизнесът няма да бъде засегнат. ", "date": "2019.07.05", "title": "Заради лошо управление България губи 7.2 млн. евро от програмата за рибарство"}
{"url": "https://www.dnevnik.bg/detski_dnevnik/2019/07/05/3934095_s_decata_v_pochivnite_dni_6_i_7_juli/", "text": "С децата в почивните дни\" е рубрика на \"Детски Дневник\" за хората, които предпочитат в края на седмицата да изгонят от мислите си служебните проблеми и да се насладят на удоволствието да се забавляват с децата си. Ако имате информация за интересно предстоящо събитие, пишете ни на  dnevnik@dnevnik.bg . За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Събота - Магазин \"Декатлон Витоша\" организира от 11 ч. безплатна тренировка по лека атлетика за деца, навършили 7 години. Събитието ще протече под формата на игри и забавления, които ще обхванат дисциплините бягане, хвърляне и скокове. Нужни са подходящо облекло и предварителна регистрация  тук .  - Магазин \"Декатлон Подуяне\" събира деца за безплатна тренировка по футбол. От 10.30 ч. на игрището пред магазина всички участници ще могат да се включат в урок, в който ще се запознаят с няколко от най-популярните упражнения сред футболистите, а за финал ще проведат мач между всички включили се. Събитието е подходящо за деца между 7 и 10 години. Треньор ще бъде Йордан Кръстев, дългогодишен състезател към юношеския отбор на футболен клуб \"Левски\" и студент в НСА с треньорски профил. За участие е необходима предварителна регистрация  тук . - В парка \"Заимов\" от 16 до 19 ч., десет кучета от общинския приют на \"Екоравновесие\" в с. Горни Богров ще очакват своите нови стопани, съобщават от пресцентъра на Столичната община. Инициативата ще бъде под мотото \"Осиновявай, не купувай\" и е част от осиновителската кампания на \"Екоравновесие\" и доброволците към приюта в Горни Богров, които са се обединили в групата \"Бандата на 1500-те\".  Всеки желаещ ще може да види, разходи, погали и вземе някое от прекрасните, здрави, обезпаразитени и ваксинирани кучета в дома си, се посочва в съобщението. Осиновяването ще може да се извърши веднага, на място, като процедурата ще е улеснена, за което е необходимо единствено лична карта.  - Открит урок по програмиране за деца от 6 до 11 г. от 11 часа предлага център \"Менталика\". Интерактивният курс е основан на настолна игра за програмиране, разработена от дете за деца. Подробности -  тук .  - В Южния парк в рамките на поредния  фестивал A to JazZ  ще се проведе и A to JazZ Kids. Той ще започне с концерта \"Бразилското влияние в джаза\" от 10.30 ч, посветен на боса нова и самбата в джаза. Посетителите ще могат да танцуват и да свирят, като ще имат на разположение всички инструменти от концерта. Час по-късно започват уроци по танци и музикални игри, където децата ще научат първите си стъпки във фуро.  - В детски кът \"Трънче\" е организирано водно парти от 17 часа. Подробности -  тук .  - От 10 часа ще е  откриването на въжения парк . Посетителите могат да са сигурни, че ще ги чакат изненади и томбола с награди.  - В 18 ч., край пеещите фонтани в Цар-Симеоновата градина в Пловдив ще бъде дадено началото на т. нар. \"Чисти вечери\" - серия от образователни игри и забавления за деца и родители, посветени на опазването на чистота в града. Доброволците на платформата за чиста градска среда \"АЗ, ТИ, ПЛОВДИВ!\" са подготвили забавления, с които да научат децата как и къде да изхвърлят отпадъците, а родителите как да прилагат в ежедневието си принципи за живот #БезОтпадъци. Активистите за чист град ще отговарят на въпроси на гражданите, свързани с почистване и облагородяване на междублоковите пространства, разделното събиране и оползотворяване на отпадъци и ще насърчават споделянето на идеи за по-чиста градска среда.  - И тази година съборът на Араповския манастир \"Св. вмчца Неделя\" събира на манастирските поляни край селото хиляди богомолци и почитатели на народната музика.  - уроци по народни танци ще се проведе на мегдана в архитектурния резерват.  - Празник на пеперудата ще се проведе от 9 часа край Полско-Скакавишкия водопад. Неделя  - \"Забавна история на музиката\" - интерактивна разходка през еволюцията на инструментите и различните стилове - джембе, кахон, хенгдръм, китара, самба, блус, рок, фънк. Това са подготвили за децата в \"Маймунарника\" в Борисовата градина от 11 часа. Входът е свободен.  - В Южния парк в рамките на поредния  фестивал A to JazZ  ще се проведе и A to JazZ. От 10.30 ч. е насрочен \"Етно джаз за деца\", където музиканти ще демонстрират пред младата публика как българските фолклорни инструменти могат да се използват за изпълнение и на този стил музика. Акцент в концерта-урок ще бъдат тактовите размери и тяхното място в джаза. След това организаторите са подготвили кратко занимание по български народни танци, последвано от музикални състезателни игри.  - Работилницата по керамика \"Алиса в страната на чудесата\" очаква децата от 16.30 часа в FOX book café Подробности -  тук .  - От 11.30 часа в  Парк Боби и Кели - Патиланци  децата могат да гледат кукления спектакъл на Симона Нанова \"Неродена мома\". Един царски син ще порасне, хлапакът ще стане мъж, преминавайки през куп препятствия. Наивен и нетърпелив, той ще бъде измамен и ще загуби своята истинска любима. Но съдбата ще му даде шанс, за да възтържествуват истината и любовта. В спектакъла съжителстват фантастични и реални образи. И не случайно.", "date": "2019.07.05", "title": "С децата в почивните дни (6 и 7 юли)"}
{"url": "https://www.dnevnik.bg/evropa/2019/07/05/3934572_junker_nominiraneto_na_fon_der_laien_za_predsedatel_na/", "text": "Процесът по номинирането на германката  Урсула фон дер Лайен за председател на Европейската комисия  не беше прозрачен и бележи нежелателно скъсване с практиката да се избират водещите партийни кандидати, заяви настоящият председател Жан-Клод Юнкер, цитиран от \"Ройтерс\" и БТА. \"Процесът не беше много прозрачен\", каза Юнкер на пресконференция днес в Хелзинки, отговаряйки на въпрос как лидерите от ЕС са избрали тази седмица неговия приемник. Номинираният кандидат подлежи на утвърждаване от Европейския парламент, уточнява \"Ройтерс\". Юнкер каза, че назначаването му преди пет години е било  прозрачно , тъй като е бил избран от лидерите, след като е участвал в европейските избори. \"За съжаление това не стана традиция. Аз бях първият и последен шпиценкандидат\", отбеляза той, използвайки немската дума за водещ кандидат в европейските избори. Вчера Юнкер се срещна с Фон дер Лайен. Говорител на еврокомисията определи срещата като \"приятелска\". По неговите думи Юнкер и Фон дер Лайен са двама истински европейци, които се познават от години. Юнкер я е уверил, че може да разчита на подкрепата на ЕК за осигуряването на плавен преход, ако бъде избрана от Европейския парламент. За това са й необходими най-малко 376 гласа, но сред евродепутатите, основно от групите на Зелените и на социалистите, се чу силно недоволство от номинацията й.", "date": "2019.07.05", "title": "Юнкер: Номинирането на Фон дер Лайен за председател на еврокомисията не беше прозрачно"}
{"url": "https://www.dnevnik.bg/photos/2019/07/05/3934465_fotogaleriia_praznik_na_mvr/", "text": "С тържествена церемония и водосвет на знамената пред Паметника на Незнайния воин в София днес МВР отбеляза професионалния празник на своите служители, както и 140 години от създаването на ведомството.", "date": "2019.07.05", "title": "Фотогалерия: МВР на 140 години"}
{"url": "https://www.dnevnik.bg/politika/2019/07/05/3934583_sobstvenicite_sami_triabvalo_da_preceniat_dali/", "text": "Собствениците на кучета сами трябва да преценят дали кучето им е агресивно. Това се разбра от изказване на депутата от ГЕРБ Маноил Манев в по повод измененията на Закона за ветеринарномедицинската дейност. Те са предложени от Десислава Атанасова и група народни представители и с тях се забранява разхождането на кучета над 5 кг без повод и се завишават санкциите за собственици на агресивни кучета, които ги разхождат без намордник. Промените бяха приети на първо четене от парламента, а по време на дебатите вицепремиерът Валери Симеонов предложи всички кучета да се извеждат само с намордник. Това предизвика вълна от шеги в социалните мрежи. Според Белова е спекулация, че предложените изменения са твърде рестриктивни. \"Сега действащият Закон за ветеринарномедицинската дейност има изрична разпоредба, в която се забранява свободното пускане на кучета, домашни любимци без повод, а за агресивните кучета без намордник\", каза Белова. Тя обясни, че новите текстове облекчават сегашния режим, защото се предлага собствениците на кучета под 5 кг да не са длъжни да ги разхождат с каишка. Според общинското предприятие \"Екоравновесие\" текстовете не гарантират превенция на инцидентите както с кучета под 5 килограма, така и с кучета над 5 килограма. \"Малкото на размер куче също може да предизвика инцидент при безконтролно разхождане – пътнотранспортен; ухапване на малко дете; предизвикване на агресивна реакция от друго голямо, разхождано на повод куче, навлизайки в личното му пространство. Броят на инцидентите именно с разхождани на повод едри и/или недостатъчно социални кучета поради емоционално, често също агресивно предизвикателство от страна на свободно пуснато дребно кученце, е голям\", пише във внесено в парламента становище на дружеството, което отговаря за безстопанствените животни в София. По-големите санкции за агресивни кучета и свободно разхождане на животни над 5 кг са безсмислени и няма да доведат до резултат,  e становището на няколко неправителствени и общински организации за промените  в Закона за ветеринарномединската дейност. Промените предвиждат забрана за свободното разхождане на кучета над 5 кг без повод и намордник, което ще се наказва с глоба от 300 лв. За извеждането на агресивни кучета без повод и намордник глобата за нарушителите ще бъде в размер на 1000 лв. 500 лв. ще е глобата за разхождане на кучета на детски площадки и на забранени места. Измененията в Закона за ветеринарномедицинската дейност се налагат заради зачестилите инциденти с домашни кучета. При последния такъв случай  п ет домашни кучета от породата кане корсо убиха 39-годишен мъж до село Владо Тричков.", "date": "2019.07.05", "title": "Собствениците сами трябвало да преценят дали животното им е агресивно"}
{"url": "https://www.dnevnik.bg/evropa/2019/07/05/3934589_sdelka_za_zam-predsedatelite_na_evroparlamenta_razdeli/", "text": "Сделка между трите най-големи политически групи в Европейския парламент гарантира, че дясноцентристката Европейска народна партия (ЕНП) и лявоцентристката Социалисти и демократи (С&Д) ще продължат да имат мнозинство в могъщия вътрешен орган за взимане на решения – бюрото на ЕП, предаде EUobserver. Молба на лидера на третата по големина група \"Обнови Европа\" (предишния Алианс на либералите и демократите за Европа) за подкрепа на кандидатите на ЕНП и С&Д за зам.-председатели на ЕП доведе до \"недоволство\" в либералната група, каза говорител пред изданието. \"Това беше част от сделка между лидерите на ЕНП, С&Д и \"Обнови Европа\", че ще се подкрепят взаимно\", коментира той. Евродепутати либерали от \"Обнови Европа\", която включва членове на партията на френския президент Еманюел Макрон, са получили списък с имена за кого да гласуват. В списъка,  който изтече в интернет , се виждат имена на евродепутати, за които либералите са били \"любезно помолени\" да гласуват \"след проевропейското споразумение с ЕНП и С&Д\". Осем от имената са на кандидати на тези две групи, другите двама са либерали. Говорителят на \"Обнови Европа\" обясни, че това е било \"решение на високо равнище\" на лидерите на групите. \"Не всички знаеха, че ще има списък\", каза той, като добави, че той не е бил стриктно спазен от евродепутатите. Спор за \"Фидес\" Списъкът включвал и молба да се подкрепи Ливия Ярока, настоящ зам.-председател и член на унгарската партия \"Фидес\", чието членство в ЕНП в момента  е замразено . Тя бе предложена от дяноцентристите и преизбрана с 349 гласа на първия кръг от гласуването. \"Не всички спазиха списъка в случая с евродепутата на \"Фидес\" заради притеснения за действията на \"Фидес\" в Унгария\", посочи говорителят на либералите. Знае се, че най-малко унгарският евродепутат либерал и либерал-демократите от Великобритания са гласували за друг, допълни той. Говорител на Зелените определи подкрепата на либералите за Ярока като \"невероятна\", имайки предвид проблемите с върховенството на закона при управлението на \"Фидес\". \"Трябва да разглеждате това в контекста на по-голямата игра на новата коалиция\", обясни говорителят на \"Обнови Европа\". Не е ясно по какъв начин зам.-председателите ще окажат влияние на коалиционните разговори на трите най-големи групи със Зелените. Бюрото В резултат от гласуването евродепутатите избраха петима членове на ЕНП и трима на С&Д за зам.-председатели, което значи, че двете групи ще контролират осем от общо 14 гласа в бюрото. Освен това  новоизбраният председател  на Европейския парламент  Давид Сасоли , който ръководи бюрото и може да гласува в случай на равенство, е от групата на социалистите и демократите. Зелените, които на евроизборите през май постигнаха най-добрия резултат в историята си, увеличиха своето присъствие в Бюрото. Финландският евродепутат Хейди Хаутала бе преизбрана с 336 гласа на първия тур. Към нея ще се присъедини зелен евродепутат от чешката Пиратска партия. Либералите не увеличиха броя си, въпреки че получиха повече евродепутати след изборите. Те ще продължат да имат двама представители в бюрото. Крайнолевият гръцки евродепутат Димитрис Пападимулис от Сириза бе преизбран на втори кръг от гласувания с 401 гласа. Европейските консерватори и реформисти няма да имат представител. Същото важи и за крайнодясната група \"Идентичност и демокрация\", която предложи евродепутат от италианската партия \"Лига\". Друг италианец, чиято партия също е в правителството в страната, успя да спечели място в бюрото – Фабио Масимо Касталдо от Движение \"Пет звезди\". Бюрото е могъщ орган в рамките на Европейския парламент. То взима решения за вътрешни процедури и има крайната дума за реформи, поискани от евродепутатите. Например мнозинството евродепутати поискаха в пленарната зала резолюции за задължително обучение за разпознаване на тормоза на работното място за евродепутатите и персонала. Но мнозинството в бюрото просто отказа да се заеме с тази молба. В бюрото освен това има петима квестори, които се занимават с административни въпроси, пряко засягащи самите евродепутати. В четвъртък пленарната зала ги избра за срок от две и половина години. Двама от тях са от ЕНП, един от С&Д, по един от \"Обнови Европа\" и Европейски консерватори и реформисти.", "date": "2019.07.05", "title": "Сделка за зам.-председателите на европарламента раздели новата либерална група"}
{"url": "https://www.dnevnik.bg/politika/2019/07/05/3934595_deputatut_ot_bsp_anton_kutev_veche_ne_e/", "text": "Парламентарната група на БСП е освободила от ръководните постове Антон Кутев, досега зам.-председател на групата, както и секретаря й Кристиан Вигенин, съобщи от трибуната председателят на Народното събрание Цвета Караянчева. \"Предполагам, че критиките, които отправям към ръководството, са причина за смяната ми\", коментира Кутев, цитиран от БТА. Според източници на Нова телевизия Вигенин пък ще бъде издигнат за зам.-председател на Народното събрание. Постът е незает след като преди година и половина от него беше отстранен левият депутат Валери Жаблянов. Досега БСП отказваше да излъчи кандидат в знак на протест. Самият Жаблянов пък вече няма да е представител в българската делегация на Парламентарната асамблея на Съвета на Европа, информира \"Клуб Зет\". Формалната причина е, че Жаблянов не отишъл на последната сесия, на която се гласува възстановяването на пълномощията на Русия като член на ПАСЕ. На мястото на Вигенин и Кутев в ръководството на парламентарната група влизат депутатите Александър Симов, Пенчо Милков и Димитър Данчев, които стават секретари. \"Направихме промени в ПГ на \"БСП за България\", защото за местните избори трябва да имаме нова стратегия\", коментира пред медиите членът на партийното ръководство Стоян Мирчев.", "date": "2019.07.05", "title": "Депутатът от БСП Антон Кутев вече не е зам.-председател на парламентарната група"}
{"url": "https://www.dnevnik.bg/razvlechenie/2019/07/05/3933872_fotogaleriia_iarki_cvetove_i_obemi_ot_valentino/", "text": "Италианският дизайнер Пеирпаоло Пичоли създаде експлозия от ярки цветове в последната колекция на марката \"Валентино\" за Седмицата на висшата мода за сезон есен-зима 2019/2020 г.", "date": "2019.07.05", "title": "Фотогалерия: Ярки цветове и обеми от \"Валентино\""}
{"url": "https://www.dnevnik.bg/politika/2019/07/05/3934609_snimka_na_denia_kak_mei_i_merkel_nauchiha_za_razbitata/", "text": "Преди началото на Срещата на върха в Познан показах снимки на колегите от разбитата вчера фабрика за нелегални цигари до Пловдив, написа премиерът Бойко Борисов в профила си във \"Фейсбук\" и публикува снимки от събитието. На тази е в компанията на британския премиер в оставка Тереза Мей.", "date": "2019.07.05", "title": "Снимка на деня: Как Мей и Меркел научиха за разбитата в България фабрика за цигари"}
{"url": "https://www.dnevnik.bg/sport/2019/07/05/3934492_nik_kirios_-_tenisistut_koito_niama_interes_da_bude/", "text": "Ходене на пъб преди мача, сервис отдолу, удар в тялото на съперника и вълнуваща пресконференция... Едва ли има нужда да се посочва, че става въпрос за Ник Кириос. Австралиецът  игра на високо ниво срещу Рафаел Надал на \"Уимбълдън\", но не успя да го спре . След двубоя Кириос обичайно привлече интереса на медиите, а част от въпросите бяха свързани с различния начин, по който той възприема себе си в пъзела на мъжкия професионален тенис. Независимо дали е на корта или извън него 43-ият в световната ранглиста привлича погледите. Безспорният му талант контрастира ярко с абсолютната му незаинтересованост да постига големи неща в спорта. А когато говори, е трудно да се разбере дали е искрен, дали се шегува тънко или е изключително ироничен. В деня след мача с Надал заглавията във водещи медии в Англия са свързани с изказването на Кириос, че умишлено с един от форхендите си е улучил съперника. \"Защо да се извиня? Спечелих точката. Опитвах да го уцеля. Колко титли е спечелил от Големия шлем? Колко пари има в сметката си? Мисля, че може да понесе топката да удари в гърдите\", заяви австралиецът. Успоредно с това той обаче заяви, че Надал го е превъзхождал и че испанецът е сред най-големите в тениса. В прав текст каза, че е наясно със собствените си възможности, но не се стреми към съвършенството в тениса. И по-важното - че харесва развитието си такова, каквито е. На въпрос кое е нещото в Надал, на което се възхищава най-много, Кириос отвърна: \"Мисля, че това е умението му. Той играе за всяка точка. Не се отказва от никое разиграване. Сякаш сме двете противоположности\". И добави, че на него самия му коства много да играе на върха на възможностите си във всяко разиграване. \"Знам на какво съм способен. Но зависи. Аз съм отличен тенисист, но не съм най-големият професионалист - не тренирам редовно. Има много неща, които трябва да подобря, за да стигна нивото, което Рафа предлага, което Новак (Джокович) и Роджър (Федерер) показват от толкова време. Просто зависи колко силно го желая. Но не, в момента не мисля, че мога да споря за титла от Големия шлем\". Кириос изтъкна, че въпреки това е успял да играе на такова ниво, че да си съперничи с един от най-добрите в света и е имал възможности да спечели. \"Много съм уверен, когато съм на корта. Може би има някои неща, които бих могъл да правя по-добре. Харесвам начина, по който правя нещата\".", "date": "2019.07.05", "title": "Ник Кириос - тенисистът, който няма интерес да бъде най-добрият"}
{"url": "https://www.dnevnik.bg/politika/2019/07/05/3934619_upravliavashtite_oshte_misliat_dali_da_ima_mashinno/", "text": "Нито да, нито не. Това каза в кулоарите на парламента вицепремиерът Томислав Дончев на въпрос дали ГЕРБ ще предложат отмяна на машинното гласуване. Той добави, че това е въпрос на обсъждане. Във вторник работна група към парламентарната комисия по правни въпроси е взела решение за елиминиране на машинното гласуване на местните избори през октомври според източници от ГЕРБ и БСП. Против са били само депутатите от БСП. По закон тази есен трябва да се гласува с 6000 устройства – два пъти повече от европейските избори през май. Депутатите са се позовали на доклада на Централната избирателна комисия (ЦИК) за изборите за Европейски парламент. В него се казва че машинният вот е скъп, към него има слаб интерес и се припомня организационният хаос по доставката на устройствата, както и че нито една държавна институция не пожела да извърши одит и сертификация на машините. От ЦИК прогнозираха още повече проблеми при местния вот поради по-голямата му сложност. Дончев отговори днес на парламентарно питане на депутата от БСП Крум Зарков за това как държавата ще реши проблема с одита и сертифицирането. \"Това не е нещо, което се случва за първи път. Не става дума за техническа инспекция, а за сложен набор от действия\", каза Дончев. Той обърна внимание, че в Изборния кодекс не е ясно какво е одит и проверка и какво е упълномощен орган. \"Такъв орган няма. Като капацитет също няма. Няма държавен орган, на който в закон да му в вменено\", каза Дончев от парламентарната трибуна. Според него няма как изпълнителната власт да се ангажира с този процес за да не бъде упреквана в намеса в своя полза и че ЦИК \"винаги получавала пълно съдействие за всяка нужда, която има\" \"Ако има такъв орган – да бъде упълномощен. Ако няма – да се каже какво ще се прави. Защото ни предстоят местни избори и там имаме 6000 машини. Да не стоим просто и да гледаме\", каза Крум Зарков. \"Един от големите проблеми е, че нямаме от кого да се поучим, доколкото няма друга европейска държава с такова гласуване. Да организираме командировка до Намибия, Киргизстан, Монголия (...) - да се поучим от техния опит\", иронизира Дончев. \"България трябва да реши какво иска и когато сме сигурни във финалното решение, че искаме да сме единствената европейска държава с машинно гласуване - да ги купим или по добре да ги произведем\", заяви Томислав Донев. Попитан дали за местния вот ще бъде спазена договорката машините да бъдат 6000, Дончев отговори, че много компания с удоволствие срещу заплащане биха предоставили тази услуга. Но ще бъде много по-скъпа за местния вот, защото са най-сложни избори, а и са удвоени машините, обясни той.", "date": "2019.07.05", "title": "Управляващите мислят дали да не отменят машинното гласуване"}
{"url": "https://www.dnevnik.bg/bulgaria/2019/07/05/3934620_varna_pravi_poreden_opit_za_spre_dvijenieto_na_koli_v/", "text": "Общинската администрация във Варна ще направи пореден опит за ограничаване на движението на автомобили на територията на Морската градина. Това каза днес зам.-кметът на града Тодор Иванов, който отговаря за опазването на обществения ред и сигурността. Той участва в открито заседание на общинската комисия по безопасност на движението, на което бяха поканени граждански сдружения, собственици на жилища и търговски обекти в парка. Повод за днешната среща стана новата вълна от протести с искане за спиране на движението на автомобили в парка след трагичния инцидент от 29 юни, при който загина дете на 5 години. Местната администрация във Варна от години прави  неуспешни опити да се справи с движението в Морската градина . Според Иванов този път тя ще направи опит да забрани влизането с леки коли в Морската градина с промяна в Генералния план за организация на движението на територията на община Варна. Досегашните опити за решаване на проблема с кметски заповеди се оказа неудачен, тъй като те лесно падат в съда. Историята със съдебните забрани и разрешения за движение на автомобили в северната част на варненската Морска градина  непрекъснато влиза в трагикомични цикли . За последен път през зимата на 2016 г. Варненският административен съд разпореди на местната Общинска полиция да преустанови ограничаването на свободното движение на автомобили в парка. Полицейските патрули бяха разположени на входовете му, за да приведат в действие заповед на кмета на града Иван Портних. Върховният административен съд отмени разпореждането на съда във Варна и така полицейските патрули получиха възможността отново да заемат местата си. Това, което последва, бяха серия жалби и съдебни решения, свързани с тях, които на практика обезсмислиха заповедите на кмета на града за забрана на движението на леки коли по алеите на Морската градина. Миналата неделя повече от 200 граждани се събраха за пореден протест пред сградата на община Варна с искане за пълна забрана на достъпа на автомобили в Приморски парк.", "date": "2019.07.05", "title": "Варна прави пореден опит да спре движението на коли в Морската градина"}
{"url": "https://www.dnevnik.bg/sport/2019/07/05/3934647_video_zlatan_s_kodovoto_ime_irbahimovich/", "text": "Звездата на \"Лос Анджелис галакси\" Златан Ибрахимович вкара двата гола при победата на отбора си с 2:0 срещу \"Торонто\". Попаденията на шведа дойдоха в последните 15 минути на срещата. Вниманието на медиите и зрителите беше привлечено и от надписа на гърба на фланелката на нападателя. Вместо Ibrahimovic беше изписано Irbahimovic, което предизвика много шеги в социалните мрежи. Шведът вече има 13 гола за \"Галакси\", който с 11 победи от 19 мача е втори в Западната конференция.", "date": "2019.07.05", "title": "Видео: Когато Златан с кодовото име \"Ирбахимович\" се развихри"}
{"url": "https://www.dnevnik.bg/sviat/2019/07/05/3934648_indianci_stroiat_trustikov_korab_za_plavane_ot_varna/", "text": "Група ентусиасти приключва край Белослав подготовката за плаване, на която да проверят теорията, че древните египтяни са достигали с корабите си Черно море. Намерението им е да изминат около 3000 км по предполагаемия път на египетски търговци, които са купували в района материали, каквито в Средиземноморието няма, разказва \"Ройтерс\". Начело на екипа е германският изследовател Доминик Гьорлиц и плановете му са през август да потеглят от Варна, да \"прескачат\" от остров на остров в Егейско море и през Източно Средиземно море да достигнат до египетското пристанище Александрия. В изграждането на тръстиковия кораб \"Абора IV\" помагат двама индианци - Фермин Лимачи и синът му Юри, от племето аймара в Боливия. Тази етническа група живее на езерото Титикака високо в Андите и е майстор в строителството на плавателни съдове от тръстика. Те са участвали в предишни експедиции под името \"Абора\" и са помагали на норвежкия писател и авантюрист Тур Хейердал в прекосяването през 1947 г. на Тихия океан със сала \"Кон-Тики\", изработен от балсово дърво. Гьорлиц казва, че твърденията за египтяни в Черно море на древногръцкия историк Херодот идват от още по-древни източници. Според него има и потвърждения от откриване на египетски останки по бреговете на Черно море.", "date": "2019.07.05", "title": "Индианци строят тръстиков кораб за плаване от Варна до Александрия"}
{"url": "https://www.dnevnik.bg/photos/2019/07/05/3934613_snimka_na_denia_na_protest_s_tatus/", "text": "Служители на МВР и на затворите се събраха на протест днес с настояване да се увеличаване на заплащането за нощен труд. Призоваха управляващите да изкарат по едно нощно дежурство, за да разберат какво е. На снимката: Участник в протеста с татуирани портрети на Христо Ботев и Джон Ленън на краката.", "date": "2019.07.05", "title": "Снимка на деня: На протест с татуси"}
{"url": "https://www.dnevnik.bg/morski/2019/07/05/3934693_angelkova_sezira_prokuraturata_za_plateniia_dostup_do/", "text": "По разпореждане на министъра на туризма Николина Ангелкова ще бъде сезирана прокуратурата за ограничаване на достъпа към плажовете на Русалка с платена бариера, съобщи ведомството. През седмицата граждани съобщиха, че достъпът до плажа е ограничен с бариера и става само срещу заплащане. Компетентните органи трябва да проверят дали са правомерни загражданията и кой ги е поставил с цел да ограничи достъпа към ивицата, се посочва в съобщение до медиите от туристическото ведомство. То напомня, че плажовете са изключителна държавна собственост и по закон достъпът до тях не може да бъде ограничаван. Освен това общините са длъжни да осигурят свободен и безплатен пешеходен достъп на гражданите до плажа. Затова Министерството на туризма е изпратило писмо до кмета на община Каварна Нина Ставрева. \"В съответствие с правомощията Ви по чл. 44, ал. 1, т. 8 от Закона за местното самоуправление и местната администрация е необходимо да организирате изпълнението на изискванията на Закона за устройството на Черноморското крайбрежие за осигуряване на свободен и безплатен достъп до морски плажове \"Русалка - малък плаж\", \"Русалка - голям плаж\", \"Русалка – Хелинга\", \"Русалка – Каяк\", \"Русалка – централен\", \"Русалка - Бейби плаж\", община Каварна, област Добрич, като за резултатите да уведомите Министерство на туризма\", пише в писмото до нея. Министерството посочва, че заради предишни сигнали и друг път е пращало писмото до кмета на Каварна и до областния управител на Добрич. Плажовете на Русалка са неохраняеми. Според Закона за устройството на Черноморското крайбрежие за неохраняемите плажове следва да се грижат областните управители и в техните правомощия е да предприемат мерки срещу всички нарушения по тези ивици до влизането в сила на новия Закон за устройство на Черноморското крайбрежие, съобщава ведомството.", "date": "2019.07.05", "title": "Ангелкова сезира прокуратурата за платения достъп до плажа Русалка"}
{"url": "https://www.dnevnik.bg/sport/2019/07/05/3934211_fotogaleriia_da_biagash_iz_krasotite_na_pirin/", "text": "С живописни и спиращи дъха гледки премина състезанието \"Пирин скайрън\".", "date": "2019.07.05", "title": "Фотогалерия: Да бягаш из красотите на Пирин"}
{"url": "https://www.dnevnik.bg/sport/2019/07/05/3934635_voleibolnata_federaciia_zabranila_transferi_na_mladi/", "text": "Желанието да развива волейбола е в основата на решението на българската федерация (БФВ) да ограничи трансферите на състезатели до 21 години в чужбина. Това заяви членът на управителния съвет на организацията Огнян Герджиков пред \"Дневник\". Преди два дни на свое заседание ръководството на БФВ реши, че \"спира за срок от три години издаването на международни трансферни сертификати за всички състезатели до навършването им на 21 г., включително и на тези, които попадат под особено наблюдение от страна на БФВ\". До 1 август администрацията на федерацията трябва да представи списък на състезателите, които попадат под особено наблюдение от страна на БФВ, след което списъкът трябва да бъде утвърден. В решението на управителния съвет на федерацията се посочва, че състезатели до 21 години \"могат да бъдат трансферирани за игра в чужбина само по изключение след изрично решение на УС на БФВ за всеки конкретен случай\". \"В основата на решението е желанието ни да развиваме волейбола и да държим нивото на клубния волейбол\", каза Герджиков и посочи, че в миналото много талантливи състезатели са били погубвани с прибързани трансфери. По думите му този ход не е прецедент, тъй като има и други федерации, които го правят. Освен това Герджиков смята, че решението ще издържи в съда при евентуални дела, заведени от играчи, които искат да се състезават в чужбина, а не получат разрешение. Част от клубовете не успяват да задържат младите си състезатели по финансови причини. Герджиков каза: \"Има области като образованието, здравеопазването и донякъде спорта, където пазарният принцип не трябва да е водещ\". Това не е първият случай, в който темата за трансферите на волейболисти в чужбина привлича вниманието. В миналото  федерацията е била обвинявана в създаване на \"заробващи договори\" .", "date": "2019.07.05", "title": "Волейболната федерация забранила трансфери на млади играчи, за да развива спорта"}
{"url": "https://www.dnevnik.bg/sviat/2019/07/05/3934797_trump_obiavi_che_sasht_uspeli_da_prevzemat_letishta_na/", "text": "Критици на президента Доналд Тръмп му се присмяха, че в речта си вчера по повод националния празник на САЩ каза, че през 1775 г. американската армия била успяла да превземе \"летища\", биейки се срещу британците, предаде \"Франс прес\". Пред хилядното множество, събрало се във Вашингтон за невиждания по мащаб спектакъл за Деня на независимостта, ознаменуван с прелитане на военни самолети, президентът републиканец произнесе реч, в която като цяло нямаше политика. Той се въздържаше от импровизациите, към които има склонност, говорейки пред привържениците си. Но връщайки се към юни 1775 г. той започна да говори за битките, спечелени от войските на американските заселници, и каза: \"Нашата армия разби укрепленията, пое контрола върху летищата, тя направи, всичко, което трябваше да се направи\". Малко по-късно в същата реч Тръмп спомена за подвига на братята Райт, американските пионери в авиацията, извършили първия полет с моторизиран летателен апарат пред свидетели през 1903 г. Внимателни слушатели на речта на Тръмп забелязаха и друга грешка, освен тази с летищата през 1775 г. Когато говореше за битката за Форт Макхенри, я свърза с Войната за независимост, а тя е била през Англо-американската война (1812 -1815). На 4 юли американците отбелязват Деня на независимостта - деня, в който през 1776 г. тринадесет британски колонии основават Съединените американски щати. /БТА", "date": "2019.07.05", "title": "Тръмп обяви, че САЩ успели да превземат летища на британците през 1775 г. (видео)"}
{"url": "https://www.dnevnik.bg/evropa/2019/07/05/3934561_zelenata_vulna_na_evrovota_povliia_slabo_v/", "text": "Въпреки безпрецедентния си  възход на последния евровот  Зелените  бяха пренебрегнати  в избора за председател на Европейския парламент, а и  за всички останали високи позиции  в ЕС. Зелените се възползваха от нарастващите обществени опасения от глобалните климатични рискове и спечелиха 74 места в европарламента вместо досегашните 52 - най-доброто им представяне досега. Обаче в резултат от сделка между 28-те европейски лидери на среща на върха по-рано тази седмица всички висши постове бяха дадени на други партии, включително  председателския пост на ЕП  на социалистите. Тази задкулисна сделка след дни на пазарлък е гротеска, тя не задоволява никого освен партиите в борбата им за власт, каза Ска Келер, съпредседател на групата на Зелените в Европейския парламент, след неколкодневните препирни между европейските лидери за кандидатите за най-големите постове. \"След толкова висока избирателна активност на евроизборите и реален мандат за промяна европейските граждани не заслужават това\", заяви тя. Сега Зелените - четвъртата по големина политическа група в Европейския парламент, се фокусират върху въздействието над политиката за въглеродните емисии и за върховенството на закона вместо откритата битка за ръководни постове. Те обаче се надяваха поне да спечелят председателството на ЕП за половин мандат. Социалист начело на европарламента Келер се кандидатира, но се класира трета след италианския социалист Давид-Мария Сасоли, който ще бъде председател през първите две и половина години, а дясноцентристите ще имат втората половина от петгодишния мандат. Зелените бяха слаби кандидати за който и да било от останалите четири висши поста, но все още биха могли да спечелят позиции в Европейската комисия, а и получиха два от 14-те заместник-председателски поста в европарламента. Те се надяват, че комисарският пост с ресор климат и екология ще бъде повишен в ранг заместник-председател на еврокомисията и ще го заеме техен човек, заяви за \"Ройтерс\" източник от Европейския парламент, макар че други смятат това за малко вероятно. Зелените настояват за по-бързи съкращения на въглеродните емисии, както и за промени в области като търговията, данъчната политика и върховенството на закона. Но лични интереси в енергетиката, земеделието, автомобилостроенето и други сектори означават, че ще трябва да се борят, за да превърнат климатичния активизъм в конкретни промени в политиката. Подкрепата за тях нарасна заедно с повишения младежки активизъм, най-вече инициативата на шведската ученичка Грета Тунберг. Зелените са най-силни в Германия, Франция и Великобритания, но имат ограничена подкрепа в бившите страни от съветския блок и в Южна Европа, където опасенията заради имиграцията и икономиката засенчват страха от климатичните промени. /БТА", "date": "2019.07.05", "title": "\"Зелената вълна\" на евровота повлия слабо в разпределянето на висшите постове в ЕС"}
{"url": "https://www.dnevnik.bg/sviat/2019/07/05/3934801_germaniia_i_polsha_othvurliha_ideiata_na_makron_da_se/", "text": "Германия и Полша се обединиха в позицията си, че дори да се захване с амбициозни реформи, Европейският съюз не трябва да се отказва от приемането на страните от Западните Балкани. На среща на върха на страните от Берлинския процес в Познан, на която присъства и  премиерът Бойко Борисов , германският канцлер Ангела Меркел не се съгласи с идеята, изразявана от френския президент Еманюел Макрон, че разширяването на Европейския съюз трябва да почака и първо да се осъществят сериозни реформи. Той направи коментара след  дългите часове на преговори  между лидерите на ЕС за разпределяне на висшите постове, които според него са показали колко неефективни са сегашните методи на вземане на решение. \"Съгласна съм с гледната точка на президента Макрон, че работните механизми на ЕС трябва да се подобрят,\" каза на пресконференция Меркел, цитирана от \"Ройтерс\". \"Не разбирам това като изоставяне на преговорите за присъединяване.\" И полският президент Анджей Дуда каза по време на срещата в Познан, че \"ЕС не трябва да се държи със страните по този начин, когато те провеждат трудни реформи, целящи бъдещата им интеграция.\" По думите му въпросните държави са изпълнили много изисквания, за да улеснят преговорите. \"Гледам с оптимизъм към есента\" Днешната среща от Берлинския процес -  започнат от Меркел преди пет години  като алтернатива на интеграцията на Западните Балкани - следва отлагането на решението, което  трябваше да вземат европейските лидери  за начална дата на преговорите със Северна Македония и Албания. Такова решение е възможно през есента, макар анализатори да допускат, че то може да се вземе само за Скопие заради нестабилната обстановка в Тирана и  притеснения за върховенството на закона , корупцията и организираната престъпност, изразявани от някои държави. \"Гледам с оптимизъм към есента,\" каза Меркел, говорейки за Северна Македония. По-рано френският президент настоя, че е нужно най-напред да се работи за изглаждане на механизмите за общо вземане на решение, тъй като приемането на нови членки би засилило бъркотията, ако тази стъпка не е осъществена преди това. Критици на тази позиция припомнят, че даване на  начална дата за преговори с дадена държава е нещо съвсем различно  от приемането ѝ в Европейския съюз, което може да отнеме години. Със Сърбия преговорите започнаха преди над половин десетилетие (началото на 2014 г.) и много глави още са отворени, а тези с Турция - преди 14 години. Еврокомисарят за разширяването Йоханес Хан също обяви, че не би било правилно да се спира началото на преговорите или провеждането им с държави, с които те са започнали, тъй като ЕС трябва да \"изпълнява\" обещанията си и \"да не оставя вакуум в региона с колебливо поведение\".", "date": "2019.07.05", "title": "Германия и Полша отхвърлиха идеята на Макрон да се отложи интеграцията на Западните Балкани"}
{"url": "https://www.dnevnik.bg/sviat/2019/07/05/3934794_tunis_zabrani_noseneto_na_nikab_v_instituciite/", "text": "Премиерът на Тунис Юсеф Шахед реши днес да забрани, \"от съображения за сигурност\", достъпа в администрациите и обществените институции на лица, които носят никаб, казаха за Франс прес от канцеларията на премиера. Според източника Шахед е подписал циркулярно писмо, \"забраняващо достъп до административни служби и обществени институции на всеки, чието лице е покрито. Решението е взето от съображения за сигурност\". Вчера в Тунис беше извършен двоен самоубийствен атентат, при който загинаха двама и бяха ранени 7 души. Отговорност за него пое групировката \"Ислямска държава\". През февруари 2014 г. министерството на вътрешните работи упълномощи полицията да извършва засилени проверки на хора, които носят никаб, обосновавайки мярката с борбата срещу тероризма. Режимът на президента Зин ал Абидин Бен Али изобщо не допускаше забулването и смазваше безмилостно всяка форма на ислямизъм, но след свалянето му с революцията от 2011 г. никабите станаха популярни и предизвикват спорове между светски политически активисти и ислямисти. /БТА", "date": "2019.07.05", "title": "Тунис забрани носенето на никаб в институциите"}
{"url": "https://www.dnevnik.bg/sviat/2019/07/05/3934800_franciia_napravi_krachka_kum_stroga_regulaciia_na/", "text": "Долната камара на френския парламент одобри проект на закон, които задължава собствениците на глобални социални мрежи като \"Фейсбук\" и \"Туитър\" да отстраняват до 24 часа всякакво съдържание, което съдържа омраза или подстрекава към омраза. Текстът трябва да бъде одобрен и от Сената, а ако двете камари се разминават в мнението си какво трябва да съдържа той, се преминава към помирителна процедура до постигането на компромис. Междувременно се чуват критики от правозащитни организации, че законът е прекалено строг без да дава ясно определение какво трябва да се премахва. Президентът Еманюел Макрон иска да направи страната си световен лидер в регулирането на американските технологични гиганти и в спиране разпространяването на нелегално съдържание и фалшиви новини по най-използваните платформи. \"Това, което е непозволено на улицата, не бива да бъде толерирано в интернет\", каза пред депутатите Летисия Авиа от пропрезидентското мнозинство в Националното събрание и автор на най-новия доклад за езика на омразата. Законът изисква социалните мрежи да имат инсталирани инструменти, чрез които потребителите да предупреждават операторите им за \"очевидно незаконно\" съдържание, свързано с расата, пола, религията, сексуалната ориентация или физически и психологически недъзи. Ако мрежата не реагира и/или не дава възможност за докладване на подобно съдържание, глобите може да достигнат до 4% от глобалните им приходи. Националният регулатор на електронните медии CSA ще отговаря за налагането на санкции, ще се създаде и специална служба към прокуратурата. Френският закон съдържа доста по-строги мерки от одобрените в Германия миналата година. Според германския закон местните власти могат да налагат глоби до 50 милиона евро на сайтове, които не премахват бързо език на омразата. Няколко организации за защита на свободата в интернет и на правото на свободно слово смятат, че текстът създава възможност за цензура, защото не дефинира какво е незаконно съдържание, а задължава \"Фесбук\", \"Туитър\" или YouTube да са много по-решителни и бързи в действията си. С 24-часов лимит може да се стигне до прекалено блокиране на иначе законно съдържание или злоупотреба с мерките в интерес на политическа цензура, казват от организацията Quadrature du Net. Закон от 2004 г. вече изисква премахване на омраза от мрежите, но по \"отговорен\" начин, т.е. оставя се достатъчно време на платформите да преценят колко тежко е нарушението. \"Оценката на незаконността на едно съдържание с омраза не бива да се оставя само на операторите\", казват и от Лигата за човешките права. \"Предупреждаваме да не се заобикаля властта на правораздавателните органи в полза на независими административни институции.\" Във Франция директорът на регулатора CSA се посочва от президента.", "date": "2019.07.05", "title": "Франция направи крачка към строга регулация на омразата в социалните мрежи"}
{"url": "https://www.dnevnik.bg/sport/2019/07/05/3934789_snimka_na_denia_atletizum_i_guvkavost_ot_djokovich_na/", "text": "Двубоят между Новак Джокович и Хуберт Хуркач предложи много вълнуващи моменти. Водачът в ранглистата се справи с предизвикателството и надви със 7:5, 6:7 (5), 6:1, 6:4 полския си съперник.", "date": "2019.07.05", "title": "Снимка на деня: Атлетизъм и гъвкавост от Джокович на \"Уимбълдън\""}
{"url": "https://www.dnevnik.bg/bulgaria/2019/07/05/3934798_kratki_novini_arestuvan_e_chovekut_ukrival_arabadjievi/", "text": "Георги Семерджиев, по-известен като Жоро Шопа, е бил арестуван вчера в Испания, съобщи Би Ти Ви. Задържането му е станало по искане на специализираната прокуратура.В България той се разследва за укривателство на Ветко и Маринела Арабаджиеви. Те бяха открити през март в негова къща в района на Барселона.Предстои Семерджиев да бъде екстрадиран в България. Това е третото огнище на заболяването. В новото огнище с африканска чума в село Новачене са регистрирани 3 заразени прасета. Това каза началникът на отдел в Българската агенция по безопасност на храните д-р Цвятко Александров. \"Вирусът на африканската чума е там, където не са отстранени труповете на мъртвите болни прасета\", обяви той. Ако остават изключително дълъг период, животните запазват инфекциозността си. Огнището е на 45 км от най-близката индустриална свинеферма. Ако огнището стигне на 10 км от свинефермата, тя попада в карантинна зона, което на практика води до затваряне на бизнеса и избиване на хиляди прасета и тежки икономически загуби. Принудителното умъртвяване по хуманен начин и обезвреждането на всички домашни свине ще стартира утре. Започва подпомагането за хуманно отношение към животните От 22 юли до 20 август фермерите могат да кандидатстват за подпомагане по мярка 14 \"Хуманно отношение към животните\" от Програмата за развитие на селските райони, съобщи Държавен фонд \"Земеделие\". Документи ще се подават лично или чрез упълномощено лице в областните дирекции на фонда по местонахождението на животновъдния обект. Бюджетът на помощта е 20 млн. евро.", "date": "2019.07.05", "title": "Кратки новини: Арестуван е човекът, укривал Арабаджиеви"}
{"url": "https://www.dnevnik.bg/photos/2019/07/05/3934472_fotogaleriia_svetovnite_snimki_na_denia_-_5_juli_2019_g/", "text": "Разхлаждане в река Треска, близо до Скопие, Северна Македония.", "date": "2019.07.05", "title": "Фотогалерия: Световните снимки на деня - 5 юли 2019 г."}
{"url": "https://www.dnevnik.bg/sviat/2019/07/05/3934806_i_v_aliaska_e_otbeliazan_temperaturen_rekord/", "text": "Температурата в град Анкъридж, най-големия в Аляска, днес прехвърли 32 градуса, което е исторически рекорд, предадоха световните агенции, цитирани от БТА. В 17 ч. местно време на международното летище в Анкъридж бяха отчетени 90 градуса по Фаренхайт (32.2 градуса по Целзий) за първи път, откакто се води такава статистика, съобщи в \"Туитър\" Националната метеорологична служба на САЩ. Предишният рекорд бе поставен на 14 юни 1969 г. и бе 85 градуса по Фаренхайт, което е 29.4 градуса по Целзий. Средната максимална температура за 4 юли в Анкъридж е 18.3 градуса. На други места в Аляска също бяха счупени температурни рекорди - в Кенай и Кинг Салмън бяха измерени 89 градуса по Фаренхайт (31.67 градуса по Целзий), а в Палмър 88 градуса по Фаренхайт. Тези необичайно високи температури са причинени от голяма зона на високо налягане, която е точно над Аляска, обяснява метеорологът Бил Лудвиг. Аляска вече счупи рекорда за най-мека пролет, особено в арктическата зона, най-податлива на глобалното затопляне. Според учените в Аляска глобалното затопляне се проявява два пъти по-бързо от от средното за планетата. Така например от 1901 г. до 2016 г. средните температури в САЩ са се увеличили с 1 градус по Целзий, а тези в Аляска с 2.6 градуса по Целзий, съобщи през април Рик Томан, експерт в Центъра за оценка и климатична политика на Аляска.", "date": "2019.07.05", "title": "И в Аляска е отбелязан температурен рекорд"}
{"url": "https://www.dnevnik.bg/citat_na_deniia/2019/07/05/3934809_citat_na_denia_v_momenta_brjuksel_uchi_imeto_na_fon/", "text": "В момента целият Европейски парламент, изобщо Брюкел, учи как са произнася името (на германката  Урсула фон дер Лайен, номинирана за председател на Европейската комисия  - бел. ред.). И това е много показателно. Никой не знае нищо за кандидата за президент на най-важния пост в ЕС, за европейские му възгледи, за това каква програма ще отстоява, за това какви са позициите й по основни въпроси Затова изобщо не е гарантиран нейният избор, поне от страна на социалистите мога да го кажа съвсем определено\". Това коментира в предаването \"Панорама\" лидерът на ПЕС Сергей Станишев. Посочи, че въпросът не само в баланс на постовете, а че битката вече една година е за промяна на ЕС. По думите му единственият кандидат с ясна програма за социална програма и устойчиво развитие, с ясни ангажименти за върховенство на закона, беше Франс Тимерманс. Станишев оцени като негативна ролята на Доналд Туск, председател на Европейския съвет, който според него не е бил безпристрастен. Декларацията на БСП от днес, че Изпълнителното бюро на БСП се разграничава от думите на президента на ПЕС Сергей Станишев, че премиерът Бойко Борисов действа като държавник, а не като политик, Станишев определи с думите, че никога не е късно да изпаднеш в нелепо положение. Аз съм човекът, който е водил най-много политически битки с Борисов, когато става въпрос за национални въпроси, съм готов да работим заедно. Този път той ме подкрепи, това очакват българските граждани, допълни Станишев.", "date": "2019.07.05", "title": "Цитат на деня: В момента Брюксел учи името на Фон дер Лайен"}
{"url": "https://www.dnevnik.bg/sviat/2019/07/05/3933945_poukata_ot_slovakiia_iskate_goliam_avtozavod_no/", "text": "Когато Давид получил място на конвейра в завода на Volkswagen в Братислава, колегите му го поздравявали, че си е осигурил добре платена работа, на която може да кара до пенсия. Две години по-късно той е сред 3000 служители, които предприятието съкращава. Решението на завода, произвеждащ Volkswagen Touareg и Porsche Cayenne, стресна мнозина в Словакия, страната, в която се произвеждат най-много автомобили на глава от населението. \"Всичките ми колеги казваха да не се притеснявам от нищо. Стига да свикна с натоварването и работното място, заплатата ми постепенно ще расте и ще имам стабилна работа докато се пенсионирам. И изведнъж ми се обаждат от \"Човешки ресурси\" и научавам, че съм освободен\", споделя Давид, който не желае да се посочва фамилното му име. Заводът е най-големият частен работодател в Словакия. Загубата на толкова работни места в него е пример за предизвикателствата пред страната, с които тя трябва да се справи, за да не спира тази индустрия, създаваща 12% от годишния брутен продукт и осигуряваща повече от 10% от работните места. Конкуренцията от изискващите по-ниски разходи пазари в Югоизточна Европа, завоят към електромобили и напрежението в глобалната търговия са част от причинителите на проблеми за малкато централноевропйска държава. Това се случва в момент, когато големи автопроизводители обмислят къде да изградят нови линии за производство. Volkswagen планира да изгради нов завод в Източна Европа и медиите посочват като най-вероятни места България, Турция или Сърбия. Докато Давид си намери работа при друг автопроизводител, съкращенията в предприятието в Братислава, произвеждащо Audi Q7 и Q8, предизвика тревога в правителството. \"Да използваме метафора от света на автомобилите - виждаме, че мига предупредителна светлина. Това означава, че колата все още не се нуждае от основен ремонт\", казва за \"Ройтерс\" министърът на икономиката Петер Зига. \"Имаме 300 000 души, заети пряко или косвено в автосектора. Ако нещо се случи с тях, положението ще стане доста сериозно.\" Несигурността принуди профсъюзите, които досега настояваха за повишаване на заплатите, да сменят тона. \"В момента не се фокусираме върху заплащането, приоритетът ни е стабилността на работните места. Трябва да изчакаме да отминат лошите времена и да настъпят по-добри\", обяснява Зорослав Смолински, ръководител на синдиката във Volkswagen. Автоиндустрията осигурява 44% от индустриалното производство и 40% от износа на Словакия. Опитвйки се да подкрепи сектора, правителството одобри субсидии за продажбата на електромобили и обяви данъчни облекчения, достигащи 200% от сумите, инвестирани в изследвания и разработки. Но в същото време повишаването на минималната работна заплата и увеличаването на доплащането за нощни смени от миналата година намаляват конкурентите предимства на страната, казва Ян Пржибула, генерален секретар на Асоциацията на словашката автомобилна индустрия. \"Това става в момент, когато компаниите решават кой ще получи новите модели в следващите 7 години\", обяснява той. Пржибула оглавява организация, обединяваща четирите производели в Словакия: Volkswagen, PSA Group, Kia Motors и Jaguar Land Rover, както и техните подизпълнители, доставчици, изследователски институти и вносители. \"Важно е да се изпрати сигнал, че действаме отговорно, защото сега постепенно губим конкурентно предимство.\" Словакия не е единствената централноевропейска държава, изправена пред тези предизвикателства. Силно зависими от инвестициите от чуждестранни автопроизводители са Чехия с Skoda (собственост на Volkswagen) и Унгария със заводи на BMW и Daimler. За такива страни особено притеснителни са сигналите за задаваща се световна търговска война, тъй като са силно зависими от износа, обяви в началото на месеца Марио Драги, управител на Европейската централна банка. Давид Марек, старши икономист на Deloitte, казва, че евентуално 25% наказателно мито на САЩ срещу европейските коли ще намали печалбите на чешкия автосектор с 12 млрд. крони (почти 474 млн. евро) годишно. Полша, най-голямата икономика в района, разчита на електромобилите и си поставя за цел до 2025 г. да има 1 милион подобни коли по пътищата си. Това също така разкрива и битката за инвестиции, докато автосекторът въвежда нови технологии. В същото време забавящият се глобален икономически растеж принуди някои автокомпании да замразят плановете си за експанзия. Такъв пример е обявата от май за отлагане на проекта за увеличаване на капацитета на завода на Daimler в унгарския град Кечкемет. \"Смяташе се за даденост, че заводи като този в Братислава само ще си продължават напред и ще преминат към производството на модели от следващо поколение. Но вече не можем да разчитаме на подобно допускане. Заводите не само трябва да се борят за нови модели. Те са под конкурентен натиск да запазят новото поколение модели, които вече произвеждат\", коментира Карол Томас, анализатор на сектора за компанията LMC Automotive. Досега през 2019 г. Volkswagen съкрати производството на конвейрите в Братислава и върна работниците, които взе през 2016 г. назаем от завода на Audi в Унгария. \"Това е ключова година, която ще реши съдбата на словашкото предприятие\", обяснява изпълнителният директор на VW в страната Оливер Грюнберг. Според него окончателното решение се очаква към края на 2019 г. \"Подобряването на бизнес климата в Словакия би помогнало да се увеличи привлекателността на завода в Братислава\", допълва той.", "date": "2019.07.05", "title": "Поуката от Словакия: Искате голям автозавод, но внимавайте какво си пожелавате"}
