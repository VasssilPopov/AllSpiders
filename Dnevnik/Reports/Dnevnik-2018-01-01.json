{"url": "https://www.dnevnik.bg/sport/2018/01/01/3105713_shifrin_i_mirer_specheliha_purvite_gradski_startove_v/", "text": "Микаела Шифрин и Андре Мирер спечелиха първите градски състезания от Световната купа по ски в Осло. Двамата бяха най-добри в паралелния слалом пред повече от 7300 зрители в норвежката столица. Американката продължи превъзходството си при жените, като постигна 37-ата си победа в Световната купа. Във финала тя се наложи в съревнованието с Уенди Холденер от Швейцария, за да повтори  успеха си от градския старт в Стокхолм преди година . В спора за бронза 19-годишната Мелани Мейлар от Швейцария победи шведката Фрида Хансдотер. Шифрин е начело в Световната купа с 981 точки. При мъжете Мирер се справи с австриеца Михаел Мат, който падна по време на надпреварата. Третото място зае германецът Линус Щрасер. На върха в Световната купа остава борещият се за седмия си кристален глобус Марсел Хиршер, който е пръв с 574 точки. Това беше първото състезание от Световната купа в Осло от 1984 г. Следващите стартове са в Загреб в края на седмицата.", "date": "2018.01.01", "title": "Шифрин и Мирер спечелиха първите градски стартове в Осло"}
{"url": "https://www.dnevnik.bg/kultura/2018/01/01/3100012_otkus_ot_milenium_mujut_koito_turseshe_siankata_si_na/", "text": "Бестселърът \"Мъжът, който търсеше сянката си\" на Давид Лагеркранс е второ продължение на култовата трилогия \"Милениум\", подписана от шведския писател и журналист Стиг Ларшон! В \"Милениум. Мъжът, който търсеше сянката си\" Лисбет Саландер отново е в центъра на събитията и се сблъсква със смъртни врагове, а Микаел Блумквист е по следите на престъпна група. Организацията, наречена Регистър на изследванията на генетиката и околната среда, официално изучава връзката между наследствеността и влиянието на средата, а на практика експериментира с близнаци, поверени на различни по социален статус семейства. Точно там Лисбет ще се изправи срещу истината за своето детство, а ние ще разберем защо си е татуирала дракон. Пак там ще срещнем Даниел и Лео, двама талантливи музиканти, всеки от които има чувството, че живее половин живот, и всеки от които бива унижаван заради своя произход. Някои от персонажите в романа изгубват живота си, други биват подложени на жестоки изтезания, а Блумквист ги подкрепя самоотвержено и безусловно. Давид Лагеркранс придоби международна известност с биографичната си книга за шведския футболист от босненско-хърватски произход Златан Ибрахимович. Романът \"Онова, което не ме убива\" е продължение на трилогията \"Милениум\" на Стиг Ларшон, без да почива на записките на покойния писател. Месец и половина след премиерата на \"Милениум\" 5 общият обем на продажбите надхвърли 1 милион екземпляра. До момента от пенталогията в света са реализирани над 90 милиона копия. Междувременно филмовата компания \"Сони\" продуцира екранизацията на \"Милениум\" 4, \"Онова, което не ме убива\", чиято премиера се очаква през октомври 2018 г. Режисьор на лентата ще бъде Феде Алварес, а в ролята на Лисбет Саландер ще видим Клер Фой, която нашумя с ролята си в поредицата The Crown. превод Любомир Гиздов Лисбет Саландер си беше взела душ във фитнеса и отиваше обратно в килията си, когато главният надзирател Алвар Олсен я спря в коридора. Той плещеше нещо, може би дори беше малко развълнуван. Жестикулираше бурно и размахваше някакви документи. Но Лисбет не чуваше и дума от казаното. Часът беше 19,30. 19,30 беше най-лошото време във \"Флудберя\". Тогава покрай затвора с гръм и трясък минаваше раздрънкан товарен влак, стените се клатеха, дрънчаха ключове, а въздухът миришеше на пот и парфюм. В никой друг час от денонощието мястото не бе толкова опасно, колкото в 19,30. Именно тогава, под прикритието на шума от железницата и всеобщата суматоха, която наставаше точно преди вратите на килиите да се затворят, се случваха най-страшните нападения. По това време Лисбет Саландер винаги оглеждаше отделението от горе до долу и със сигурност не беше случайно, че точно в този миг забеляза Фария Кази. Фария Кази беше от Бангладеш, млада и красива, и в момента седеше в стаята си вляво от тях. Макар от този ъгъл Лисбет да виждаше само лицето ѝ, нямаше съмнение, че някой я удряше. Главата ѝ потръпваше отново и отново и въпреки че ударите не бяха твърде силни, в тях имаше нещо отработено, почти ритуално. Каквото и да се случваше, то бе започнало отдавна. Личеше си по самите удари и по реакцията на жертвата. Отдалеч ставаше ясно, че тормозът е пуснал дълбоки корени и е прекършил всяка воля за съпротива у нея. Жената не вдигаше ръце, за да се предпази, а в погледа ѝ нямаше изненада, единствено тих и притъпен ужас. Терорът беше част от живота на Фария Кази. Лисбет осъзна това просто докато изучаваше лицето ѝ, а заключението ѝ съвпадаше с нещата, които бе видяла през седмиците, прекарани в затвора. – Там – каза тя и посочи към килията на Фария. Но когато Алвар Олсен се обърна, всичко вече беше приключило. Лисбет побърза да се махне оттам, отиде в собствената си килия и затвори вратата. Отвън се чуваха гласове и приглушен смях, както и товарният влак, който сякаш никога нямаше да спре да бучи и да се тресе. Пред себе си виждаше лъскавата мивка и тясното легло, лавицата за книги и бюрото, където бяха изчисленията ѝ по квантова механика. Трябваше ли да продължава с опитите си да докаже примковата квантова гравитация? Погледна надолу към ръката си. В нея имаше нещо. Държеше листовете, които Алвар бе размахвал допреди малко, и любопитството ѝ все пак се поразбуди. Но се оказа глупост – тест за интелигентност с две петна от кафе върху празната страница в началото. Лисбет изсумтя. Мразеше да я претеглят и измерват, така че остави листовете да се изплъзнат от ръцете ѝ, разпръсквайки се като ветрило върху бетонния под. Само след миг тестът се изпари от ума ѝ и тя отново се замисли за Фария Кази. Така и не видя кой я удря. Но въпреки това много добре знаеше отговора. Първоначално не се бе интересувала от настроенията в отделението, но впоследствие се оказа против волята си въвлечена в затворническия живот и постепенно разгада видимите и невидимите знаци, разкриващи кой всъщност държи властта тук. Отделението се наричаше просто \"Б\", но му викаха също и \"охраняемия павилион\". Считаше се за най-сигурното място в затвора и на тези, които идваха на посещение или правеха бърз оглед, сигурно наистина им се струваше така. Никъде другаде нямаше толкова пазачи, проверки и програми за реабилитация. Но ако някой се вгледаше по-отблизо, можеше да долови, че тук има нещо гнило. Пазачите се правеха на корави и властни, а понякога пък на милосърдни. В действителност обаче бяха страхливи мекотели, които бяха изтървали положението от контрол, предавайки властта в ръцете на врага – мафиотката Бенито Андершон и нейната банда. През деня Бенито не се набиваше на очи и се държеше почти като за пример. Но следобед, когато затворничките можеха да тренират или да се срещат с близките си, тя завземаше отделението и терорът ѝ се усещаше най-много именно преди затварянето на вратите вечер. Жените обикаляха килиите, а по коридорите се носеха заплахи и обещания, като сподвижничките и жертвите на Бенито се групираха в два отделни лагера. * * * Разбира се, беше скандално, че Лисбет Саландер се намира тук и че изобщо е затворена. Но обстоятелствата не бяха на нейна страна, а и честно казано, тя не се бе съпротивлявала особено убедително. Всичко това ѝ се струваше преди всичко като идиотско прекъсване на ежедневието ѝ и смяташе, че няма голямо значение дали ще седи в пандиза, или някъде другаде. Бяха я осъдили на два месеца затвор за престъпна небрежност и присвояване на чужда собственост заради участието ѝ в драмата, разиграла се след убийството на Франс Балдер. Тогава тя на своя глава скри едно осемгодишно момче с аутизъм и отказа да сътрудничи на полицията, защото с право смяташе, че отнякъде изтича информация. Никой не оспорваше, че е извършила голям подвиг и е спасила живота на момчето. Въпреки това главният прокурор Рикард Екстрьом вложи истински патос по време на процеса и накрая съдът се съгласи с него, въпреки че един от съдебните заседатели имаше особено мнение, а адвокатката Аника Джанини свърши блестяща работа. Но тъй като самата Лисбет не помогна особено на Аника, в крайна сметка нямаха шанс. Лисбет през цялото време си мълчеше кисело и отказа да обжалва. Искаше просто цялото представление да приключи и накрая, точно както се очакваше, се озова в \"Бьорниерда Горд\", затвор от открит тип, където имаше голяма свобода. После обаче се появи информация, че съществува заплаха за живота ѝ, което не беше съвсем неочаквано, като се има предвид срещу кого се беше опълчила, затова я преместиха в отделението с повишено ниво на сигурност тук във \"Флудберя\". Не беше толкова странно, колкото звучеше. Вярно, щяха да я затворят с най-опасните жени в страната, но нямаше причина да възрази. Около нея винаги щеше да има пазачи, а и беше вярно, че в отделението от години не бе имало сигнали за нередности или нападения. Персоналът можеше дори да се похвали с доста впечатляваща статистика на броя реабилитирани затворнички, макар и тази статистика чисто и просто да датираше от времето преди пристигането на Бенито Андершон. * * * От самото начало Лисбет се натъкна на доста провокации, но и това не беше особено учудващо. Името ѝ се споменаваше както в медиите, така и в информационните канали на подземния свят, така че привличаше доста внимание. Само преди няколко дни самата Бенито ѝ беше подала бележка с думите: Приятел или враг? Но Лисбет изхвърли бележката минута по-късно само защото ѝ бяха необходими около петдесет и осем секунди, за да я разчете. Не я интересуваха борбите за власт и приятелските кръгове. Съсредоточаваше се върху това да наблюдава и да се учи, а преди малко бе научила повече от достатъчно. Сега се взираше с празен поглед в лавицата с есетата по квантова теория на полето, които специално си бе поръчала, преди да я тикнат зад решетките. В гардероба вляво имаше два комплекта затворнически дрехи с буквите KV на гърдите, бельо и два чифта маратонки. По стените нямаше нищо, нито дори снимки или някакви дреболии, които да напомнят за живота навън. Обзавеждането тук я интересуваше също толкова малко, колкото и обзавеждането в дома ѝ на Фискаргатан. В коридора започна затварянето на вратите, което за нея обикновено беше като освобождение. Когато шумовете заглъхнеха и в отделението настанеше спокойствие, Лисбет се потапяше в математиката си, в опитите да обедини квантовата механика и теорията на относителността – и да забрави за външния свят. Но тази вечер беше различно. Чувстваше се раздразнена и това не се дължеше само на тормоза над Фария Кази или на цялата корупция тук вътре. Причината бе посещението на Холгер Палмгрен преди шест дни. Той бе старият ѝ попечител от времето, когато правовото общество не смяташе, че тя е способна да се грижи за себе си. Посещението си беше достатъчно драматично събитие, откъдето и да го погледнеш. По принцип Холгер никога не напускаше дома си и беше изцяло зависим от сестрите и помощниците, които се грижеха за него в апартамента му в Лилехолмен. Въпреки това обаче бе настоял да я посети. Дойде тук с кола на Транспортната агенция за хора със затруднено придвижване и се появи задъхан в стаята за посещения, с инвалидна количка и кислородна маска. Но все пак беше хубаво. Двамата си поговориха за миналото, а Холгер се разчувства. Само едно нещо обезпокои Лисбет. Холгер ѝ каза, че го е посетила жена на име Май-Брит Турел, която била секретарка в психиатричната клиника, където Лисбет бе лежала като дете. Жената прочела за Лисбет във вестниците и връчила на Холгер разни документи, които смятала за интересни. Според него обаче в тях просто било описано как са връзвали Лисбет с колани и колко ужасно са я третирали като цяло. \"Нищо, което ти трябва да гледаш\", каза той. И все пак в документите явно бе имало нещо ново, защото, когато Холгер я пита за драконовата татуировка, Лисбет му разказа за дамата с родилния белег, а той вметна: – Тя не беше ли от Регистъра? – А? – Регистърът за изследвания на генетиката и социалната среда в Упсала? Струва ми се, че съм го чел някъде. – Трябва да е било в новите документи – каза тя. – Мислиш ли? – отвърна той. – Или просто нещо бъркам. Може би бъркаше. Холгер вече беше стар. И въпреки това информацията не даваше мира на Лисбет. Глождеше я, докато тренираше с бързата круша във фитнеса следобед или работеше в грънчарската работилница сутрин. Глождеше я и сега, докато стоеше в килията си и примигваше, загледана в пода. Тестът за интелигентност, разпръснат там долу, като че ли се бе променил. Сега не ѝ беше толкова безразличен като преди малко, а ѝ се струваше като някакъв вид продължение на разговора с Холгер. В първия миг Лисбет не можа да разбере защо, но после си припомни, че жената с родилния белег също ѝ даваше разни тестове. Тези опити винаги завършваха със суматоха и караници, докато накрая шестгодишната Лисбет не избяга сама в нощта. Само че не тестовете или бягството бяха важното. У нея се бе зародило подозрението, че по време на детството ѝ се е случвало нещо фундаментално, което не е разбирала. Осъзна, че трябва да научи повече. Вярно, скоро щеше отново да е навън, свободна да прави каквото си поиска. Но знаеше също, че може да използва главния надзирател, Алвар Олсен. Той не за пръв път си затваряше очите за физическото насилие в затвора. Отделението, за което отговаряше и с което Службата за лишаване от свобода все още се гордееше, в действителност бе изпаднало в морален упадък и Лисбет за зачуди дали Алвар Олсен не би ѝ помогнал да получи това, на което никой тук нямаше право – достъп до интернет. Нададе ухо към коридора. Там се редуваха ругатни и приятелски думи, блъскаха се врати, дрънчаха ключове и тракаха отдалечаващи се подметки. Накрая настана тишина. Чуваше се единствено вентилационната система, която въпреки бръмченето не работеше особено добре. Въздухът беше непоносимо задушен. Лисбет Саландер гледаше теста на пода и мислеше за Фария Кази, Бенито и Алвар Олсен, както и за дамата с белязания врат. Наведе се и вдигна листовете, седна на бюрото и попълни набързо отговорите. След това се обади по сребристия интерком до стоманената врата. Гласът на Алвар Олсен прозвуча колебливо и неспокойно. Лисбет му каза, че трябва веднага да говори с него. – Важно е – отбеляза тя", "date": "2018.01.01", "title": "Откъс от \"Милениум. Мъжът, който търсеше сянката си\" на Давид Лагеркранс"}
{"url": "https://www.dnevnik.bg/bulgaria/2018/01/01/3105549_super_luna_tazi_nosht_shte_e_purvoto_astronomichesko/", "text": "Първото астрономическо явление за 2018 г. ще бъде Супер Луна и тя ще бъде наблюдавана поще тази вечер. Тази нощ Луната ще изглежда близо 8% по-голяма и 16% по-ярка от обичайното. Перигеят (най-голямото доближаване на Луната до Земята – б.р.) ще настъпи в 23:49 часа на 1 януари. Тогава разстоянието до естествения спътник ще намалее до 356 565 км спрямо земния център, каза пред агенция \"Фокус\" Пенчо Маркишки от Института по астрономия към БАН. Пълнолунието ще настъпи в 4:24 часа на 2 януари. Следващата Супер Луна ще бъде наблюдавана на 19 февруари 2019 г., каза Пенчо Маркишки. През януари и март 2018 г. ще има по две пълнолуния. В такива случаи е прието второто пълнолуние в месеца да бъде наричано Синя Луна. Второто пълнолуние за януари ще бъде в последния ден от месеца, а пълнолунията през март ще са на 2-ри и на 31-ви.", "date": "2018.01.01", "title": "Супер Луна тази нощ ще е първото астрономическо явление за 2018-а"}
{"url": "https://www.dnevnik.bg/photos/2018/01/01/3099285_fotogaleriia_nai-dobroto_ot_bulgarskiia_sport_chast_1/", "text": "Представяме ви първата част от селекцията на LAP.bg с най-добрите спортни снимки на 2017 г.  Григор Димитров ликува с трофея в Лондон. Българският тенисист записа пет победи в пет мача срещу играчи от топ 10 и спечели най-голямата титла в кариерата си - финалите на АТП. Триумфът в \"О2 арена\" му осигури изкачване до историческото трето място в световната ранглиста.", "date": "2018.01.01", "title": "Фотогалерия: Най-доброто от българския спорт (част 1)"}
{"url": "https://www.dnevnik.bg/sviat/2018/01/01/3090672_jeliaznata_curkva_sv_stefan_v_istanbul_shte_bude/", "text": "Църквата \"Св. Стефан\" в Истанбул ще официално открита и осветена в неделя след продължителен ремонт, финансиран основно от турската държава и отчасти - от България. Това става в годината, когато се навършват 120 години от издигането на храма, сглобен от метални елементи. На церемонията в район \"Фенер\" блидо до площад \"Балат\" на брега на Златния рог ще присъстват президентът Реджеп Тайип Ердоган и премиерът Бойко Борисов. Реставрирането на Желязната църква започна преди 7 години и турските медии коментират, че това е част от кампания на властите да върнат към предишния им блясък не само джамии, но и храмове на други вероизповедания. В края на ноември в район Едирнекапъ бе открита след възстановяване църквата \"Ая Йорги\" на церемония с участието на Вселенския патриарх Вартоломей. \"Св. Стефан\" е един от основните символи на историята на българската православна общност в Истанбул. Тя се издига върху терен, дарен в средата на XIX в. от Стефан Богориди (роденият в Котел Стойко Цонков Стойков, който е племенник на Софроний Врачански), докато е управител на остров Самос. Реалният строеж започва десетилетия по-късно, когато България вече се е отделила в трибутарно княжество. Автор на архитектурния проект е арменецът Ховсеп Азнавур, а тежащите общо близо 500 тона елементи са изработени в Австро-Унгария от \"Рудолф Филип Ваагнер\" - същата виенска компания, участвала в реконструкцията на софийския конак в дворец и в която са отлети лъвовете за \"Лъвов мост\" в София.  Олтарът и оригиналните 6 камбани са от Русия. Освещаването на новия храм става на 8 септември 1898 г. Ремонтът на желязната църква се финансира от Истанбулската голяма община и община Фатих и ремонтът е на стойност около 2.5 млн.евро, като се извършва и със съдействието на българската държава, разказва Нахиде Дениз специално за БТА. Главният архитект на проекта по реставрацията на \"Свети Стефан\", г-жа Фикрие Булунмаз, която ръководи строителния и реставраторския екип, заяви: \"Укрепихме така добре българската църква \"Свети Стефан\", че вярвам, че ще издържи още поне 150 години\". През 2017 г. в комплекса на Българската екзархия в квартал \"Шишли\" бе открита ремонтираната зала, която цариградските българи наричат Малкия салон, тъй като в комплекса има един още по-голям салон. И двата салона се ползват за срещи и различни инициативи на българската общност в Истанбул с председател Васил Лиязе.", "date": "2018.01.01", "title": "Желязната църква \"Св. Стефан\" в Истанбул ще бъде открита тази седмица"}
{"url": "https://www.dnevnik.bg/sviat/2018/01/01/3105556_kim_chen-un_zapochva_masovo_proizvodstvo_na_raketi_i/", "text": "КНДР е приключила разработването на ядрената си програма през изтеклата година и ще премине към масовото производство на ракети и ядрени бойни глави. Това заяви лидерът на Северна Корея (КНДР) Ким Чен-ун заяви в новогодишното си обръщение, излъчено по телевизията. Той добави, че \"тези оръжия ще бъдат използвани само, ако бъде заплашена нашата сигурност\". Ким Чен-ун каза в обръщението си, че Вашингтон няма да може да започне война срещу неговата страна, тъй като тя е развила техническата способност да нанася ядрени удари по цялата територия на САЩ, цитиран отРойтерс и Йонхап. \"Цялата територия на САЩ е в обхвата на нашите ядрени оръжия и на бюрото ми винаги има ядрен бутон. Това е реалност, не заплаха\", заяви Ким. Ким Чен-ун подчерта, че е необходимо да се намали военното напрежение на Корейския полуостров и неговата страна е готова за преговори с Южна Корея. Освен това КНДР е готова да участва в Зимните олимпийски игри в Пьонгчан. \"Участието на Северна Корея в Зимните олимпийски игри ще бъде добра възможност да покажем единството на народа и се надяваме игрите да бъдат успешни. Представители на двете Кореи могат да се срещнат скоро, за да обсъдят тази възможност\", заяви лидерът на КНДР. Корейската Централна телеграфна агенция спомена руския президент Владимир Путин след китайския му колега Си Цзинпин, изброявайки имената на чуждестранните лидери, изпратили поздравителни картички на Ким Чен-ун. Това показва, че дипломатическите отношения между Китай и КНДР остават напрегнати, отбелязва Йонхап.", "date": "2018.01.01", "title": "Ким Чен-ун започва масово производство на ракети и ядрени глави"}
{"url": "https://www.dnevnik.bg/sport/2018/01/01/3105552_video_hjustun_rokets_se_vurna_kum_pobedite_sled_mach_s/", "text": "\"Хюстън рокетс\" сложи край на серията си от пет последователни загуби. \"Ракетите\" имаха нужда от две продължения, за да стигнат до 148:142 срещу \"Лос Анджелис лейкърс\". \"Езерняците\" също влязоха в мача след пет поредни поражения и могат да съжаляват, че не спечелиха. Те водеха със 17 точки в третата част, а в края ѝ бяха с 11 точки пред съперника. \"Лейкърс\" беше напред при 122:119 при оставащи 17 секунди, когато Джералд Грийн беше точен от тройката и прати мача в продължение. Равенството се запази и се наложи да има още едно продължение. След 142:142 \"Хюстън\" взе инициативата и със серия от шест точки спечели. Звездата на \"Рокетс\" Джеймс Хардън стана най-резултатен с 40 точки, 11 асистенции и две спечелени борби, но получи травма. Крис Пол добави 28 точки. За \"Лейкърс\" Рандъл завърши с 29, към които добави шест асистенции и 15 борби. \"Хюстън\" е втори в Западната конференция след \"Голдън стейт уориърс\", а \"Лейкърс\" е последен. В Източната конференция на върха е \"Бостън селтикс\", който победи със 108:105 \"Бруклин нетс\".", "date": "2018.01.01", "title": "Видео: \"Хюстън рокетс\" се върна към победите след мач с две продължения и 290 точки"}
{"url": "https://www.dnevnik.bg/sviat/2018/01/01/3105560_v_shestata_po_golemina_ikonomika_ot_dnes_zakonno_se/", "text": "В американският щат Калифорния - шестата по големина икономика в света - от днес започва да работи най-мащабният регулиран пазар за марихуана за удоволствие. Десетки лицензирани магазини могат да отворят врати за всички пълнолетни, търсещи психоактивния ефект от продуктите на канабиса.  На навършилите 21 години се позволява при посещение в магазина да купуват не повече от 28 грама суров канабис или неговия еквивалент. На нуждаещите се от марихуана поради медицински причини не се налагат ограничения в обема, но те трябва да предоставят рецепта от лекар и да притежават лична медицинска карта. Пълнолетните калифорнийци ще имат право да отглеждат у дома до 6 растения на човек. Добро качество, предлагано под имена като Blue Dream, Youth in Asia и Super Glue, струва около 35 долара за 3.5 грама. Производителите за търговски цели ще плащат 15% акциз, като марихуаната за медицински цели се освобождава от ДДС и щатски данъци. Това е шестият американски щат, въвел подобен режим, а по-късно тази година същото се очаква да направят Масачузетс и Мейн. Но Калифорния е с 39.5 милиона жители и прогнози за пазар за марихуана от няколко (между 4 и 11) милиарда долара годишно, носещ 1.5 млрд. долара данъчни приходи. Последиците ще са значително по-силни в сравнение с решението на доста по-малките Колорадо, Вашингтон, Орегон, Аляска и Невада. Така вече всеки пети американец ще може да си купува марихуана, макар че в страната канабисът остава в категорията на незаконните наркотици. Уругвай е единствената държава, позволила от юли 2017 г. марихуаната за удоволствие на цялата си територия, но страната не е сред най-богатите и е с едва 3.4 милиона души население. На Калифорния също ще ѝ отнеме време новият режим да влезе в сила навсякъде. Многомилионни общности като тези в Лос Анжелис и Сан Франциско ще трява да почакат няколко дни или седмици, за да отпаднат местните ограничения и властите да позволят на желаещите търговци да кандидатстват за щатски лиценз. Засега магазините в Калифорния, готови да отворят врати, са около 40 и се намират от Сан Диего и Бъркли до Оукланд и Хот Спирнгс. Сред тях е медицинският център \"Харбърсайд\" в Оукланд, който от години е най-големият в страната за разпространение на медицинска марихуана. Ползването на канабис за облекчаване страданията на болни е законно в Калифорния от 1996 г. - първият щат, направил тази крачка и последван от над 30 други. Разширяването на търговията и за удоволствие на клиентите бе решено на референдум заедно с президентските избори през ноември 2016 г. Но изработването на регулации и данъчен режим от калифорнийските власти отне много месеци и издадените в средата на декември лицензи все още са временни, а търговците ще трябва да се снабдяват от производители в \"сивия\" сектор, докато фермите за марихуана също бъдат узаконени в следващите 6 месеца. Анализатори, цитирани от \"Ройтерс\", твърдят, че около 60% от канабисът в САЩ се произвежда в Калифорния и ще е нужно известно време за паритет между легалния и нелегалния сегменти на пазара.", "date": "2018.01.01", "title": "В шестата по големина икономика от днес законно се търгува с марихуана за удоволствие"}
{"url": "https://www.dnevnik.bg/sviat/2018/01/01/3105573_trump_ochakva_2018-a_da_e_fantastichna_godina/", "text": "Американският президент Доналд Тръмп предрече, че 2018 година ще бъде \"страхотна година\" и се похвали с редица постижения като данъчната реформа, отварянето на Арктическия национален резерват за дива природа за сондиране и промените в националния закон за здравеопазването. Тръмп се сбогува с 2017 година с разточително парти в частния си клуб, отбелязва БТА. Сред гостите бяха съветниците на Белия дом - дъщеря му Иванка и зет му Джаред Къшнър, синовете му Ерик Тръмп и Доналд Тръмп младши, и министърът на финансите Стивън Мнучин. \"Ще бъде фантастична година\", каза Тръмп на репортерите. На въпрос за  новогодишното послание на севернокорейския лидер  президентът отговори: \"Ще видим!\". По-рано вечерта на 31 декември Тръмп отбеляза отиващата си 2017 г. с видеоклип, посветен на собствените му върхови постижения и на американската изключителност. В 30-минутното видео се редуват сцени с Тръмп заедно с войници, с агенти от граничните патрули и с други световни лидери, на фона на внушителен саундтрак, докато президентът говори за страната си: \"Ние родихме модерния свят и ние ще оформим утрешния свят със силата и уменията на американския народ\". Сред успехите си президентът на САЩ посочва избора на нов член на Върховния съд, усилията си за съкращаване на регулациите и най-вече данъчната реформа, която нарича \"най-голямото орязване на данъците в съвременната история\". Освен обещанието, че ще направи Америка велика отново, по-късно Тръмп написа в Туитър в типичния му стил: \"Докато страната ни бързо става по-силна и по-умна, искам да пожелая на всички мои приятели, поддръжници, врагове, хейтъри и дори на най-нечестните медии на фалшивите новини щастлива и здрава нова година! 2018 ще бъде велика година за Америка!\"", "date": "2018.01.01", "title": "Тръмп очаква 2018-а да е фантастична година"}
{"url": "https://www.dnevnik.bg/bulgaria/2018/01/01/3105581_rumen_radev_se_sreshtna_s_avstriiskiia_prezident_i_be/", "text": "В първия ден на Новата 2018 година президентът Румен Радев и съпругата му Десислава Радева са на посещение във Виена по лична покана на федералния президент на Австрия Александър Ван дер Белен, съобщиха от президентството. Двамата са почетни гости на световноизвестния Новогодишен концерт на Виенската филхармония в златната зала на \"Музикферайн\". Президентът Александър Ван дер Белен е отправил поканата си през септември миналата година в Малта по време на форума на групата \"Арайолуш\". Тогава двамата държавни глави са провели своята първа двустранна среща. Освен с Ван дер Белен Радев и Радев е провел работни срещи и с президента на Естония Керсти Калюлайд в контекста на срещата на \"Триото\" на председателството на Съвета на Европейския съюз. Президентът е разговарял и с канцлера на Австрия Себастиан Курц, към когото отправил покана да посети България в удобно за него време. Датиращ от далечната 1939 година, новогодишният концерт на Виенската филхармония е признат като един от най-известните новогодишни концерти за класическа музика в света, който събира видни представители на виенското общество и почитатели на творчеството на фамилия Щраус от цял свят. Излъчва се на живо по телевизиите на близо 100 държави, като събира милиони зрители.", "date": "2018.01.01", "title": "Румен Радев се срещна с австрийския президент и бе гост на Новогодишния концерт"}
{"url": "https://www.dnevnik.bg/sport/2018/01/01/3105570_zimnata_klasika_hokei_na_otkrito_v_nai-vulnuvashtiia/", "text": "Един от многото, но специален и със свой, вълнуващ дух. Това е \"Зимната класика\" - двубой от редовния сезон в Националната хокейна лига (НХЛ), който се играе на открито. От необичайно хрумване той се утвърди и се превърна в новогодишна традиция. На 1 януари 2018 г. \"Зимната класика\" има своя малък юбилей - ще се проведе за десети път. Дом на хокейното шоу на открито ще е бейзболният стадион на \"Ню Йорк метс\", а на игралното поле ще излязат \"Бъфало сейбърс\" и \"Ню Йорк рейнджърс\". Детската мечта \"Повечето деца вероятно мечтаят да играят в този мач. При мен не беше по-различно\", казва 21-годишният Джак Айхел, който е една от звездите на \"Бъфало\", цитиран от АП. \"Не съм играл мач на открито преди, така че не знам какво да очаквам. Мисля, че началото ще е обичайно и ще опитваме да видим какво работи и какво не\", заяви той. На полето ще бъде и опитният му съотборник Джейсън Поминвил, който участва в първата \"Зимна класика\". През 2008 г. \"Сейбърс\" загубиха с 1:2 от \"Питсбърг пингуинс\". Според него мачът на открито се е превърнал във феноменално събитие. То е едно от двете основни в НХЛ наред с Мача на звездите. \"Първият двубой беше пълен с неизвестни. Никой всъщност не знаеше какво ще се получи. Очевидно, начинът, по който премина, по който феновете отговориха, по който изглеждаше по телевизията и по който приключи - не мисля, че имаше по-добър сценарий, за който да се надяваш\", каза 35-годишният състезател на \"Бъфало\". Мечтаното събитие Ако в началото е имало колебания около това дали хокеен мач на открито би бил вълнуващ за почитателите и успешен за лигата, то сега въпроси няма. Събитието се утвърди, а НХЛ и телевизията го превърнаха в истинска класика за почитателите на хокея. \"Прекрасно е. Имаш 82 мача и всичко си върви в определен ред, подготовката за двубоите... и след това идва този мач. Момчетата се усмихват, атмосферата е различна в съблекалнята и навън\", каза вратарят на \"Рейнджърс\" Хенрик Лундквист. Запалянковците също усещат магията на специалното събитие. Покрай празничната еуфория те получават допълнителна емоция. Паметен остава мачът от 2014 г., когато  \"Торонто мейпъл лийфс\" победи с 3:2 \"Детройт ред уингс\" след дузпи в Мичиган . Двубоят се игра пред рекордните за хокея 105 491 зрители. Телевизията, която държи правата - NBC, посочва, че седем от десетте най-гледани мача от редовния сезон в историята на НХЛ са \"Зимни класики\". Провеждането на събитието е гарантирано поне до 2021 г., тъй като е включено в договора с телевизията. Тази година има малка подробност - мачът ще е в Ню Йорк, но за домакин се води \"Бъфало\". Заради договор \"Рейнджърс\" е задължен да домакинства единствено в \"Медисън скуер гардън\". Двубоят е тази вечер от 20.00 часа и ще бъде излъчен по \"Мтел спорт 1\".", "date": "2018.01.01", "title": "\"Зимната класика\": хокей на открито в най-вълнуващия мач от редовния сезон в НХЛ"}
{"url": "https://www.dnevnik.bg/sviat/2018/01/01/3105587_zimna_buria_ostavi_bez_tok_40_hiliadi_domakinstva_vuv/", "text": "Зимната буря \"Кармен\" остави без електричество близо 40 хил. домакинства в областта Бретан в западна Франция, съобщи БТА. В 40 департамента на Франция, т.е. в почти половината страна, е обявен код \"оранжев\" за опасно време. По атлантическото крайбрежие бушуват ветрове със скорост над 100 км/ч. Електрическата компания Енедис е мобилизирала 1500 служители за възстановяване на електрозахранването. Подобни големи прекъсвания или аварии са редки във Франция, която произвежда три четвърти от енергията си от атомни електроцентрали, отбелязва Ройтерс. През юли 2015 г. близо 830 хиляди домакинства в западна Франция бяха временно оставени без ток, след като изключително горещото време повреди трансформатори. ", "date": "2018.01.01", "title": "Зимна буря остави без ток 40 хиляди домакинства във Франция"}
{"url": "https://www.dnevnik.bg/photos/2018/01/01/3105579_snimka_na_denia_diadokoledovci_v_blagotvoritelno/", "text": "В първия ден на новата година група ентусиасти се включиха в нетрадиционно надбягване - по улиците на София с костюми на Дядо Коледа. Благотворителното бягане \"Санта тича\" (Santa run Sofia) цели да запали повече хора да спортуват по-активно.", "date": "2018.01.01", "title": "Снимка на деня: Дядоколедовци в благотворително надбягване в София"}
{"url": "https://www.dnevnik.bg/zelen/2018/01/01/3089083_fotogaleriia_hadera_kudeto_sredizemno_more_se/", "text": "Близо до град Хадера в Израел на брега на Средиземно море се намира една от трите най-големи централи за обезсоляване на водата, разказва Милена Димитрова специално за фоторепортажа на Надежда Чипева.", "date": "2018.01.01", "title": "Фотогалерия: Хадера, където Средиземно море се превръща в годно за пиене"}
{"url": "https://www.dnevnik.bg/bulgaria/2018/01/01/3105607_proektut_za_tjutjuneviia_grad_na_plovdiv_shte_bude/", "text": "Проектът за Тютюневия град на Пловдив ще бъде представен на обществено обсъждане през февруари, съобщи кметът Иван Тотев пред \"Фокус\". От близо две години неизвестните около бъдещето на архитектурния комплекс от паметници на културата са много, след като първо  един от тютюневите складове почти бе съборен  от собствениците му, а по-късно  четири от складовете изгоряха . Общината твърдеше, че Тютюневият град ще бъде \"сред емблемите на Пловдив\", а в предизборната си кампания Тотев обеща складовете да бъдат превърнати в арт зона, която ще е важна част от програмата \"Пловдив - Европейска столица на културата 2019\". До днес видими стъпки в тази посока не са направени. Повече за историята на Тютюневия град вижте  тук . \"От Националния институт за паметниците на културата държат да запазим изцяло духа на квартала\", каза днес кметът на Пловдив. Въпреки това той допусна, че може да има намеси в сградите паметници на културата – ако бъде разрешено да се увеличат прозорците по височина с цел по-добра осветеност. \"Общината ще направи всичко възможно за това къщите, които в момента са в зоната и не са паметници на културата да не могат да бъдат продадени и на тяхно място да изникнат кооперации\", обяви кметът. Тотев добави, че се забранява надстрояването на съществуващи къщи от комплекса, независимо че не са паметници на културата. По думите му вече осем месеца общината и Министерството на културата работели със собствениците на сгради в Тютюневия град за осъществяването на общи намерения и до 15-20 януари правила. \"Оптимист съм, че през февруари ще приемем правилата, които ще отпушат инвестиционния процес и 2018 г. ще можем да видим вече работа в зоната\", каза Иван Тотев. В момента община Пловдив работи по приемането на проект на устройствения план за цялата централна градска част с норми за рекламни елементи, норми за фасадни елементи, за цялостен ансамбъл на пешеходните зони и страничните квартали като \"Капана\".", "date": "2018.01.01", "title": "Проектът за Тютюневия град на Пловдив ще бъде представен през февруари"}
{"url": "https://www.dnevnik.bg/sport/2018/01/01/3105603_brazilskiiat_zashtitnik_djeferson_e_ochakvan_v_cska/", "text": "Бразилецът Джеферсон е очакван в ЦСКА. Левият бек е сочен за сигурен заместник на  продадения в САЩ Антон Недялков . Авторитетният transfermarkt.de пише, че от 1 януари Джеферсон вече е футболист на ЦСКА. Засега липсва потвърждение от червените. Според специализирания сайт цената на 23-годишния футболист е 1.25 млн. евро. Той обаче ще дойде на \"Българска армия\" като свободен агент. Преди дни бразилецът прекрати договора си с \"Интернасионал\". Медиите в страната съобщиха, че левият защитник се насочва към ЦСКА, където ще продължи кариерата си. Ако информацията се потвърди, Джеферсон ще е третият нов в състава на Стамен Белчев. ЦСКА вече  взе  колумбийския централен нападател Жан Карлос Бланко  и  холандския полузащитник Роланд Алберг .", "date": "2018.01.01", "title": "Бразилският защитник Джеферсон е очакван в ЦСКА"}
{"url": "https://www.dnevnik.bg/bulgaria/2018/01/01/3088876_chestita_nova_2018_godina/", "text": "\"Дневник\" пожелава на читателите си успешна 2018 година, пълна със здраве, късмет, любов, добри предизвикателства и приключения. На 1 януари Православната църква прославя Свети Василий Велики - Васильовден. По този повод във всички епархии на Българската православна църква ще бъде отслужена Весилиева Света Литургия и молебен за благоденствието на българския народ през новата година. Хубав празник!", "date": "2018.01.01", "title": "Честита Нова 2018 година!"}
{"url": "https://www.dnevnik.bg/bulgaria/2018/01/01/3100257_kakvo_vliza_v_sila_v_nachaloto_na_godinata/", "text": "Промени в осигуровките, правилата за пенсиониране, детските надбавки, нови цени на водата, природния газ и роуминга в ЕС - това са част от последиците от промените в нормативната уредба, които влизат в сила в първия ден на новата 2018-та година. \"Дневник\" обобщи по-важните от тях. Осигуровките за пенсия и възрастта нарастват От началото на 2018 г. влизат в сила нови по-строги . В най-масовия случай за трета категория труд изискването за жените е да са навършили 61 г. и 2 м., а осигурителният им стаж да е 35 г. За мъжете изискването за възраст е 64 г. 1 м., а за осигурителен стаж - 38 г. 6 м. Увеличава се осигурителната вноска за   с общо един процентен пункт. Увеличава се  ( ) по основни икономически дейности и квалификационни групи професии средно с около 6.8%. Минималният месечен размер на осигурителния доход за   се лица се променя на   Отпада диференцираният минимален месечен размер на осигурителен доход за самоосигуряващите се лица, съобразно облагаемия им доход. Увеличава се минималният месечен размер на осигурителния доход за регистрираните земеделски стопани и тютюнопроизводители от 300 на  Увеличава се месечния размер на минималната заплата за страната от 460 лв. на  Увеличава се минималният дневен размер на обезщетението за безработица – от 7.20 лв. на   и се определя максимален размер –   възможността за получаване на обезщетение за временна неработоспособност   на правоотношението. Променят се изискванията за право на парично обезщетение за безработица. Право на тях имат лицата, за които са внесени или дължими осигурителни вноски във фонд \"Безработица\" най-малко   преди прекратяване на осигуряването. Повече семейства ще получават детски надбавки  Увеличава се размерът на обезщетението за отглеждане на малко дете от една до двегодишна възраст – от 340 лв. на  Увеличава се достъпът до получаване на детски надбавки. Размерът на месечните помощи за отглеждане на едно дете в семейството е 40 лв., за две деца - 90 лв., за три деца - 135 лв., за четири деца - 145 лв, а за всяко следващо се добавят 20 лв. Средномесечният доход, който дава право на детски надбавки се увеличава от 400 на 450 лв. Удобства при винетките  Влиза в сила тримесечната винетка. Цената на стикера ще бъде 54 лева. Освен това започва да се прилага и новото правило, според което годишната винетка ще е валидна 12 месеца от датата на купуването ѝ, а не както бе досега - до 31 януари на следващата година. Магистралата между Димитровград и Ниш става платена От днес за преминаване по автомагистралата между градовете Димитровград и Ниш в Сърбия ще се заплаща. Цената за лек автомобил е 190 сръбски динара на посока (3.13 лева по днешния курс). Таксите могат да се плащат в брой в левове и в евро, както и с банкова карта. Нови правила за роуминг в ЕС  Евросъюзът ще направи поредна крачка към намаляването на цените на услугите в роуминг. През юни 2017 г. отпаднаха таксите, а горната граница на цените за пренос на данни стана 7.7 евро за GB. От днес таванът на цените вече е 6 евро за GB. Според одобрения от Брюксел план горната граница трябва да стане 4.5 евро за GB от 1 януари 2019 г., 3.5 евро за GB от 1 януари 2020 г., 3 евро за GB (от 1 януари 2021 г.) и 2.5 евро за GB от 1 януари 2022 г. Промени в работата на администрацията  Агенцията по вписванията ще администрира Регистъра на юридическите лица с нестопанска цел. Към Търговския регистър ще бъдат добавени нови функционалности, чрез които юридическите лица с нестопанска цел ще могат да подават документи. Регистърът ще бъде обща електронна база данни, съдържаща обстоятелствата, вписани по силата на закон, и актовете обявени по силата на закон, за търговците и клоновете на чуждестранните търговци, юридическите лица с нестопанска цел и клоновете на чуждестранни юридически лица с нестопанска цел. Новото му наименование е Осигурява се възможност юридическит елица с нестопанска цел да подават документи във всяка служба по регистрация, независимо от седалището и адреса на управление. Документи ще могат да се подават от всяка точка на света по електронен път при наличието на валиден електронен подпис.  Водата поскъпва в 20 града Цената на водата в 20 града се повишава от днес, макар поскъпването да е малко по-малко, отколкото се планираше първоначално. В София повишението е с 8.9%, във Враца - с 13%, в Ямбол - със 17.9%, в Перник - с 4.9%, в Русе - с 5.7%, в Силистра - с 6.4% Всички цени могат да бъдат видени в сайта на КЕВР  тук.  поскъпва с  2.82%  до 352.91 лв. на 1000 куб. м или 33.17 лв./MWh (без акциз и ДДС). Незначителната корекция не води до поскъпване на свързаните с цената на природния газ цени на парното и на топлата вода. Те остават без промяна.  Нови нормативни актове  Влиза в сила новият Закон за концесиите. Първоначалният му вариант беше подготвен още преди две години, впоследствие беше блокиран от президентско вето преди парламентарните избори през пролетта и след това процедурата започна отначало. Основните промени са свързани със срока на концесиите - те няма да могат да се възлагат за повече от 35 години, а евентуални удължавания ще се допускат за най-много още 12 години. Извън този закон са концесиите за минерални води, подземни богатства и морските плажове. ", "date": "2018.01.01", "title": "Какво влиза в сила в началото на годината"}
{"url": "https://www.dnevnik.bg/bulgaria/2018/01/01/3088886_dnes_e_vasilyovden/", "text": "В първия ден на януари православната църква почита паметта на Свети Василий Велики. Имен ден днес имат Васил, Василка, Василена, Веселин, Веселина, Весела. В Патриаршеската катедрала \"Св. Александър Невски\" от 10 часа днес негово светейшество българският патриарх Неофит ще оглави тържествената Василиева света литургия. Веднага след нея от 11.30 часа ще отслужи и тържествен молебен за Новата 2018 година.  Заради примерния си живот и висока ерудиция Свети Василий Велики е почитан заедно със Свети Григорий Богослов и Свети Йоан Златоуст като един от тримата велики светители и учители на православната църква. В народния календар празникът се нарича също Василица или Сурваки. Обичаят сурвакане - най-характерният зимен обред, разпространен в цялата страна, се изпълнява преди изгрев слънце. По смисъл е пожелание и обредно осигуряване на здраве чрез докосване със сурова, най-често дрянова пръчка, и то именно в началото на годината. Сурвакарите са момчета до 14-годишна възраст. Събрани на групички от по няколко деца, те обхождат домовете на своите близки и съседи, като започват от своя дом. Всяко дете носи свежо откършена и украсена пръчка, която има специално название - сурвакница, сурвачка, суровакница, василичарка. Нейната украса, свързана често с основния за даден район поминък, е твърде разнообразна - преплетени клонки, нанизи от пуканки, разнообразни вълнени конци, малки кравайчета. Децата удрят със сурвачката всеки член от семейството, започвайки от най-възрастния.", "date": "2018.01.01", "title": "Днес е Васильовден"}
{"url": "https://www.dnevnik.bg/evropa/2018/01/01/3100069_bulgariia_ot_dnes_poema_predsedatelstvoto_na_suveta_na/", "text": "България днес поема ротационното председателство на Съвета на Европейския съюз. През следващите шест месеца страната ще ръководи заседанията на Съвета, който обединява националните министри на всички страни от ЕС. Председателството на Съвета се сменя на ротационен принцип на всеки шест месеца. Преди нас беше Естония, а след нас е Австрия. Заедно с тях ние формираме т.нар. тройка, като целта е да има повече приемственост в политиките. България многократно посочи като един от главните си приоритети европейската перспектива на Западните Балкани. По този повод през май София ще организира среща на върха заедно с лидерите от региона. Други приоритети в програмата на българското председателство са бъдещето на Европа и младите хора, сигурност и стабилност в силна и единна Европа, цифрова икономика и умения на бъдещето. Основната част от събитията ще се провеждат в  ремонтирания Национален дворец на културата . Церемонията по откриването ще бъде в Народния театър \"Иван Вазов\" на 11 януари. Предвидени са над 270 събития у нас и 1500 в Брюксел, а над 25 000 гости и делегати се очаква да пристигнат в страната през първата половина на следващата година. Очаква се всичко да струва около 150 млн. лева. Българското председателство ще е от типа \"базирано в Брюксел\". При този модел на практика постоянното ни представителство в Брюксел ще има ключовата роля за координацията, а в столицата ще се определят насоките, приоритетите и контрола. Мотото на българското председателство е \"Съединението прави силата\", а в  логото  са преплетени българския флаг, шевицата и кирилицата. Повече за председателството и българските приоритети можете да четете  тук .", "date": "2018.01.01", "title": "България от днес поема председателството на Съвета на ЕС"}
{"url": "https://www.dnevnik.bg/bulgaria/2018/01/01/3095883_koga_sa_pochivnite_dni_okolo_oficialnite_praznici_prez/", "text": "Началото на новата година е време за планове - за пътешествия, почивка, срещи с приятели и близки. Затова \"Дневник\" ви предлага удобен \"календар\", в който лесно да се ориентирате на колко почивни дни можете да разчитате около официалните празници през 2018 г. Можете да запазите графиката в телефона си или да я разпечатате на хартия и да я закачите на удобно място. А в краен случай, винаги можете да я намерите в архива на \"Дневник\".", "date": "2018.01.01", "title": "Кога са почивните дни около официалните празници през 2018 г. (графика)"}
{"url": "https://www.dnevnik.bg/bulgaria/2018/01/01/3105347_zle_sme_no_kolko_da_sme_zle_-_godinata_v_citati_na/", "text": "П Така премиерът Бойко Борисов коментира на заседанието на кабинета в оставка  тежката ситуация по част от пътищата в дните около Нова година . \"И ние, тръгвайки си с Росен (президентът Росен Плевнелиев - бел. ред.), ще продължим да работим заедно. Евроатлантическата ориентация ни е пътеводна звезда. Нищо по-хубаво за България няма от Европейския съюз, нищо по-добро да водим своята балансирана политика. Защото някои казват: \"С Русия ще водят по-балансирана политика.\" Ние с Росен я водехме - той държеше евроатлантическата линия, аз държах прагматичните отношения - да си върнем туристите, да си ремонтираме самолети, кораби, износ с 14% е по-голям.\" Това заяви премиерът в оставка Бойко Борисов по време на 11-ата годишна среща на бизнеса с правителството,  организирана от \"Капитал\"  на 17 януари. Това каза министър-председателят в оставка Бойко Борисов на среща с жители на Айтос, които живеят в в сгради, обновявани чрез Националната програма за енергийна ефективност на многофамилните жилищни сгради на 21 януари, след като Народното събрание одобри увеличаване на бюджета за саниране с 1 млрд. лева. Лидерът на ГЕРБ Бойко Борисов обяснява защо партията е решила да включи в предизборната си програма доброволно военно обучение за младежите на 3 февруари.  Сега какви са трамваите, какви са тролеите, какви са автобусите. Това е направено за няколко години. И някой днес да ми сравни слагането на една лампа с работа за пет години, не може да го приемем. Приемаме забележките на хората, но не и на тези, които са се провалили.\" Лидерът на ГЕРБ Бойко Борисов се върна в първите си години като кмет на София по време на среща с партийния актив в столицата . Бившият министър-председател бе видимо раздразнен от изказването на служебния премиер Огнян Герджиков при откриването на обезопасената временно тръба на тунел \"Ечемишка\" на 13 февруари. \" . Българският народ има силен инстинкт, убеден съм, че тези, които ни се разсърдиха, сега ще знаят – каквото обещаем го правим. Затова и малко обещаваме\". Това обръщение използва премиерът на два пъти и лидер на ГЕРБ към женската организация на партията в Стара Загора на 18 февруари. Борисов по време на предизборна среща в Хасково, цитиран от пресцентъра на партията. Това заяви на 24 март в интервю за Би Ти Ви и обяви, че завежда съдебно дело срещу председателя на БСП Корнелия Нинова заради изявлението ѝ по негов адрес \"Ти си крадец\", направено в ефира на Нова телевизия. - с тези думи се обърна към колегите си лидерът на ГЕРБ, докато репортерите се надвикваха в централата на партията в опит да му зададат въпроси за изборните резултати и възможните партньори, с които ще води преговори за бъдещо управление на 26 март. Това заяви лидерът на ГЕРБ Бойко Борисов в изказването си на конгреса на Европейската народна партия (ЕНП) в Малта, цитиран от пресцентъра на партията на 30 март. \" , в случая и \"Обединените патриоти\" са с нас, защото само това като формула гарантира управление.\" Така лидерът на ГЕРБ Бойко Борисов се оплака от тежката си съдба след консултациите за съставяне на кабинет с президента Румен Радев на 25 април. \"Аз си спомням времето, когато се заговори за разоръжаване. Когато започнаха да се унищожават ядрени и стратегически ракети [...] някак си светът си отдъхна. Защото това е като в операта: има ли пушка на сцената, рано или късно трябва да гръмне\" - Борисов пред журналисти с коментар за терористичния акт в Лондон на 5 юни. Премиерът Бойко Борисов пред \"Нова телевизия\" в коментар на това, че прокуратурата отказа да разследва случая с развитите болтове на колата на председателя на Върховния касационен съд Лозан Панов. \"Какво трябва повече да направим за Лозан Панов? Пак го вози държавна кола на съда. И да назначим човек да завива болтовете, за да считаме, че има съдебна реформа?!\" попита реторично Борисов на 22 юни. Това заяви премиерът Бойко Борисов в своя лекция на дискусия, организирана от \"Атлантическия клуб\" на 7 юли. \"Аз не мога да знам какво е казала вчера. Аз съм известен със своята скромност и ми е неудобно. Така че се извинявам, ако оттам е тръгнало напрежението.\" Това каза премиерът Бойко Борисов на 14 юли в отговор на Атанас Костадинов от БСП, който му обясни, че средата в пленарна зала по време на разискванията за Бялата книга на Юнкер е \"възпалената\" заради вчерашното изказване на Снежана Дукова (ГЕРБ), която обяви, че Борисов е най-добрият политик в България\". Така министър-председателят Бойко Борисов коментира скандала, който коства депутатското място на Живко Мартинов от ГЕРБ на 28 юли. Мартинов доброволно напусна парламента, сред като главният прокурор Сотир Цацаров поиска имунитета му да бъде свален. Обвинението срещу него е, че е упражнявал натиск с цел определени облаги, сред които и получаване на 4 тона суджуци. Депутатът от ГЕРБ е използвал името на премиера Бойко Борисов, но по думите на Цацаров нито един от суджуците не е достигнал до министър-председателя. Това заяви премиерът Бойко Борисов по време на официалната церемония по откриването на  нов завод за автомобилни части на германската фирма \"Костал\" в Пазарджик . Това каза Борисов след  срещата си с всички заинтересовани страни по казуса \"Калиакра\"  на 8 август. До проблема се стигна, след като екоминистърът Нено Димов забрани извършване на редица дейности в част от защитена територия \"Комплекс Калиакра\", където има понто-сарматски степи. Това обаче породи протести на земеделци, рибари и представители на туристическия бранш от крайморска Добруджа заради опасения, че рестрикциите в териториите от \"Натура 2000\" ще засегнат поминъка им. Това каза министър-председателят на президента на Франция Емануел Макрон, впечатлен от езиковите умения на началника на кабинета на президента Румен Радев – Иво Христов и други посрещачи на летище Варна на 25 август. \"Аз не съм ги чул те (БСП - бел. ред.) да излязат и както в църквата да кажат \"Отричаш ли се от Сатаната? Отричам се!\" Три пъти да излезе г-жа Нинова, да се отрече от Сатаната, сиреч от закона си от 2008 г. и да каже \"Сега като сме се отрекли, и сме чисто нови, не сме 130-годишни, предлагаме този закон\" с радост ще я изслушам\". Това обяви във Варна, цитиран от агенция \"Фокус\", премиерът Бойко Борисов, който участва в в десетото юбилейно издание на Летния университет на младежката организация на ГЕРБ на 2 септември. Той остро критикува БСП, която по думите му през 2008 г. е приела закон, който насърчава корупцията. - това каза пред журналисти в Русе премиерът, цитиран от агенция \"Фокус\". Той беше в града за откриването на възстановения храм \"Всех Святих\" на 10 септември. В интервю по Би Ти Ви на 18 септември Борисов коментира намеренията на Слави Трифонов да намери хора, които да заменят сегашните политици. Ако считаме, че ще има война и ще се готвим за такава, трябва да преориентираме държавата в такива условия. Въоръжение, армия – пари насочваме в тази посока. Но те не могат да стигнат за всичко, ако това е консенсусът, действаме по тази тема\", каза премиерът Борисов на дискусия за бъдещето на общата европейска политика на 16 октомври.  Премиерът на конференция, организирана от Българския форум на бизнес лидерите на 17 октомври. \" Това заяви премиерът Бойко Борисов пред журналисти в кулоарите на Европейския съвет в Брюксел на 19 октомври, цитиран от агенция \"Фокус\".  Борисов коментира темата за превъоръжаването на българската армия , като даде пример с отминалите времена, когато са се заделяли средства за отбрана за сметка на липсата на обикновени стоки. Бойко Борисов на заседание на Министерския съвет, цитиран от \"Фокус\", след общественото недоволство срещу идеята първите три дни болнични да се плащат по-малко на 24 октомври. Така премиерът Бойко Борисов коментира в Сараево изказванията на президента на Турция Реджеп Ердоган, че Босна и Балканите са наследство на Турция. Борисов смята, че интересът на Турция е да има максимално добри отношения с Европа, а огромният стокооборот с ЕС е изцяло в интерес на Турция на 27 октомври. \"Аз не съм монах, през живота си съм имал жени. Само вие (репортерките около него - бел. ред.), предполагам, сте само с един. Аз не съм светец в това отношение. Трябва ли всяка жена, минала през моя живот, после да я веят като байрак и да я проверяват.\" С тези думи премиерът Бойко Борисов коментира на 16 ноември исканията при евентуалното отпадането на давността за престъпленията по приватизационните сделки да се проверят и тези, в които бившата му приятелка Цветелина Бориславова е участвала. Така премиерът Бойко Борисов отговори на въпрос на репортер на БНТ дали е възможно да се стигне до предсрочни избори след като опозицията реши да бойкотира работата на парламента на 17 ноември. Това обяви Борисов на публична лекция в Университета за национално и световно стопанство на тема \"България, Балканите, Европа и светът\" на 20 ноември.  Инфраструктурните проекти, магистрали, скоростни железопътни линии, пристанище, земеделие, икономика, инвестиции... ще донесат само мир на Балканите. Това е в интерес и на Европа, и на самите Балкани. На първо място е стабилността на България и региона.\" Това заяви в интервю за БНТ министър-председателят в обобщение на провелата се в унгарската столица Будапеща шеста  среща на лидерите от Централна и Източна Европа и Китай  \"16+1\" на 28 ноември. Това заяви премиерът Бойко Борисов след срещата си в Белград с президента на Сърбия Александър Вучич и премиерите на Гърция и Румъния Алексис Ципрас и Михай Тудосе на 9 декември. \"Сигурността на Балканите е важна за Европейския съюз\", коментира премиерът Бойко Борисов в Брюксел, където беше за редовното заседание на Европейския съвет на 14 декември. \"Очаквам цялата подкрепа на ЕНП по тази тема. Тя е много важна за Балканите. Неслучайно и Първата, и Втората световна война започват от Балканите. Така че сигурността, прогнозируемостта и просперитета на Балканите, не само Западните, е важно за ЕС\", обясни пред медиите в Брюксел премиерът. Премиерът Бойко Борисов в обзорното предаване на \"Дарик радио\" \"Годината\" на 16 декември, където всеки гост отговори на въпроса има ли време да чете и какво е научил от книга през 2017 г. Това обяви предаването \"Панорама\" на БНТ премиерът Бойко Борисов. Отговорът му бе на въпрос дали в традиционноно си обръщение почетният председател на ДПС е демонстрирал подкрепа към управлението. (Цялото слово на Доган четете  тук .)", "date": "2018.01.01", "title": "\"Зле сме, но колко да сме зле\" - годината в цитати на Бойко Борисов"}
{"url": "https://www.dnevnik.bg/bigpicture/2018/01/01/3082598_nai-dobrite_snimki_za_2017/", "text": "Кои бяха най-впечатляващите и интересни моменти на 2017 година? Вижте най-добрите кадри на фоторепортерите на Дневник, невинаги новинарски, но интересни и нестандартни. Автори на снимките са Анелия Николова, Юлия Лазарова, Надежда Чипева, Георги Кожухаров, Николай Дойчинов, Цветелина Ангелова, Велко Ангелов.", "date": "2018.01.01", "title": "Най-добрите снимки за 2017"}
{"url": "https://www.dnevnik.bg/bulgaria/2018/01/01/3105416_zaradi_ochakvaniia_trafik_dnes_se_spira_dvijenieto_na/", "text": "Заради очаквания интензивен трафик в последния празничен ден, ще бъде ограничено движението на камиони над 12 тона по автомагистралите и най-натоварените пътища. Забраната ще важи от 14 до 20 часа, съобщи Агенция \"Пътна инфраструктура\". От там напомнят шофьорите да тръгват на път с автомобили, подготвени за зимни условия, да карат внимателно и със съобразена скорост, да не предприемат резки маневри и да спазват въведените ограничения, сигнализацията и указанията на \"Пътна полиция\". Ограничено ще е преминаването на камионите над 12 тона по следните участъци от републиканската мрежа: автомагистралите; път I-1 с. Ребърково - Ботевград, като движението се пренасочва по път II-16 Ребърково - Своге – София; път I-1 - етапна връзка на лот 2 на АМ \"Струма\" при Благоевград – ГКПП \"Кулата\"; път I-4 п. в. \"Коритна\" - Велико Търново – Шумен; път I-5 Русе - Велико Търново; път I-8 ГКПП \"Калотина\" – София; път I-9 Варна – Бургас; път II-18 Околовръстен път на град София; път II-99 Бургас - Царево. Забраната не важи за камионите, които превозват бързоразвалящи се храни и товари на температурен режим, живи животни и опасни товари (ADR). За улеснение на трафика през Владая от 10 до 20 ч. днес, ще има две ленти за прибиращите се към София по път I-1 (Е-79). Временната организация е от км 278+910 до 282+038 и от пътен възел \"Даскалово\" до кръстовище \"Драгичево\". Целта е пристигащите в столицата да могат да пътуват по-удобно и безопасно. Алтернативен маршрут на първокласния път през Владая е автомагистрала \"Люлин\".", "date": "2018.01.01", "title": "Заради очаквания трафик днес се спира движението на камиони по основните пътища"}
{"url": "https://www.dnevnik.bg/photos/2018/01/01/3105534_fotogaleriia_bulgarski_planini_razdavam_i_oshte/", "text": "Както всеки понеделник, \"Дневник\" представя редакторския подбор сред най-препоръчваните комикси от изминалата седмица. Справката е изготвена в 9.30 часа на 1 януари.", "date": "2018.01.01", "title": "Фотогалерия: Български планини раздавам и още комикси от седмицата"}
{"url": "https://www.dnevnik.bg/sport/2018/01/01/3100331_kude_da_me_sudish_ma_gospojo_ili_kak_govoriha/", "text": "В историята е вече 2017 година, която освен със спортните успехи и неуспехи, може би ще се запомни и с част от репликите на български спортисти, треньори и министъра на спорта. Припомняме ви най-обсъжданите от тях. \"Испанците си правят каквото си поискат и тая ми тръгнала да ми говори, че щяла да ме съди. Къде да ме съдиш ма, госпожо? Къде и за какво?\" \"ЦСКА при нас не е нов клуб, а е правоприемник на \"Литекс\". В УЕФА смятат, че са нов отбор, защото се появява отбор за лицензиране ЦСКА. Ние си го приемаме за ЦСКА, защото си е сменил името. По българското право е така. По швейцарското не знам как е. Аз станах юрист напоследък покрай всичките тия работи. \"Правилната посока е на г-н Ганчев, но трябва му още малко въздух, базите да се подобрят. Ако се направи един модерен стадион, столицата ще се чувства много по-здрава и няма тогава да коментираме за въздуха. Ами след като имаме коли, въздухът се разваля. А то всяко семейство има две-три коли. Представете си, че няма вече пешеходци.\" \"Това е човек с безумно количество кредити, преследван от банките. Даже сметките във футболния съюз му се плащаха, само и само да не му блокират парите. Като стане президент, да блокират и на футболния съюз ли? Неговите, доколкото знам, са блокирани. Да не стане от трън, та на глог, че и по-висок.\" \"Нахвърлях ти доста сериозни неща и не са малко. Няма нужда да ги повтарям. Ние сме сериозни хора, разумни. Имам се за средно интелигентен, средно грамотен. Поне!\" \"Няма да дам на банда гейове да ме командва. Никой не може да ми дава наклон на оная работа.\" -  \"Световното по волейбол в България е своеобразен венец в политиката на държавата за спорта и изграждането на модерна спортна база.\" \"Сегашните млади са много по-интелигентни, много по-позитивни и много по-възпитани. Много по-прями са, защото си спомням едно време много хора живееха със страха какво ще кажат съседите, какво ще е общото мнение на обществото за теб, което реално ни провали нас като общество и като личности.\" \"В Китай те уважават, в \"Партизан\" те уважават, в Италия - също. Само в България не ме уважават. Аз не им се сърдя на хората. Аз обичам България. Аз съм единственият българин, който прави фурор в Китай.\" \"На някои от африканските момчета, които само ми кимат с глава и не искат да научат една дума на български, директно им намазвам ските.\" \"Накрая ще вляза в Народното събрание и ще им го кажа и на тях, защото ги наблюдаваме, че само се джафкат и губят времето - тяхното и нашето. Нищо не правят, само се говори, само си бъбрят, обвиняват се, а никакви работа не се върши.\" \"То на хората им писна. Те го говориха, говориха... Идва оня индианец - шефът на съдиите, дето сме назначили, и ни обяснява за съдийството все едно ние сме в първобитно-общинния строй или сме някакви абсолютни туземци. Вижда се, че полза от този тип няма никаква. Идва тук един път на три месеца. И каква работа ще ни свърши? Май само си прибира заплатата.\" \"Те не са много ЦСКА, а \"Литекс\" сме си ги били.\" \"УЕФА тежко си нарушава правилата. Според тях те са си прави. Аз смятам, че ние сме прави.\" \"Не ми се ходеше в Стокхолм за финала на Лига Европа (б. р. \"Манчестър юнайтед\" - \"Аякс\"), но отидох, за да мога да разговарям с президента на УЕФА и с всички хора, които отговарят за лицензите и финансовия феърплей. Аз съм направил всичко, каквото може, но както виждате не е дало резултат, защото очевидно те не искат да правят изключения.\" \"ЦСКА не може да бъде обикновена, винаги е била в Европа. България вече е в Европа и има право ЦСКА и в света да играе.\" \"Като влезете в ресторант и менюто е хубаво, това означава ли, че ще си поръчате?\" \"Да, те са фаворити. Но ако се върнем малко в исторически план назад, със сигурност и турската армия е била фаворит в сравнение с българското опълчение на Шипка. Така че... ние ще играем опълченци.\" \"Когато ние бяхме шампиони, Кирчо правеше платненки. Нищо, че сега е милиардер от кредити.\" \"Банда престъпници дойде да прави баташко клане на \"Армията\". Аз лично бях подготвен. Бях убеден, че така ще стане. Целта на тези хора, дето си мислят, че са измислили футбола, е точно тази - те искат по най-гнусния, най-перверзния начин да ни унижат.\" \"Кирчо, за още 20 години да си купиш тв правата за българското първенство, за следващите 20 години да си купиш първенството на България по футбол, пак само ще сънуваш, че можеш да достигнеш Сираков във футбола. Медийни войни не отварям, но от медийни войни хич не се плаша, да си го знаеш! Защо си мисля, че патроните, с които ме обстрелваш, имат друга задача... Успокой се малко, спри се, гърмян вълк съм. Да си знаеш, че няма да ти е лесно с пушката срещу мен.\" \"Как да го оправи? Това да не е карбураторът на колата да го оправи.\" \"Ние в България всички сме индианци, но имаме много вождове и малко индианци, които да работят. Аз признавам един вожд. Моят вожд е президентът на футболния съюз.\" \"Недоумявам как може преди три месеца да купиш 14 нови футболисти и оттогава досега да говориш пак за селекция. Трябва да се мразиш, или да си решил да си хвърлиш парите на вятъра. 14 нови футболисти и всеки месец да говориш, че трябва подсилване. Ако съм собственик, ще застрелям този, дето ги е купувал. И треньор, и всичките.\" \"Познавам Спас Русев от много години. Той е много интелигентен човек, интелектуалец, но никога не е отворил дума за спорт, камо ли за футбол.\" \"Сърцето ми беше спряло и в 91-ата минута д-р Яблонски му направи електрошок.\" \"Вчера се чухме, пожелах му успех и му казах, че ако търси някой, който да му води слона, да ми се обади.\" \"Бихме \"Левски\" и с девет полеви футболисти, и с резервите, и без вратар.\" \"Дай, Боже, утре да измръзна.\" \"Доколкото мога, съм религиозен. Не стигам до крайности. Прочел съм Библията, опитах се да я разбера. Доколкото мога, ходя на църква.\" \"Преди да пишат декларации, нека ремонтират съблекалнята за гости на \"Армията\". Пред нея нашият сектор е като \"Шератон\".\" \"А тяхното феърплей ли е, където цяла година играят с пари срещу нас и съдийството е винаги в наш ущърб? Това феърплей ли е? Трябва да си мълчим като винаги сме ощетеният отбор ли? Това ли е редното за тях. Те богопомазани ли са? Защото в момента те правят напрежение в държавата.\" \"Идват някакви ментета и взимат по 30-40 хиляди евро, а аз шест години нямам слаб мач там и направиха проблем, че си исках същата заплата, която получавах до момента. Там е да си бразилец или чужденец. Ще седиш до 60 години.\" \"Дузпа ала \"Литекс\"! Не помня някога да са свирили подобна дузпа за \"Лудогорец\", на метър извън наказателното поле. Никога не се е случвало и надали ще се случи. Ако свирят такава дузпа за нас, ще почерпя цяла България.\" \"Има си правила на федерациите и аз съм официален претендент. Дали ще съм интересна хапка, или интересна манджа, мен не ме интересува.\" \"Нещо хубаво се случва в българския футбол. Биеш Холандия, побеждаваш и Швеция за първи път от 50 години, юношите се класират на финали на европейско първенство. Благодарим на тима за сърцатата игра. Само така публиката ще се върне на стадиона. Благодарим на Боби Михайлов и Петър Хубчев за невероятните емоции. Мисля, че започваме да имаме отбор.\" \"Щом пътуваме с правителствения самолет, значи държавата мисли за футбола.\"", "date": "2018.01.01", "title": "\"Къде да ме съдиш ма, госпожо?\", или как говориха спортните хора през 2017"}
{"url": "https://www.dnevnik.bg/bulgaria/2018/01/01/3105536_za_denonoshtie_500_dushi_sa_preminali_prez_pirogov/", "text": "През изминалото денонощие 500 души са потърсили помощ в спешната столична болница \"Пирогов\", съобщи на брифинг директорът й проф. Асен Балтов. По думите му по-голямата част от пострадалите са дошли непосредствено полунощ, което е необичайно. \"Изведнъж е станало все едно сме на нормално дежурство\", разказа Балтов. Както обикновено, в новогодишната нощ най-натоварено е било в травматологичния кабинет. Трима пациенти са с ампутация на пръсти след хвърляне на пиратки. Други хора са със счупвания на пръсти и различни наранявания. В токсикологията са приети по-малко пациенти в сравнение с предишни години – двама са докарани в болницата след употреба на наркотични вещества, а трима – на алкохол. По думите на Балтов това са млади хора, пили на екс. В неврохирургията е имало доста пациенти под въздействието на алкохол, получили рани в областта на лицето и главата. Повечето са освободени за домашно лечение От 23 декември 2017 г. досега през \"Пирогов\" са преминали около 4500 пациенти, съобщи още директорът на болницата.", "date": "2018.01.01", "title": "За денонощие 500 души са преминали през \"Пирогов\", трима са с ампутирани пръсти"}
{"url": "https://www.dnevnik.bg/biznes/2018/01/01/3105538_italiia_vadi_ot_upotreba_monetite_po_1_i_2_evrocenta/", "text": "От днес първия ден на 2018 г. Италия изважда от обращение монетите от 1 и 2 евроцента, предае БТА. Стъпката е по силата на решение на парламентарната бюджетна комисия. Премахването на дребните монети ще пести годишно по около 20 000 евро. Италианското правителство харчи милиони за производството малките деноминации, откакто е въвело еврото през 2004 година. Заради въвеждането на мярката всички цени в Италия ще бъдат закръглени до най-близката стойност, завършваща на 5 или 0. БТА отбелязва, че и други страни от Европейския съюз, сред които Германия, обмислят да се окажат от 1- и 2-центовите монети. В Белгия, Финландия, Холандия и Ирландия цените често биват закръгляни до най-близкото число, завършващо на 5 цента, за да се избегнат най-малките деноминации, макар те да остават законно платежно средство.", "date": "2018.01.01", "title": "Италия вади от употреба монетите по 1 и 2 евроцента"}
{"url": "https://www.dnevnik.bg/bulgaria/2018/01/01/3105542_prijutut_na_otec_ivan_goria/", "text": "Приютът на отец Иван в Нови хан горя снощи. Във видео, публикувано във  фейсбук страницата  \"Да подкрепим отец Иван от Нови Хан в благородната му мисия\", свещеникът разказва, че най-вероятно пожарът е тръгнал около 19 часа от запалената в трапезарията камина, пред която се приготвяли да отбележат новата година обитателите на дома. Пожарът е започнал от покрива и обхванал едното крило на сградата. Пред телевизия \"Европа\" отец Иван каза, че се е запалила битумната хартия, с която е била покрита част от покрива на сградата. Децата и живеещите в дома са евакуирани. При инцидента няма пострадали. Децата са настанени на различни места, при близки на отец Иван в София, Елин Пелин и с. Доганово. Отец Иван е извикал строителна бригада от Монтана, която от днес ще започне по малко да възстановява.", "date": "2018.01.01", "title": "Приютът на отец Иван горя"}
{"url": "https://www.dnevnik.bg/sport/2018/01/01/3105541_ashli_iung_beshe_nakazan_za_tri_macha_zaradi_udar_s/", "text": "Футболистът на \"Манчестър юнайтед\" Ашли Йънг беше наказан за три мача. Той е санкциониран заради удара си с лакът срещу Душан Тадич от  мача със \"Саутхемтън\" (0:0) . Инцидентът не беше забелязан от съдията Крейг Поусън по време на двубоя. Йънг прие обвинението, но обжалва размера на наказанието. Комисията потвърди срока от три мача и играчът ще пропусне срещите с \"Евертън\" и \"Стоук\" от Висшата лига, както и двубоя с \"Дарби\" от третия кръг за Купата на Англия. \"Той ме удари с лакът и го попитах защо го е направил. Не разбрах защо. Странно е, защото не го очаквах от него\", заяви Тадич след мача. Това е нов проблем пред Жозе Моуриньо след контузиите на нападателите Ромелу Лукаку и Златан Ибрахимович, както и на Майкъл Карик и Маруан Фелайни. Няколко други играчи са под въпрос за днешното гостуване на \"Евертън\". Отборът от Манчестър е трети на 15 точки от водача \"Сити\" и на една зад шампиона \"Челси\".", "date": "2018.01.01", "title": "Ашли Йънг беше наказан за три мача заради удар с лакът"}
{"url": "https://www.dnevnik.bg/analizi/2018/01/01/3105434_novogodishen_optimizum/", "text": "Текстът на Георги Марков е публикуван в портала  \"Култура\" . Обичаят изисква да се изкажат пожелания. Бедата е, че има толкова много неща да се пожелават, че не знам откъде да започна. Може би трябва да повторя чудната песен на Булат Окудкава: \"Господи, дай на умния повече ум, на богатия повече пари, на властника повече власт но не забравяй и мен, Господи\". Ще кажете, че най-важното е да сте живи и здрави, а после всичко друго. Всеки ще се съгласи, особено на днешния ден, че животът и здравето са първото, че съществуването на човека е най-висшата природ­на привилегия, че пълнокръвието на силите му е най-скъпият дар. За ща­стие или нещастие ние се раждаме и живеем веднъж. Но сигурно ще се намерят мнозина, които ще се усмихнат горчиво на нашето преклонение пред живота и здравето и ще кажат: \"Но не само един гол живот и едно голо здраве\". Защото въпросът не е само да съществуваш като здраво и силно животно, а как да съществуваш. Как да живееш? Колко хубаво е, че рецепта за живеене няма и не може да има, че животът превръща идео­логическите канони на амбициозните философи и полуумните им последователи в историческа нелепост. Трагична нелепост. Никой никому не може да каже как да живее. Може би най-общият и най-простият отговор е – да живееш като себе си. Но тук веднага идва въпросът – има ли те? Съществуваш ли като себе си? Или както нечия непозната ръка е написала на един стар гроб край София: \"И да те е имало, пак те е нямало\". Тъкмо защото не споделям безмерното отчаяние на този надпис, тъкмо защото вярвам, че все нещо остава и вечно съществува, моето пожелание е – щастието да бъдете себе си. Щастието да сте притежатели не само на собствените си тела, но и на собствените си души. И не само за времето, в което живеете, но и за времето, когато ще се преселите в спомените на другите. Бъдете като себе си! Много пъти съм си мислил, че един ден всичко ще се знае, непре­менно ще се знае. Че след хиляда или десет хиляди години някакъв компю­тър за възкресяване на всичко съществувало ще извика за проверка хора, характери и обстоятелства, за да извади на яве всичко скрито, за да хвърли светлина върху погребани тайни. Без никакъв компромис и без ни­каква пощада. Представете си този екран, върху който ще се появи по желание на правнуците образът на някой Иван Иванов Иванов от квартал \"Подуене\" и животът му ще бъде видян такъв, какъвто е бил с най-скритите и никому неизвестни сега обстоятелства. Ще кажете, че тази моя фантазия прилича малко на идеята за второто пришествие. Може би, но е съвсем логично да се предположи, че един ден всичко ще се знае и за мнозина това може да е утеха. А за други – заплаха. Но във всички случаи е източник на оптимизъм. Всяко възкресение е източник на оптимизъм, защото ни доказва, че ние не сме случайни пътници от никъде за никъде, а необходими участници в смислено движение. Като че никой ден в годината не ни сепва по-силно от Новата година. Може би, защото условният край на нещо и условното начало на друго са достатъчен повод да погледнем назад и напред. Бих казал, това е моментът на периодичната ни среща с времето, на трагичното усещане, че нещо безвъзвратно е отминало и на вярата, че все пак нещо предстои. Аз не говоря за дамаджанената тъга и оптимизъм на тридесет и първи декември вечерта, за дълбоко неясната щастлива илюзия, че от днес всичко ще се промени за хубаво, че внезапно щастие ще влезе във всеки дом и ще превърне живота в концерт от сладкопойни чучулиги. Думата ми е за напълно трезвото, доста студено и категорично усещане на днешния ден, на първи януари, че е отминала още една година, която ни е тласнала към по-близкия или по-отдалечения край. Като че ние се намираме на поредния връх, от който нашите въображения могат да виждат по-добре. Тъкмо на този ден мнозина се опитват някак спонтанно да направят някаква преоценка на пътя зад гърбовете им, мнозина започват да водят дневници, които след две-три седмици ще захвърлят, мнозина застават пред огледалата и търсят да установят промяната на лицата си. Някога бях писал, че онова, с което човек никога не може да свикне, е собстве­ното му лице. Но при тия срещи с времето ние се взираме в лицата си, като че дирим някакви доказателства, радостни или тъжни. Ако се опитаме да проследим нишката на живота си, дългата поре­дица от преживявания, ние ще открием, че може би най-точният синоним на думата \"живея\" е \"преминавам\". Животът не е нищо друго освен без­спирно преминаване през времето и пространството, през хората и съби­тията, преминаване по пътеки, по улици, по пътища и в безпътица, пре­минаване през врати – отворени или затворени, преминаване край прозор­ци и край стени. Действие, което съдържа моментите на приближаване, влизане, излизане и отдалечаване. При това всичко става по силата на една естествена необходимост – да се види нещо ново, да се срещне нещо по-интересно, да се проумее нещо непознато, да се осъществи някакво неосъществимо съвършенство. И може би най-чаровните и магически моменти на живота са преминаванията на хората един през друг. Преминаване, в което ние получаваме най-много и даваме най-много, и баланс никога не може да се направи. Точно на Нова година ние се чувстваме щастливи с усещането, че времето зад гърба ни е дало толкова много срещи, бели и черни, без да ни е отнело желанието да преминаваме. И като че това е оптимистичната гаранция, че не ще спрем никъде. Едно от най-силните чувства в момента на срещата между човек и време е самотата. Колко пъти на Нова година или на рождения си ден всеки от нас е откривал, че е единственият жител на галактиката. Че очите му не могат да срещнат други очи, че слухът му не долавя ничий глас, че е огромно и празно, че всичко край него минава и заминава без да го забележи, без да проговори, без да вземе и без да даде. Всеки е падал в този вакуум, където връзките между хората стават не­действителни и където властва чувството, че всички се разминаваме в празното простран­ство между звездите и всеки е толкова сам, непреодолимо сам, страшно сам, че нищо не би могло да му засвидетелства съществуването. И разбирането, че в действителност между хората стои неизменно разстояние, че всеки живее в същата категорична самотност, че не е възможно при­ближаването на един човек към друг човек, дори към най-близкия и най-любимия. Затова след вакуума толкова силно е желанието ни да експло­дираме, да прелетим разстоянията между нас и другите, да налеем своята кръв в чуждите вени и да живеем с топлината на другите тела. И всяка мисъл, и всяко чувство да се размножава в мислите и чувствата на другите и да не се знае кое е свое, кое е чуждо. Един поет беше нарекъл Новата година \"праг на самотата\". Аз бих казал – зависи дали този праг те води при другите, или те извежда от тях. Естествено най-силната вълна на новогодишен оптимизъм идва от чувството за начало. Всички начала, дори съвсем условните, съдържат в себе си оптимизма за щастливия край. Може би защото всеки човек е по-принцип дълбок оптимист. Дори песимизмът не е нищо друго освен израз на обратно изказан оптимизъм. Е, слава Богу, че е така, защото когато знанията ни са срещу нас, когато всички факти и обстоятелства ни поставят в смъртна обсада, единственото, което ни крепи и ни дава сили да превъзмогваме, е точно оптимизмът, въплътен дълбоко в нас. Може би на мнозина ще се види странно, че аз смятам \"Един ден от живота на Иван Денисович\" на Александър Солженицин за едно от най-оптимистичните произведения, някога написани. Не е трудно всеки от нас да открие в се­бе си нещо от Иван Денисович – полугорчивата усмивка на съществуването въпреки всичко. Бих искал да осъвременя общия лозунг на Горки \"Човек звучи гордо\", като го променя на \"Иван Денисович звучи гордо\". Разбира се, мнозина ще ми възразят, че този оптимизъм много често е съвсем безпочвен, илюзорен. И ще ми приведат достатъчно много факти, които красноречиво доказват, че \"човек съвсем не звучи гордо\", особено в страни, където този лозунг е закачен на стената. Те ще ми кажат, че няма място за оптимизъм, когато пред очите им властни хитреци корумпи­рат идеали, развихрят инстинктите си за самосъхранение под знамето на общото щастие и всечовешка хармония, осакатяват цели поколения чрез собствената си ограниченост и тъпост, забраняват свободното движение на хора и идеи, заглушават радиостанции и викат \"ууу\" на всеки опит за разговор, защото малките им мозъчета са неспособни да разговарят, унижават човешкия дух и човешкото достойнство, за да изтръгнат признание на суетната си власт. Мнозина ще ни разкажат и по-страшни, дълбоко песимистични, отчайващи, убиващи истини, на които е трудно да се възрази. Неотдавна един млад слушател ми писа: \"Аз искам да видя света. Господи, превърни ме в птица, та ако ще да живея само една година\". Но аз ще защитя моя новогодишен оптимизъм, като кажа, че човешка­та история е пълна с подобни епохи на падението, на насилието, на варваризма, вършени все в името на човешкото добро. Но безспорен факт е, че човечеството продължава да съществува, независимо от Сталиновците и неговите днешни наследници. Калигула, Нерон, Сталин и другите човешки отпадъци не могат да убият усмивката на Иван Денисович. И това е най-оптимистичната истина. И нещо повече. Четем велики писатели като Франц Кафка, който ни демонстрира бездънното си отчаяние от човека и човешкия род, четем философи като Сартр, които ни носят унинието от пълната непознаваемост на съществуването, четем Камю, който ни изправя пред пропастта на отчуждението, четем десетки философи, писатели от класиците до наши дни, които превъзходно са описали мизерията, мръсотията и нищетата на човешкия живот и човешката история, доказвали са ни неведнъж и най- убедително, че всичко е кръговрат на непознаваемоста и безсмислицата, казали са с различни гласове \"НЕ\" на човека и живота. И нас ни обзема ужасяващо съмнение и ние сме готови да се предадем, когато внезапно откриваме, че независимо от ужасния ход на човешката история, незави­симо от милиардите страдания на обитателите на нашата планета, незави­симо от художествената и философска валидност на доказателствата, през цялото това историческо време на земята хората са се раждали, любили са се, обичали са се, създавали са своите плодове, почвата е давала живот на растения и животни, дъждовете са валели, реките са текли, слънцето е гряло и животът е вървял все така неудържимо, все така победоносно, че аз абсолютно вярвам, че дори след най-страшната ядрена война – животът ще продължи своя собствен път към съвършенство. И мисля, че това е най-голямото основание и най-голямото доказателство за оптимизъм, не само новогодишен. Не можем да не вярваме, че малките дебели властни човечета, които иронията на историята е дарила с гаврата да управляват милиони хора, ще си отидат, че на младия слушател, който иска да види света, ще му пораснат крила или поне сам ще си направи крилата на майстор Манол (само да не забравя триона на пояса си), че преминали през насилието, хората ще бъдат по-добри, изпълнени с разбиране, търпение и любов. Престари истини, открити от всички религии, проповядвани от всички проповедници, разбирани от всички хора, но живени от малцина. Можем ли наистина да бъдем по-добри? Добротата не е хрумване, не е партийно решение, нито дар небесен, а воля. Волята да разбираш преди да осъждаш и преди да оправдаваш. Добротата е и възпитание, което като че винаги е липсвало на човека. В училищата и университетите има катедри за всички науки, няма катедра за доброта. Но тя съществува, тя е за­ложена вътре в човека, у един е по-силно изразена, у друг – по-слабо, както и злото. Съществуването на Дявола предполага винаги съвместното му съществуване с Бога. Зависи към кого ще се обърнеш. Всеки от нас знае много добре кое е зло и кое е добро, но ние оставяме много често на умовете ни да си играят с нас, като взимат според нуждите на съвестите ни доброто за зло и злото за добро. За да имаме след това сладката горчивина на ненужната откровеност, на пиянската самокритичност. В този дух на новогодишен оптимизъм искам да кажа, че най-силният агент на песимизма за мен си остава глупоста. Глупостта да не можеш да мислиш по-далеч от носа си, да свеждаш целия си живот до задоволяване на леко предрешените си инстинкти, глупостта да казваш милиони делнични лъжи уж в името на една празнична истина, глупостта да се смяташ за център на вселената и да тъчпеш върху горкото земно кълбо само с една-единствена цел – да оставиш следите си, да не би утре да помислят, че те е нямало, когато ти си мислиш, че те е имало. И накрая на тъжните песимисти искам да разкажа една от най-хубавите приказки, която съм чул досега. \"Имало едно време един цар. Веднъж той свикал мъдреците от цялото си царство и им заповядал да му измислят такава мисъл, която да важи завинаги, при всички времена, при всички случаи, за всички хора, навсякъде. Мислили мъдреците, мислили, и накрая измислили. Дошли при царя, поклонили се до земята и му казали: – И това ще мине.\"", "date": "2018.01.01", "title": "Новогодишен оптимизъм"}
{"url": "https://www.dnevnik.bg/na_put/2018/01/01/3083928_nju_iork_probvai_s_kolelo/", "text": "Увеличаване на велосипедните алеи, раздаване на безплатни каски и организиране на безплатни уроци: Ню Йорк прави огромни крачки в насърчаването на колоезденето и срещу вредните газове. Въпреки това част от велосипедистите все още да се притесняват да карат в най-големите задръствания. От години 8.5-милионният град, който има най-скъпата мрежа за обществен транспорт в САЩ, следи бума на колоезденето в европейските столици. През 2013 година тогавашният кмет - милиардерът  Майкъл Блумбърг , даде начало на програмата за споделени велосипеди Citi Bike и оттогава Ню Йорк бележи най-бързия растеж в използването на колелата в САЩ. Градът измина дълъг път в процеса на насърчаване на по-масовото използване на велосипеди, каза Рич Конрой, който ръководи образователното подразделение на организацията с нестопанска цел Bike New York, която насърчава безопасното каране на велосипеди. Хората разбират, че не можем да растем като град, изграждайки повече улици и увеличавайки броя на колите, обясни Конрой. Голяма част от усилията трябва да са насочени към приспособяване на растящия град по такъв начин, че да бъде икономически и екологично устойчив, превръщайки го в по-привлекателно място за по-младата работна сила. Според нюйоркския транспортен отдел 778 000 жители на града или 12% от възрастното население са карали колело редовно през 2017 г, докато преди пет години броят им е бил 250 000. Citi Bike отразява този растеж - годишните абонати на програмата са нараснали стабилно, достигайки 245 000 за едногодишен период, приключващ през септември, спрямо 200 000 година по-рано. През последните пет години транспортният отдел на града разшири уличната велосипедна мрежа с близо 480 километра. Около 86 000 нюйоркчани - 2.5% от населението - сега използват колело, за да отидат на работа или училище. 5000 ранени, 18 смъртни случая на година Един от тях е 29-годишният Сое Ти Ха, който изминава 19 километра дневно между Манхатън и апартамента си в Бруклин. Всичките ми приятели го правят, видял съм всички велосипедни алеи. Казах си, ако те могат и аз мога, коментира нюйоркчанинът от Бирма, който работи в областта на маркетинговата психология. \"Това промени живота ми,\" каза той. \"Сега искам да обиколя света с колело!\" Колкото и да са ентусиазирани колоездачите, колкото и все по-запуснатото и ненадеждно метро да насърчава хората да въртят педалите, велосипедистите се притесняват за безопасността си. Карането на колело в някои части на Манхатън не е за страхливци. Осемнадесет велосипедисти са загинали, а близо 5000 са ранени през 2016 година. Мостовете, тунелите, булевардите са претъпкани с автобуси, камиони, високо проходими автомобили и . . . дупки. Карам колело цял живот, никога не съм имала кола, но много се боя по улиците на Ню Йорк, казва 53-годишната Илейн Ричмън, която работи в здравеопазването. Всеки мой познат, който кара колело, е имал инцидент. Плашещо е, отбелязва тя. Когато бяха убити 8 велосипедисти при нападение с камион на 31 октомври, извършено от симпатизант на \"Ислямска държава\", това напомни за други фатални инциденти на същата велоалея край река Хъдсън, която е лесно достъпна за коли от пътя. Дискусиите, свързани с електрическите велосипеди За да преодолее страха си, Ричмън се е записала на безплатни уроци към Bike New York, през които са преминали 17 000 души миналата година. Подкрепяната от града организация дава уроци по безопасно каране на колело - звънете със звънеца си, спазвайте светофара или дори подвиквайте, за да предупредите шофьорите и пешеходците за присъствието си. Само че в страна, в която хората се придвижват основно с автомобили, Конрой казва, че шофьорите трябва да бъдат по-добре обучени. Има още една спънка: електрическите велосипеди в Ню Йорк са незаконни. Макар да е изненадващо за град, който се възприема като лидер в прогреса, мнозина се страхуват от опасността, която биха създали разносвачи, ползващи електрически велосипеди, а тези хора изобилстват в града, в който да приготвиш вечерята често означава да поръчаш храна по телефона. Градът спря легализирането на електрически велосипеди, каза Морган Ломел от асоциацията \"Хора за колелата\", която ръководи и кампания в подкрепа на електровелосипедите. Глобите за каращи електрически велосипеди освен това са добър източник на приходи за полицията - 500 долара или конфискация на возилото. Това са рискове, поемани от разносвачите, които често са пристигнали неотдавна имигранти с ниски заплати. С разгорещяване на дискусията Ломел се надява кметът Бил де Блазио да изпълни поетите ангажименти за колелата и в крайна сметка да промени решението си. Глобяването на всички каращи електрически велосипеди няма да накарат електроколелата да изчезнат, особено в сектор, в който продажбите на електрически велосипеди растат с над 80% годишно, каза тя. / БТА", "date": "2018.01.01", "title": "Ню Йорк: Пробвай с колело"}
{"url": "https://www.dnevnik.bg/photos/2018/01/01/3105497_fotogaleriia_svetut_posreshtna_novata_2018_godina/", "text": "С пищни тържества, музика и много пиротехника светът посрещна Новата 2018 г. Вижте тържествата, заснети от фоторепортерите на агенция Ройтерс, в следващите кадри. На снимката: Фойерверки осветяват небето над Триумфалната арка в Париж.", "date": "2018.01.01", "title": "Фотогалерия: Светът посрещна Новата 2018 година"}
{"url": "https://www.dnevnik.bg/sviat/2018/01/01/3105547_protestite_v_iran_vzeha_novi_jertvi_obnovena/", "text": "Десет души са убити при протестите в Иран, които започнаха в четвъртък, съобщи иранската държавна телевизия, цитирана от AP. Телевизията е съобщила още, че силите за сигурност водят битки с \"въоръжени протестиращи\", които се опитват да овладеят полицейски управление и военни бази. Досега властите признаха за четири жертви. Двама от демонстранти са убити снощи по време на антиправителствени протести в град Изех в Югозападен Иран, съобщи местният депутат Хедаятолах Кадеми за агенция Илна, близка до реформаторите, предаде Франс прес. \"Жителите на Изех протестираха, както и други в страната, срещу икономическите трудности. за съжаление, двама души бяха убити, а други двама - ранени\", каза той, като добави, че не знае дали изстрелите са дошли от силите на реда или от демонстрантите. \" Снощи други двама души загинаха в Доруд, Западен Иран, при инцидент, непряко свързан с демонстрациите, предаде Франс прес. Протестиращи отвлекли пожарен камион и катастрофирали, спускайки се по стръмен склон, при което загинали, уточни по държавната телевизия префектът на града. Други двама души  бяха убити в събота вечер  в същия град. \"Събирането трябваше да приключи мирно, но поради присъствието на подбудители, за нещастие се случи това\", заяви Хабибола Ходжастепур, заместник губернатор на провинция Лорестан, отговарящ за сигурността. Той не съобщи причините за смъртта, но уточни, че полицията и силите за сигурност не са използвали огнестрелно оръжие срещу събралите се. Реформисткият в. \"Етемад\" обаче съобщи, че полицията е открила огън по протестиращите. В социалните мрежи има видеа за сблъсъци и в други градове в Иран, като протестите са продължили и в новогодишната нощ. На сайта на Радиото и телевизията на Ислямска република Иран се съобщава, че социалните медии в страната са временно ограничени като предпазна мярка.", "date": "2018.01.01", "title": "Протестите в Иран взеха нови жертви (обновена)"}
{"url": "https://www.dnevnik.bg/sport/2018/01/01/3105548_nadal_shte_zagree_za_australian_open_s_uchastie_v/", "text": "Водачът в световната ранглиста по тенис Рафаел Надал ще се завърне на корта с участие в демонстративния турнир Tie Break Tens в Мелбърн. Това ще е част от практическата му подготовка за Australian Open. Надпреварата ще се състои на 10 януари, което е пет дни преди началото на първия за годината турнир от Големия шлем. Надал напусна принудително финалите на АТП в Лондон през ноември заради травма в коляното. След това той не е играл, като отказа участие в демонстративния турнир в Абу Даби,  в Бризбейн , както и в събитие в Сидни с обяснението, че му е необходимо време, за да се подготви пълноценно. Испанецът, който има 16 титли от Големия шлем, очаква да изиграе вълнуващи мачове в Tie Break Tens. \"Мястото е фантастично и очаквам здрави мачове, което ще е прекрасно за австралийските почитатели.\" В турнира ще се включат осем тенисисти, сред които ще са Новак Джокович, Стан Вавринка, Ник Кириос и Лейтън Хюит. Всеки мач се състои от един тайбрек до 10 точки и се играе на пряка елиминация. Шампионът ще получи 250 000 долара. \"Наистина ще бъде вълнуващо състезание\", каза директорът на Australian Open Крейг Тайли.", "date": "2018.01.01", "title": "Надал ще загрее за Australian Open с участие в демонстративен турнир"}
{"url": "https://www.dnevnik.bg/sviat/2018/01/01/3105609_novogodishnata_nosht_beshe_beliazana_ot_incidenti_v/", "text": "Четирима души са починали в Лондон след наръгване с нож в новогодишната нощ, съобщиха британските медии. Полицията не смята, че има връзка между отделните случаи, случили се в северната, източната и южната част на британската столица. Всички жертви са мъже, двама от тях на 20 години, един на 18 и един на 17 години. В ранните часове на първи януари е извършено още едно нападение с нож, срещу друг мъж, който е транспортиран в болница и се намира в критично състояние. Петима са арестувани във връзка с единия случай. Четирима души пострадаха при взрив на самоделна бомба в италианския град Торино. Ранените са 17-годишен мароканец и 45-годишна мароканка, както и двама италианци на 61 и 83 години. Взривната вълна е повредила четири автомобила. Полицаи са открили на същата улица още 12 взривни устройства. Най-малко двама души бяха ранени в Неапол при стрелба във въздуха с огнестрелно оръжие, както някои жители посрещат Нова година. Двама души починаха от наранявания по време на новогодишните празненства в Германия, предаде Асошиейтед прес. В областта Бранденбург близо до Берлин 35-годишен мъж загина при запалването на фабрични фойерверки, а 19-годишен получи смъртоносни рани на главата, запалвайки саморъчно направено устройство.", "date": "2018.01.01", "title": "Новогодишната нощ беше белязана от инциденти в Европа"}
{"url": "https://www.dnevnik.bg/regioni/2018/01/01/3105611_gori_smetishteto_na_pazardjik/", "text": "Гори сметището на Пазарджик, съобщи агенция \"Фокус\". Заради пожара са задимени пътищата за Пещера и за с. Капитан Димитриево. Пазарджик е една от общините, заради чиито сметища България е заплашена от нова наказателна процедура от Европейската комисия. Регионалното депо за битови отпадъци там трябваше вече да бъде извадено от експлоатация, защото не отговаря на екологичните изисквания. Това обаче не се случва, тъй като построеното ново депо не може да заработи заради обжалване на процедурата за избор на оператор, който да отговаря за дейността му. Заради проблема няколко общини в Пазарджишко  като Пещера  са пред бедствено положение.", "date": "2018.01.01", "title": "Гори сметището на Пазарджик"}
{"url": "https://www.dnevnik.bg/sport/2018/01/01/3105588_ochevidno_sa_plateni_mnogo_pari_za_men_no_niama_kakvo/", "text": "Очевидно са платени много пари, но аз няма какво да направя по въпроса. Всичко опира до пазара\", заяви Върджил ван Дайк. Защитникът подписа с \"Ливърпул\" в първия ден на новата година. Той  става най-скъпият бранител в историята на футбола , като  \"Саутхамптън\" ще получи 75 млн. паунда . \"Единственото, което мога да направя, е просто да работя здраво, да се справям добре и да съм пълноценен всеки ден. Това е, което истински искам да правя и ще го правя\", заяви Ван Дайк пред сайта на мърсисайдци. Според думите му \"Ливърпул\" е перфектният клуб за него. \"С историята на клуба и всичко около него - дори тренировъчната база и екипа - това просто е перфектното място за мен, а също и за моето семейство.\" Холандецът смята, че с идването си мениджърът Юрген Клоп е направил подобрения в \"Ливърпул\". \"Нямам търпение да работя с него.\"", "date": "2018.01.01", "title": "Очевидно са платени много пари за мен, но няма какво да направя, каза Ван Дайк"}
{"url": "https://www.dnevnik.bg/photos/2018/01/01/3105589_fotogaleriia_pluvane_v_ledenite_vodi_na_severno_more/", "text": "Десетки хора се включиха в традиционното плуване на Нова година в ледените води на Северно море в град Дюнкерк,Северна Франция.", "date": "2018.01.01", "title": "Фотогалерия: Плуване в ледените води на Северно море"}
{"url": "https://www.dnevnik.bg/bulgaria/2018/01/01/3105647_toploto_vreme_e_subudilo_pcheli_v_osogovskata_planina/", "text": "Топлото време е събудило пчелин в Осоговската планина. Това са разказали туристи, посетили днес района на хижа \"Трите буки\" пред БНР. Пчелин от десетина кошера на припек при писта \"Чаената\" се е оживил, въпреки че наблизо деца и туристи се пързаляли с шейни, а други опитвали да карат сноуборд. Според хижари температурите в този дял на планината достигат 15 градуса и това е подмамило пчелите да напуснат кошерите си.", "date": "2018.01.01", "title": "Топлото време е събудило пчели в Осоговската планина"}
{"url": "https://www.dnevnik.bg/biznes/2018/01/01/3105648_do_4_mai_bulgarite_shte_rabotiat_za_durjavata_sled/", "text": "През 2018 г. българите ще работят четири месеца за правителството, изчисляват от Института за пазарна икономика (ИПИ). По техни данни денят на свободата от правителството ще настъпи на 4 май, предаде БНР. Образно казано, денят на свободата от правителството е денят, в който гражданите спират да работят за държавата и започват да работят за себе си. Датата е фигуративна, като показва кога хазната ще се попълни, ако всичко изработено бъде моментално изземвано. След 4 май българите ще работят единствено за себе си като ще преразпределят 36% приходи, посочват анализаторите. \"Винаги се въртим около тези 35-36-37% преразпределение, като прибавим европейските средства – около 40%. По-скоро се наблюдава това разминаване между какво приемаме в бюджета и какво се случва в края на годината\", , коментира Петър Ганев от ИПИ. Той припомни практиката в последните години да се приемат бюджети с дефицит, а в края на годината да има излишък. Според него е време това да бъде преустановено. \"Пари в бюджета има. Въпросът е доколко ефективно ги харчим, тъй като видимо и за социалните системи ще има повече пари. Около 500 млн. лв. повече в здравеопазване, 500 млн. повече в образование. Тези пари важно е дали достигат до повече хора\", посочи той.", "date": "2018.01.01", "title": "До 4 май българите ще работят за държавата, след това - за себе си"}
{"url": "https://www.dnevnik.bg/sport/2018/01/01/3105645_blagoi_georgiev_popadna_v_razsledvaneto_na_fifa_za/", "text": "Името на бившия български национал Благой Георгиев попадна в списъка с разследвани от ФИФА играчи, съобщават медиите в Русия. Международната футболна федерация е изискала от Руската антидопингова агенция (RUSADA) информация за допинг тестовете на 19 състезатели. Сред тях е японецът Кейсуке Хонда, както и други играчи. Изисканите проби са взети в периода между 2012 и 2013 година, когато Георгиев играеше в \"Терек\" (Грозни) и \"Амкар\" (Перм). Преди дни българският полузащитник заяви, че прекратява кариерата си. В списъка има няколко бивши футболисти на ЦСКА (Москва). Генералният директор на клуба Роман Бабаев обясни, че ЦСКА няма информация за искането на ФИФА. Разследването започна преди време, като руският вицепремиер  Виталий Мутко отрече футболисти от националния отбор да са  ползвали допинг .", "date": "2018.01.01", "title": "Благой Георгиев попадна в разследването на ФИФА за употреба на допинг в руския футбол"}
{"url": "https://www.dnevnik.bg/photos/2018/01/01/3105646_fotogaleriia_novogodishniiat_parad_po_ulicite_na_london/", "text": "Всяка година новогодишният парад по улиците на лондонския централен квартал Уест Енд привлича повече от 500 хил. зрители, като се излъчва и на живо по много телевизионни канали, включително в чужбина.", "date": "2018.01.01", "title": "Фотогалерия: Новогодишният парад по улиците на Лондон"}
{"url": "https://www.dnevnik.bg/sport/2018/01/01/3105661_livurpul_trugna_v_2018_g_s_pobeda_sled_drama_s_kusni/", "text": "Ливърпул\" започна новата година така, както завърши старата - с трудна победа с 2:1. Този път мърсисайдци стигнаха драматично до успеха срещу \"Бърнли\" като гост след гол в последните секунди на четириминутното добавено време. В герой се превърна естонецът Рагнар Клаван, отбелязал победния гол. Садио Мане даде преднина на \"Ливърпул\" в 61-ата минута. Домакините, който правят силен сезон, изравниха малко преди края на редовното време чрез Йохан Гудмундсон. \"Ливърпул\" се утвърди в топ 4, като е четвърти с 44 точки, с колкото е и третият \"Манчестър юнайтед\". \"Бърнли\" е седми с 37. Юрген Клоп направи няколко промени в състава спрямо мача с \"Лестър\". Първата част беше равностойна и макар червените да владееха повече топката, не стигнаха до добри възможности. В 61-ата минута Мане пое топката с гръб към вратата, завъртя се и стреля мощно, за да даде преднина на отбора си. Последваха няколко възможности пред двете врати, за да се стигне до 87-ата минута. Тогава Гудмундсон плонжира и с глава вкара за 1:1. \"Ливърпул\" използва последната си възможност и стигна до победата. Тя дойде с гол, сходен с този на съперника. След центриране от фаул Деян Ловрен игра с глава, а след него Клаван също с глава прати топката във вратата.", "date": "2018.01.01", "title": "\"Ливърпул\" тръгна в 2018 г. с победа след драма с късни голове"}
{"url": "https://www.dnevnik.bg/zelen/2018/01/01/3105689_julen_obiavi_ideen_proekt_za_vtori_kabinkov_lift_nad/", "text": "Концесионерът на ски зоната над Банско \"Юлен\" АД представи чрез вестник \"Труд\" идеен проект за изграждането на втори кабинков лифт. Досега компанията не е оповестявала официално проекти за втора въжена линия над Банско. На редакционната поща на \"Дневник\" не е изпращана подобна пресинформация. Според публикуваното в \"Труд\" се предвижда изграждането на втори лифт с 10-местна кабинка, който ще е с капацитет от 3 хил. души на час. Дължината на трасето ще е 5.8 км с начална станция в непосредствена близост до сега действащия лифт и стигаща до местността \"Шилигарника\". От \"Юлен\" заявяват, че трасето ще преминава единствено през концесионната територия и попада изцяло в буферната зона, като ще засегне 0.017% горски площи от Националния парк \"Пирин\". Концесионерът изразява и готовност за всяко отсечено дърво да посади нови пет на място, посочено от дирекцията на парка. Преди дни  правителството позволи разширяването на ски зоната \"Банско\" , което ще доведе до нови сечи и строителство на ски писти и инфраструктура в почти половината национален парк. В отговор еколози обявиха, че ще сезират Европейската комисия за нарушаване на две европейски директиви, а  граждани излязоха на протести срещу промените в плана за управление на \"Пирин\" . Протестите ще продължат и през 2018 г., като първите са насрочени за 4 януари в София, Пловдив, Стара Загора, Русе, Велико Търново, Варна и Свиленград. Сделката, с която в края на 2015 г. Петьо Блъсков придоби в. \"Труд\", бе финансирана от Първа инвестиционна банка, писа тогава  \"Капитал\" . Концесионерът на ски зоната на Банско \"Юлен\" се свързва с един от собствениците на Първа инвестиционна банка Цеко Минев.", "date": "2018.01.01", "title": "\"Юлен\" обяви идеен проект за втори кабинков лифт над Банско"}
{"url": "https://www.dnevnik.bg/photos/2018/01/01/3105414_fotogaleriia_svetovnite_snimki_na_denia_-_30_31/", "text": "Надпис с бенгалски огън по случай Новата година край Красноярск, Русия.", "date": "2018.01.01", "title": "Фотогалерия: Световните снимки на деня - 30, 31 декември 2017 г. и 1 януари 2018 г."}
{"url": "https://www.dnevnik.bg/sviat/2018/01/01/3105700_novata_godina_v_sasht_zapochna_s_rekordni_studove/", "text": "Новата 2018 година започна в САЩ с нов рекорд за ниски температури и поне два смъртни случая заради студа, предаде БТА. Студена вълна скова обширен район от Южен Тексас до Канада и от Монтана и Уайоминг на запад до Мейн на изток. Опасно ниски температури са отчетени в осем щата в Средния запад - части от Канзас, Мисури, Илинойс и Небраска и почти целите Айова, Минесота, Южна Дакота и Северна Дакота. Снощи преди полунощ термометрите в гр. Омаха, Небраска, са показали минус 26 градуса по Целзий, счупвайки рекорда от 1884 г., съобщи американската метеорологична служба. Заради вятъра обаче усещането е за още по-ниски температури. Още по-студена бе сутринта на 1 януари в Де Мойн, Аризона. Там термометрите показаха минус 29 градуса по Целзий, с реално усещане за минус 31 градуса заради вятъра. По същата причина в град Дълут в щата Минесота, известен със студените си зими, усещането бе за минус 38 градуса по Целзий. В Милуоки, щата Уисконсин, са намерени телата на двама мъже на около 50 и на 34 години с признаци на хипотермия, съобщиха здравните власти.", "date": "2018.01.01", "title": "Новата година в САЩ започна с рекордни студове"}
{"url": "https://www.dnevnik.bg/sport/2018/01/01/3105703_manchestur_junaited_se_vdigna_s_vajna_pobeda_kato_gost/", "text": "Манчестър юнайтед\" стъпи на краката си с победа с 2:0 срещу \"Евертън\" като гост. Успехът дойде след красиви голове на Антони Марсиал и Джеси Лингард през второто полувреме. Воденият от Жозе Моуриньо се върна към победите след  три последователни равенства в първенството . \"Юнайтед\" излезе на второто място с 47 точки - с 12 зад градския съперник \"Сити\" и с две пред \"Челси\", които са с мач по-малко. Най-доброто положение през първото полувреме се откри пред Умар Ниасе от \"Евертън\" в 24-ата минута. Той стреля в наказателното поле, но ударът му беше блокиран. След почивката \"Юнайтед\" заигра по-дейно и създаде добри възможности в нападение. В началото Хуан Мата отправи два далечни удара, но не сполучи. В 57-ата минута Пол Погба получи от ляво и пусна към Марсиал, който с много техничен удар от границата на наказателното поле прати топката в горния ляв ъгъл за 1:0. В средата на полувремето Погба и Ниасе размениха възможности пред двете врати. \"Манчестър юнайтед\" удвои преднината си в 81-ата минута. Тогава Лингард напредна с хубав самостоятелен пробив и стреля точно от разстояние.", "date": "2018.01.01", "title": "\"Манчестър юнайтед\" се вдигна с важна победа като гост на \"Евертън\""}
{"url": "https://www.dnevnik.bg/sviat/2018/01/01/3105705_policai_e_zastrelian_pri_protestite_v_iran/", "text": "Полицай е бил застрелян по време на протести в Иран и трима са били ранени, съобщи полицейски говорител, цитиран от Ройтерс. \"Нарушител на обществения ред се възползва от ситуацията в град Наджафабад и стреля по полицейските сили с ловна пушка. В резултат на това трима бяха ранени, а един бе убит\", каза Саид Монтазер ал Махди, цитиран от иранската държавна агенция. Не се уточнява кога е станал инцидентът Това е първото съобщение за убит служител на реда при антиправителствените протести, които започнаха преди пет дни. Те са най-голямото предизвикателство, което съставеното от духовници ръководство на ислямската република е виждало от 2009 година. Най-малко 13 души са загиналите при сблъсъци между демонстранти и органите на реда. Протестите бяха предизвикани от повишаването на цените на някои стоки и започнаха в четвъртък във втория по големина ирански град Машхад. Израелският премиер Бенямин Нетаняху приветства антиправителствените протести в Иран, но нарече \"смехотворни\" явните обвинения на Техеран, че Израел стои зад демонстрациите, предаде Ройтерс. \"Пожелавам късмет на иранския народ в търсенето на свобода\", каза Нетаняху във видео, публикувано на страницата му във \"Фейсбук\". \"Смелите иранци излизат масово на улиците. Те искат свобода. Искат справедливост. Искат основни свободи, каквито са им отказвани от десетилетия. Злият режим на Иран пилее милиарди долари за разпространяване на омраза\", заяви той. Иранският президент Хасан Рохани бе цитиран от държавни медии да прави изявление, в което видимо обвинява заклетите врагове на Иран, САЩ и Израел, че внасят смут, защото не могат да понесат успехите на Иран на геополитическата сцена. Американският президент Доналд Тръмп заяви днес, че е дошло \"време за промяна\" в Иран след насилието от последните дни. \"Иран се проваля на всяко равнище, въпреки ужасната сделка, сключена с тях от правителството на Обама. Великият ирански народ е репресиран от много години. Те са гладни за храна и свобода. Богатството на Иран е заграбвано, наред с човешките права. ВРЕМЕ ЗА ПРОМЯНА!\", написа Тръмп в Туитър. Откакто Тръмп встъпи в длъжност, Иран е трън в очите на американското правителство, което не спира да критикува регионалните амбиции на Техеран, участието му в конфликтите в Сирия и Йемен и програмата му за балистични ракети, отбелязва Франс прес", "date": "2018.01.01", "title": "Полицай е застрелян при протестите в Иран"}
