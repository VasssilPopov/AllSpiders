{"url": "https://www.dnevnik.bg/sport/2018/12/02/3355373_trento_triumfira_za_peti_put_sus_svetovnoto_klubno/", "text": "Италианският \"Тренто\" триумфира с титлата в световното клубно първенство с успех 3:1 (25:20, 22:25, 25:20, 25:18) над \"Чивитанова\". Съставът на Анджело Лорендзети се наложи с много силна игра по време на целия турнир. За \"Тренто\" това е пета титла от седем участия във финалите. Съставът има и две трети места. Титлите бяха спечелени през 2009, 2010, 2011 и 2012 г. За \"Чивитанова\" това е втора поредна загуба на финал, след като преди 12 месеца съставът отстъпи с 0:3 на \"Зенит\" (Казан). Най-полезен за победителите беше Арън Ръсел с 20 точки, а Урош Ковачевич добави 16. Силен мач направиха още Лука Ветори и Сречко Лисинац, които завършиха с по 12 точки. За \"Чивитанова\" най-добре се представи българският национал Цветан Соколов. Диагоналът завърши със 17 точки. Центърът Робертланди Симон завърши с 14 точки, а Османи Хуанторена добави 11.", "date": "2018.12.02", "title": "\"Тренто\" триумфира за пети път със световното клубно първенство"}
{"url": "https://www.dnevnik.bg/biznes/2018/12/02/3355167_v_nachaloto_na_2019_g_zapochva_izpulnenieto_na_vik/", "text": "ВиК дружествата ще подадат предсрочно проектни предложения за финансиране по оперативна програма \"Околна среда 2014-2020\", съобщи Министерството на регионалното развитие. Те се оценяват на 1.2 млрд. лв. и са за изграждане на водопроводи, канализация, пречиствателни и помпени станции и др. Изпълнението им ще започне в началото на 2019 г. Бенефициент ще бъдат ВиК операторите, които вече подготвят проектните си предложения на база изготвените регионални прединвестиционни проучвания (РПИП) в 14 области на страната. Министерството на околната среда и водите определи 23 април 2019 г. като краен срок за подаване на проектите. Подготовката на документите е в напреднала фаза и се очаква първите формуляри за кандидатстване да бъдат внесени от ВиК операторите в МОСВ много по-рано – още през февруари. Пет от регионалните прединвестиционни проучвания вече имат зелена светлина от JASPERS (консултант на ЕК, Европейската инвестиционна банка и ЕБВР по големи инфраструктурни проекти). Това са проектите на Видин, Враца, Стара Загора, Перник и Ямбол. До две седмици положително становище се очаква да получат и прединвестиционните проучвания на Кърджали, Пловдив и Русе. Сега от ключово значение е своевременното съгласуване на размера на бъдещите инвестиции от общинските съвети и асоциациите по ВиК. Проектите ще се изпълняват на територията на 51 агломерации с над 10 хил. еквивалент жители, като от подобрената инфраструктура ще се възползват над 2 млн. българи. Определените за изграждане ВиК обекти включват 800 км водопроводна мрежа, както и канализационни колектори, пречиствателни станции за питейни води и отпадъчни води, съоръжения за третиране на утайки, автоматизирани системи за управление на ВиК системите и др. Предвижда се да бъдат обявени над 190 обществени поръчки. Вече е обявена първата от тях – за строителство на пречиствателната станция за питейни води на Шумен.", "date": "2018.12.02", "title": "В началото на 2019 г. започва изпълнението на ВиК проекти в няколко общини"}
{"url": "https://www.dnevnik.bg/photos/2018/12/02/3355169_snimka_na_denia_v_muglata/", "text": "Така изглеждаше софийският бул. \"Цариградско шосе\" тази сутрин в 9 ч. Според данните на Изпълнителната агенция по околна среда, които са осреднени за 24 ч., към полунощ на 2 декември замърсяване на въздуха над нормата има както в \"Дружба\", така и в \"Младост\", които са разположени от двете страни на булеварда в тази му част. Данните от European Air Quality Index показват, че в периода 5-11 ч. тази сутрин въздухът в \"Дружба\" е бил с  .", "date": "2018.12.02", "title": "Снимка на деня: В мъглата"}
{"url": "https://www.dnevnik.bg/photos/2018/12/02/3355197_fotogaleriia_poslanici_na_blagotvoritelnostta/", "text": "За поредна година в \"Интер експо център\" се провежда благотворителен базар на Международен женски клуб – София. Той ще продължи до 19 ч.", "date": "2018.12.02", "title": "Фотогалерия: Посланици на благотворителността"}
{"url": "https://www.dnevnik.bg/sport/2018/12/02/3355153_chetirikratniiat_svetoven_shampion_v_snukura_djon/", "text": "Един от най-успешните състезатели в снукъра Джон Хигинс призна, че обмисля отказване от спорта, след като отпадна във втория кръг на  UK Championship . 43-годишният шотландец загуби с 5:6 от сънародника си Алън Макманъс и беше много критичен към представянето си. \"Когато гледаш как на съседната маса Нийл Робъртсън записва сенчъри брейкове, а аз стигах едва до 30 точки. Аз съм просто боклук\", каза Хигинс пред \"Евроспорт\". Шотландецът е четирикратен световен шампион (1998, 2007, 2009 и 2011 г.), и още три пъти игра финал, включително през 2018 г.  срещу Марк Уилямс . Хигинс има общо девет трофея от Тройната корона (световно първенство, UK Championship и \"Мастърс\"). Той е четвърти в историята по този показател зад Стивън Хендри, Рони О’Съливан (18) и Стив Дейвис (15). \"Сериозно мисля дали да не се откажа, защото вече нямам същата мотивация. Знам, че го казах и преди година, но после стигнах до финала на световното първенство. Сега обаче наистина мисля, че съм близо до края\", каза Хигинс. Той добави, че ще си помисли до края на сезона, след което ще обяви окончателното си решение.", "date": "2018.12.02", "title": "Четирикратният световен шампион в снукъра Джон Хигинс обмисля отказване от спорта"}
{"url": "https://www.dnevnik.bg/bulgaria/2018/12/02/3354948_kerchenskiiat_protok_e_blokiran_trump_ne_prie_putin_-/", "text": "1.  Керченският проток е блокиран, Русия и Украйна струпват войски в района (видео ) - 661 коментара 2.  Тръмп отмени срещата с Путин заради Украйна  - 384 коментара 3.  Може ли Русия да стреля по кораби, преминаващи през Керченския проток  - 312 коментара 4.  Радев: Европа не трябва да става заложник на украинската вътрешна политика   - 271 коментара 5.  Мъск обмисля да се премести на Марс (видео)   - 242 коментара 6.  Парламентът на Украйна реши да се обяви военно положение за 30 дни   - 239 коментара 7.  Купувачите ще могат да проверяват онлайн дали колата е с предишни нарушения   - 235 коментара 8.  Полицията блокира изходите на Петрич заради протест   - 228 коментара 9.  Украйна приведе армията си в пълна бойна готовност заради инцидента в Керченския проток  - 227 коментара 10.  В Черно море се задава буря и това засяга и България   - 204 коментара", "date": "2018.12.02", "title": "Керченският проток е блокиран, Тръмп не прие Путин - най-коментираното в \"Дневник\""}
{"url": "https://www.dnevnik.bg/sport/2018/12/02/3355203_bulgariia_shte_igrae_s_angliia_i_chehiia_v/", "text": "Българският национален отбор по футбол попадна в група А в квалификациите за  европейското първенство през 2020 г.  с Англия, Чехия, Черна гора и Косово. Съставът, воден от Петър Хубчев, е в група с пет състава. За 11-и път в историята си България ще се изправи срещу \"Трите лъва\", срещу които обаче още няма победа. За последно България се срещна с Англия отново в квалификации за европейско първенство, но това през 2012 г. Тогава тимът понесе две тежки поражения – 0:4 на \"Уембли\" и 0:3 в на \"Васил Левски\" в София. Срещу Чехия българите имат седем победи, четири равенства и осем загуби, като в официалната статистика попада и времето, докато страната е Чехословакия. Откакто Чехия е самостоятелна държава, България е в лоша серия. Тимът има четири поражения и само едно равенство, дошло след 0:0 в Прага. Головата разлика е 1:11. Именно срещу Чехия дойде и от едно от най-тежките поражения в последните години - 0:6 в квалификациите за световното първенство в Япония и Корея. \"На пръв поглед има един изявен лидер Англия, а другите отбори сме на едно ниво. Отборите не са за подценяване, но мисля че имаме реален шанс да се борим за второто с Чехия\", каза капитанът на националния отбор Ивелин Попов пред БНТ. Националният селекционер Хубчев обяви, че не се вълнува толкова от съперниците, а от представянето на своите футболисти. \"Тази група, в която попаднахме, ми звучи тежко. Ние не сме в позиция да можем да си избираме противниците. Мен лично ме вълнува друг въпрос – в какво състояние ще са момчетата, на които ще разчитаме през пролетта на следващата година\", каза Хубчев от Дъблин. Според селекционера наличието на три балкански отбора в групата води до по-особен заряд. \"Рано е да се каже какво е разпределението на силите. Не може да се каже между кого ще е битката за второто място, а защо не и за първото\", добави селекционерът. В група С се събраха два от най-успешните европейски тима – Германия и Холандия. Двата отбора бяха заедно в една група в първото издание от Лигата на нациите, а в исторически план са се срещали общо 42 пъти. Европейският шампион Португалия изтегли добър жребий и ще играе с Украйна, Сърбия, Литва и Люксембург. Петдесет и пет отбора участват в квалификациите, като за европейското ще се класират първите два от всяка група. Квалификациите за Евро 2020 ще се проведат между 21 март и 19 ноември 2019 г. Европейските квалификации са  свързани и с вече изминалото първо издание в Лигата на нациите . След края на квалификациите ще останат четири квоти за европейското първенство, които ще бъдат разиграни във финалните четворки в четирите дивизии на Лигата на нациите. Тези финални плейофи ще се изиграят през март 2020 г. В плейофите участват победителите в групите, но само ако не са се класирали за европейското. Тъй като повечето отбори от първите две дивизии ще се класират още през квалификациите, много от овакантените места ще бъдат запълнени с тимове от по-долни дивизии. Турнирът ще отбележи 60 години от първото европейско първенство. Надпреварата ще се проведе в 12 града – Лондон, Мюнхен, Рим, Баку, Санкт Петербург, Букурещ, Амстердам, Дъблин, Билбао, Будапеща, Глазгоу и Копенхаген.", "date": "2018.12.02", "title": "България попадна в група с Англия и Чехия в квалификациите за Евро 2020"}
{"url": "https://www.dnevnik.bg/zelen/2018/12/02/3355207_nai-mrusen_vuzduh_za_24_ch_e_otcheten_v_sofiia_veliko/", "text": "В България най-замърсен е бил въздухът през последните 24 ч. в Русе, някои квартали на София, Велико Търново и Благоевград. Това показват данните, отчитани от  European Air Quality Index . Като \"много лошо\" се отчита състоянието на въздуха в софийския квартал \"Хиподрума\" и в Русе. В Благоевград, Велико Търново, Видин и Горна Оряховица и още няколко софийски квартала то се окачествява като \"лошо\". Като населени места с чист въздух са отбелязани Враца, Варна, бургаският квартал \"Меден рудник\". По данни на  Изпълнителната агенция по околна среда  за последните 24 ч., завършващи в полунощ на 1 декември, замърсяване над нормите е отчетено в общо 13 града. Най-голямо превишение над нормите се вижда в кв. Павлово в София. Благоевград, Горна Оряховица и Смолян са също сред градовете с най-мръсен въздух в периода. В изредените места с мръсен въздух отделно са посочени няколко софийски квартала - \"Дружба\", \"Надежда\", \"Хиподрума\", \"Младост\". В  сайта на Столичната община  се вижда, че в няколко квартала в последните часове е имало превишение на съдържанието на фини прахови частици във въздуха над нормата от 50 мг на куб. м. Това са \"Дружба\", \"Надежда\", \"Хиподрума\", Павлово, \"Младост\". Не се разбира дали от това следва, че в другите квартали замърсяването по този показател е в норма. Пределно допустимата концентрация за фини прахови частици се отнася към средноденонощната концентрация, осреднена за 24 часа (от 0 до 24 часа). Прогнозата за 4 декември, вторник, е, че замърсяването с фини прахови частици ще е под нормата в районите на измервателните станции в \"Дружба\", Павлово, \"Хиподрума\", \"Надежда\". За понеделник оптимистичната прогноза е само за Павлово. Предприетите мерки от общината за днес са препоръка към гражданите да ползват градския транспорт, а не автомобилите си, а отопляващите се на твърдо гориво да използват нещо алтернативно. През юли след свой одит Сметната палата  отправи десет препоръки  към Министерството на околната среда заради мръсния въздух. В началото на ноември  Брюксел даде два месеца срок на България  да отговори защо не спазва изискванията за съдържание на фини прахови частици във въздуха. В подготвените промени в Закона за чистотата на атмосферния въздух пък  са предвидени глоби  за кметове, които не взимат мерки за него. ", "date": "2018.12.02", "title": "Най-мръсен въздух за 24 ч. е отчетен в Русе, София, Велико Търново и Благоевград"}
{"url": "https://www.dnevnik.bg/photos/2018/12/02/3354971_fotogaleriia_bitkata_pri_austerlic_213_g_po-kusno/", "text": "На 30 ноември, 1 и 2 декември 2018 г., се отбелязва възпоменателно събитие, посветено на 213-тата годишнина от битката при Аустерлиц.", "date": "2018.12.02", "title": "Фотогалерия: Битката при Аустерлиц 213 г. по-късно"}
{"url": "https://www.dnevnik.bg/sport/2018/12/02/3355215_botev_vraca_vze_chetvurta_poredna_pobeda_i_se_namesi_v/", "text": "Ботев\" (Враца) продължи със силното си представяне в края на годината, постигайки четвърта поредна победа в Първа лига. Тимът на Сашо Ангелов разгроми с 4:1 \"Септември\" (София) в поредния си силен двубой. С трите точки врачани събират 24 в актива си, като заемат седмото място. Съставът от Враца се намесва в битката за място в топ 6 и е с равни точки с шестия \"Етър\" и осмия \"Черно море\". Девети е \"Локомотив\" (Пловдив) с 22 точки. Срещата се игра на много тежък терен на стадион \"Христо Ботев\", което отне от качеството на играта. Преобладаваше битка, но точно тя помогна на \"Ботев\" да поведе с 2:0 до 28-ата минута. В рамките на по-малко от две минути домакините отбелязаха два гола. Първо Валери Божинов засече центриране на Даниел Генов отляво и откри резултата. Попадението е шесто за бившия национал, откакто подписа с \"Ботев\". Малко след подновяването на играта защитата на \"Септември\" сгреши при една изритана топка. Александру Бенга опита да я изчисти, но уцели съотборника си Дарко Глишик в гърдите, а топката влетя в мрежата на Янко Георгиев за втори път – 2:0. До края на първата част \"Септември\" върна един гол чрез Крис Гади. Той беше точен след извеждащо подаване на Асен Чандъров. След почивката \"Ботев\" продължи да доминира и вкара нови два гола. Първо 56-ата минута Даниел Генов вкара много красиво попадение, а крайното 4:1 оформи Емил Стоев 12 минути преди края. В 62-ата минута двата тима останаха с намалени състави заради червени картони на Йордан Апостолов и Асен Чандъров.", "date": "2018.12.02", "title": "\"Ботев\" (Враца) взе четвърта поредна победа и се намеси в битката за топ 6"}
{"url": "https://www.dnevnik.bg/kultura/2018/12/02/3349072_otkus_ot_nerazreshimostta_na_velikolepieto_na/", "text": "Маргарита Серафимова има три поетически книги (\"Животни и други богове\", \"Демони и свят\", \"Неразрешимостта на великолепието\") и три юридически книги. Стиховете й излизат на английски език в десетки издания в Австралия, Великобритания, Германия, Индия, Ирландия, Канада, Мавриций, Малайзия, Нигерия, САЩ. Номинирана е за пет международни и две български награди за поезия. Носителка е на международна правозащитна награда. Το Αρχιπέλαγος Главното море Живеех в противоположното на трагедия, където неразрешимостта на великолепието сполетява тази, която случаят е избрал. * Мегалити от жега се строяха, тъмни, минойски, а върху портата във въздуха между сега и сега блясъкът затанцува и в зениците ми се отразиха два лъва. * В бяла сутрин със светнали очи ние напуснахме. Морето бе магично. * Ψηλά Високо Имах върхове на дървета в своето владение. Когато се люлееха, си спомнях своето място в света. * Часове ме пиеше морето светло, а соколи се виеха. Царството небесно бе дошло. * Да си тръгваме, бъдещето ни чака, каза славната палма на слънцето един следобед след три. * Лятната нощ подухваше в мен. Накрая ѝ казах: Имаш право. Имам хубав живот. * Слънцето шестваше срещу ми, дъхът ми бе моята линия на защита. Слънцето ми проговори: Сдай оръжията си. Казах: Ела ги вземи.", "date": "2018.12.02", "title": "Откъс от \"Неразрешимостта на великолепието\" на Маргарита Серафимова"}
{"url": "https://www.dnevnik.bg/bulgaria/2018/12/02/3355226_niskiiat_standart_na_jivot_otnovo_subra_rehavi/", "text": "Продължават протестите срещу високите цени на горивата и ниския стандарт на живот в различни градове на страната, съобщава БНР. За четвърта поредна неделя жители на   излязоха на протест срещу високите цени на горивата, ниските доходи и качеството на живот. Този път те блокираха за един час движението по пътя за село Орешак, на входа на Троян, след това организираха пешеходно и автошествие по основните улици в града.  Заради опитите за сплашване на гражданите протестите днес ще бъдат концентрирани на няколко места, заяви Стамболийски. Според организаторите хилядите протоколи и актове на участници в протестите са несъстоятелни, а институциите са превишили правомощията си. В   по традиция в неделя на площад \"Хаджи Димитър\" се събират протестиращите срещу системата с единствено настояване - оставка на правителството. Протестът днес не се радва на голяма посещаемост, около 20 души протестират, а след автошествието се очаква една част от протестиращите да се отправят към новата зона и да затворят подстъпите към автомагистрала \"Тракия\" според предварителната информация. Около 100 души участват в протеста в Пазарджик срещу цялостната социално-икономическа ситуация в страната, съобщи агенция \"Фокус\". Протестиращите се събраха с автомобилите си в района на Битака при парк \"Стадиона\". Те се обявиха против политиката, която се провежда в държавата, и настояха средната работна заплата да се повиши и да достигне 1200 лв., като по този начин ще могат да се покриват месечните задължения на едно домакинство. Също така настояха данъците да бъдат приравнени към стандарта на живот. Около 30 протестиращи в Бургас организираха спонтанно преминаване през пешеходна пътека на ул. \"Транспортна\" в близост до изхода на града в посока автомагистрала \"Тракия\". Хората скандират оставка.", "date": "2018.12.02", "title": "Ниският стандарт на живот отново събра рехави протестиращи"}
{"url": "https://www.dnevnik.bg/sport/2018/12/02/3355249_chelsi_spria_propadaneto_s_uspeh_v_derbito_na_zapaden/", "text": "Челси\" взе важна победа във Висшата лига, като надигра с 2:0 \"Фулъм\" в дербито на Западен Лондон. Точни за сините на \"Стамфорд бридж\" бяха Педро и Рубен Лофтъс-Чийк. Попаденията за победителите паднаха в началото и края на мача. Със спечелените три точки футболистите на Маурицио Сари излязоха на трето място с 31 точки. \"Челси\" има с точка повече от \"Тотнъм\", който по-късно играе с \"Арсенал\". Победата е първа за състава след два поредни мача без успех – равенство с \"Евертън\" и поражение от \"шпорите\". \"Челси\" откри още в четвъртата минута, като се възползва от начална грешка на гостите. Нголо Канте открадна топката в средата на терена и напредна, след което подаде към Педро, а той без проблеми успя да се разпише. Попадението на испанския халф беше под №1000 в домакински мачове на сините във Висшата лига. \"Челси\" е едва третият отбор, който достига до подобна бройка, след \"Манчестър юнайтед\" (1079) и \"Арсенал\" (1029). До края на първата част \"Фулъм\" не успя да създаде нищо интересно пред вратата на Кепа Арисабалага. \"Челси\" пропиля добър шанс чрез Оливие Жиру. След почивката гостите бяха по-активни и между 50-ата и 65-ата минута стояха по-добре на терена. На Кепа се наложи да прави важно спасяване след удар с глава на Калъм Чембърс. Испанският вратар се намеси ефектно, като изби с крак. Малко по-късно \"котиджърс\" имаха още един добър шанс, но не успяха да го оползотворят. Ключово за \"Челси\" се оказа влизането на Рубен Лофтъс-Чийк от пейката. Младият халф се включи много активно и в 82-ата минута ознаменува добрата си игра с гол. Той размени подавания с Еден Азар и Педро, белгиецът го изведе в наказателното поле и Лофтъс-Чийк нямаше как да сгреши. За сините това беше юбилейно попадение №400 в лондонски дербита.", "date": "2018.12.02", "title": "\"Челси\" спря пропадането с успех в дербито на Западен Лондон"}
{"url": "https://www.dnevnik.bg/sviat/2018/12/02/3355251_trump_iska_sporazumenieto_za_turgoviia_s_meksiko_i/", "text": "Американският президент Доналд Тръмп обясни, че иска Североамериканското споразумение за свободна търговия (НАФТА), сключено през 1994 г. с Мексико и Канада, да се прекрати бързо в полза на новата спогодба, подписана с двете страни, предаде \"Франс прес\", цитирана от БТА. В самолета \"Еър форс 1\" на път за САЩ след срещата на върха на Г-20 в Аржентина вчера Тръмп заяви пред журналистите, че ще поиска официално от Конгреса да сложи край на НАФТА \"в относително кратък срок\". Тази стъпка ще бъде последвана от шестмесечен период преди излизането на САЩ от споразумението, през който от Конгреса ще бъде поискано да одобри подписаното в петък ново тристранно Споразумение за свободна търговия САЩ-Мексико-Канада (ЮСМКА - USMCA). При подписването в Буенос Айрес - победа за Тръмп след месеци напрегнати преговори, американският президент определи новия договор като \"много по-добър от споразумението НАФТА\", смятано от него като \"пагубно\" за американската икономика, тъй като е довело до закриването на милиони работни места най-вече в автомобилната промишленост. ЮСМКА предвижда регулации, които насърчават доставките на американски материали и компоненти, и клауза, задължаваща Мексико да увеличи заплатите в отрасъла. \"На НАФТА ще бъде сложен край и Конгресът ще може да избира между ЮСМКА или положението преди НАФТА, което работеше много добре\", отбеляза Тръмп. Вчера президентът каза, че няма да е трудно да получи одобрението на Конгреса, но някои членове от Демократическата партия, която ще контролира Камарата на представителите от януари, изразиха скептицизъм. Новото споразумение все още е \"в процес на изработване\", заяви в петък новият председател на демократите в Конгреса Нанси Пелоси, избрана миналата седмица за партиен кандидат за председател на Камарата - третата по ранг политическа фигура в САЩ след президента и вицепрезидента. Това, което все още отсъства от споразумението, са гаранциите за работниците и за околната среда, допълни на пресконференция тя. \"Това не е парче хартия, на което трябва да напишем \"да\" или \"не\", подчерта Пелоси, напомняйки, че Мексико още не е приела закон за заплатите и условията на труд. Новото споразумение трябва да бъде одобрено също от парламентите на Канада и Мексико.", "date": "2018.12.02", "title": "Тръмп иска споразумението за търговия с Мексико и Канада да се прекрати скоро"}
{"url": "https://www.dnevnik.bg/sport/2018/12/02/3355265_ludogorec_postigna_11-a_poredna_pobeda_v_purva_liga/", "text": "С минимални усилия и голям брой резервни футболисти \"Лудогорец\" записа 11-а поредна победа в Първа лига и увеличи аванса си пред преследвачите си. Шампионите надвиха \"Витоша\" (Бистрица) с 3:0 в Разград, като можеха да спечелят още по-убедително. Двубоят беше решен до голяма степен още в първите 15 минути, след които \"Лудогорец\" имаше два гола аванс. Вандерсон откри в 13-ата минута, когато преодоля Николай Георгиев с диагонален шут. Топката стигна до бразилеца след рикошет в тялото на Михаил Минчев след удар на Клаудиу Кешеру. Само две минути по-късно Лукас Саша удвои аванса на домакините. След центриране от корнер Антон Недялков отклони топката, а връхлитащият на скорост Саша се оказа напълно непокрит, като от около седем метра вкара без проблем. Ранният аванс на шампионите успокои футболистите на Антони Здравков и те сериозно свалиха темпото в следващите минути. До края на първата част \"Лудогорец\" доминираше, но без да атакува толкова масирано. След почивката Здравков направи няколко промени с цел да съхрани ключови играчи, но това не се отрази на тима. \"Лудогорец\" стигна до трети гол в 81-ата минута, а негов автор стана Якуб Шверчок след удар от близка дистанция. \"Лудогорец\" поведе с шест точки пред ЦСКА, който по-късно се изправя срещу \"Славия\". Шампионите не са губили точки от 26 август, когато завършиха 0:0 именно с белите. \"Лудогорец\" не е допускал гол в мрежата си вече 324 минути.", "date": "2018.12.02", "title": "\"Лудогорец\" постигна 11-а поредна победа в Първа лига"}
{"url": "https://www.dnevnik.bg/sport/2018/12/02/3355067_maks_franc_specheli_vtora_pobeda_za_sezona_i_povede_v/", "text": "Австриецът Макс Франц спечели втора победа от началото на сезона в Световната купа по ски алпийски дисциплини. 29-годишният нападател триумфира в супергигантския слалом в Бийвър Крийк. Франц записа първа победа в тази дисциплина и трета в кариерата си след спусканията в Лейк Луис миналата седмица и във Вал Гардена през декември 2016 г. Това е четвъртият му подиум в Супер-Г и общо девети в кариерата. Франц преодоля трасето в Бийвър Крийк за 1:01.91 мин. Той изпревари швейцареца Мауро Кавизел с 0.33 сек., а трима състезатели разделиха третата позиция с 0.41 сек. пасив от победителя - норвежците Аксел Лунд Свиндал и Александър Аамод Килде и италианецът Доминик Парис. Франц поведе в генералното класиране за Световната купа с 238 точки. Кавизел излезе втори с 227 точки, а Винсент Крихмайер е трети с 211. Свиндал заема четвъртата позиция със 197 точки, а  победителят от спускането в събота Беат Фойц  допълва челната петица със 178. В същото време беше обявено, че германецът Томас Дресен, който претърпя много тежко падане вчера, ще пропусне остатъка от сезона. Той има скъсани кръстни връзки и извадено рамо. В събота се проведе и старт при жените - второто спускане в канадския зимен център Лейк Луис. Австрийката Никол Шмидхофер дублира успеха си от събота и също записа втора победа за сезона. Шмидхофер спечели шеста победа в кариерата си и трета в тази дисциплина. Тя е първата австрийка с две поредни победи в Световната купа от Ренате Гьочел през януари 2007 г. Световната шампионка в Супер-Г се спусна за 1:47.68 мин. Тя изпревари сънародничката си Корнелия Хютер с 0.44 сек. Швейцарката Мишел Жизин, която в петък завърши втора, допълни подиума с изоставане от 0.47 сек. Носителката на Световната купа Микаела Шифрин впечатли с четвърта позиция, като остана на 0.68 сек. от победителката. 23-годишната американката остава начело в генералното класиране с 389 точки. Само след пет състезания двукратна олимпийска шампионка има солиден аванс от 166 точки пред Жизин, 188 точки пред Федерика Бриньоне и 189 пред Шмидхофер.", "date": "2018.12.02", "title": "Макс Франц спечели втора победа за сезона и поведе в Световната купа"}
{"url": "https://www.dnevnik.bg/zelen/2018/12/02/3354488_svetut_se_izpravia_pred_nevuzmojna_zadacha_na/", "text": "Три години след ратифицирането в Париж на решаваща глобална сделка за климата, световните лидери се събират отново, за се договорят по уточняващи договорни условия. След еуфорията от 2015 г. настъпи трезвото осъзнаване на факта, че постигането на договореност между близо 200 държави, всяка със своите политически и икономически нужди и изисквания, ще бъде предизвикателство, свидетелство за което бе и решението на президента Доналд Тръмп да оттегли САЩ от Парижкото споразумение, повтаряйки мантрата си \"Америка на първо място\". \"Погледнато отвън, това е неизпълнима задача\", каза полският заместник-министър на околната среда Михал Куртика за преговорите от 2 до 14 декември в град Катовице, които той ще председателства. Основен приоритет ще е завършването на т.нар. Парижки регламент - правилник, който определя как страните да отчитат вредните си емисии, как да ги огласяват прозрачно пред останалия свят и да информират какво предприемат за намаляването им. Опитни преговарящи наричат конференцията с очаквани 25 хил. участници \"Париж 2.0\" заради Горските пожари в Калифорния и Гърция, сушата в Германия и Австралия, тропическите циклони \"Мангхут\" в Тихия океан и \"Майкъл\" в Атлантика - учените казват, че екстремното време тази година дава само бегла представа за предстоящите бедствия, ако глобалното затопляне продължи с нестихваща сила. Огласен наскоро доклад на Междуправителствената експертна група по климатичните промени предупреди, че времето изтича, ако светът иска да постигне най-амбициозната си цел от Парижкото споразумение - да задържи глобалното затопляне в рамките на 1.5 градуса по Целзий. Планетата вече е с 1 градус по-топла, отколкото в прединдустриалната епоха, а е на път да се затопли с още 2-3 градуса до края на века, ако не се вземат драстични мерки. Конференцията ще има \"доста съществени последици за човечеството и за начина, по който се грижим за планетата си\", каза Куртика пред АП преди форума. Експертите са единодушни, че набелязаните в Париж цели може да бъдат постигнати само ако до 2050 г. емисиите от въглероден диоксид и други газове с парников ефект бъдат сведени до нула. Само че Парижкото споразумение дава възможност на страните да определят сами количествата на вредните си емисии. Някои са на път да се справят със задачата, други - не. Като цяло светът напредва в погрешна посока. Миналата седмица Световната метеорологична организация съобщи, че през 2017 г. средната в световен мащаб концентрация на въглероден диоксид е отбелязала нов рекорд, а равнището на другите газове, създаващи парников ефект, като метана и азотния оксид, също се е повишило. Тази година се очаква ново увеличение с 2 процента на произведените в резултат на човешка дейност емисии, тъй като изграждането на захранвани с въглища електроцентрали в Азия и Африка продължава, а поглъщащите въглеводорода гори намаляват със скорост, с каквато не могат да с възстановят. \"Всички признават, че националните планове, взети сумарно, ще доведат до затопляне над 3, а може би и 4 градуса\", казва Юхан Рокстрьом, новият директор на Потсдамския институт за изследване на въздействието на климата. \"Знаем, че се движим в погрешната посока\", каза Рокстрьом. \"За да имаме шанса да задържим затоплянето под 2 градуса, трябва да намалим глобалните въглеродни емисии не по-късно от 2020 г. - до две години, предупреди той. Убеждаването на страните да набележат за намаляване на емисиите до 2020 г., е ключово предизвикателство в Катовице. Ако това стане, то ще доведе до драстични промени във всички отрасли на техните икономики, включително до пълен отказ от изкопаемите горива. Бедните държави искат богатите да се ангажират с по-чувствителни ограничения на основание, че са отговорни за основната част от въглеродните емисии в атмосферата. Богатите държави казват, че са готови да го направят, но само ако и бедните страни поемат своя дял. \"Очевидно не всички страни са на един и същ етап на развитие, така че трябва да имаме и това предвид и да правим разлика между отговорностите, което е огромна задача\", казва Лидия Войта, съдружник в базираната в Берлин консултантска компания \"Климатекос\" и бивш полски участник в преговорите за климата. Сред онези, които се очаква да са най-настоятелни за приемане на амбициозни мерки, ще са които вече се сблъскат със сериозни предизвикателства в резултат на климатичните промени. Междувременно САЩ са далеч от онази движеща сила, която бяха на преговорите в Париж при президента Барак Обама. Бразилия и Австралия, които преди бяха твърди поддръжници на споразумението, изглежда, следват примера на Тръмп. Някои наблюдатели се опасяват, че националистическият подход към климата може да торпилира надеждата за съществен напредък в Катовице. Други са по-оптимистично настроени. \"Скоро ще видим достатъчно голямо малцинство от важни икономики да се ориентира категорично в правилната посока. Това може да има заразителен ефект и да се окаже положително\", казва Рокстрьом. Полша може в крайна сметка да изиграе ключова роля за сближаването на двете противоложни страни. Тя вече беше председател на три предишни кръга климатични преговори, а фактът, че основната част от енергетиката й  разчита на въглищата , кара Варшава да обмисля сурови мерки в идните години. Двадесет и четвъртата международна конференция за климата, или COP24, както е известна, ще се състои на мястото на закрита през 1999 г. въгледобивна мина в Катовице, работила в продължение на 176 години. От 90-те години на миналия век в страната са закрити пет от седемте й каменовъглени мини, тъй като Полша постепенно преустанови субсидиите и се насочи към пазарната икономика. В другите райони на града обаче 1500 миньори продължават да добиват хиляди тонове въглища дневно. Полша продължава да разчита на въглищата за покриване на около 80 процента от енергийните си нужди. Властите възнамеряват да изпратят сигнал, че миньорите и онези хиляди други хора, чиито не са забравени и държавата мисли за бъдещето им. През първата седмица от преговорите се очаква лидерите да подпишат подкрепена от Полша декларация, призоваваща за \"справедлив преход\", който \"ще създаде качествени работни места в районите, засегнати от прехода към нисковъглеродна икономика\". След това преговарящите ще се заемат с трудната задача да превърнат проект от 300 страници в изпълнимо и съдържателно споразумение, под което в края на втората седмица правителствата ще могат да положат подписа си. \"Надявам се страните да могат да постигнат компромис и да можем да кажем, че Катовице има принос в това глобално усилие\", каза Куртика. /БТА", "date": "2018.12.02", "title": "Светът се изправя пред \"невъзможна\" задача на климатичните преговори в Катовице"}
{"url": "https://www.dnevnik.bg/sport/2018/12/02/3355102_uaildur_zapazi_svetovnata_titla_sled_ravenstvo_s/", "text": "Дионтей Уайлдър остава шампион на Световния боксов съвет (WBC), след като дългоочакваният му мач с Тайсън Фюри завърши наравно. Боксовата битка на 2018 г. остана без победител след решение на съдиите. Мексиканският съдия Алехандро Рочин даде предимство на Уайлдър 115:111, канадецът Робърт Тапър отсъди 114:112 за Фюри, докато третият – Фил Едуардс от Великобритания 113:113, като по този начин срещата беше вписана като равенство. Решението се оказа много спорно, след като до 11-ия рунд предимството беше изцяло на страната на британския боксьор. Той пласира повече удари, но Уайлдър успя да го прати два пъти в нокдаун. Първият беше в деветия рунд след залитване на Фюри и дясно кроше от Уайлдър. Вторият в последния 12-и рунд, когато американецът пласира тежко ляво кроше. На ринга точките от картата на канадския съдия Тапър бяха прочетени като 114:110 за Фюри, но по-късно при преглеждането им стана ясно, че са само с две в полза на британеца. Точно 3 години и 3 дни, след като победи Владимир Кличко Фюри беше много близо до това отново да стъпи на боксовия връх. Той се завърна в началото на годината след наказание за допинг и отнет боксов лиценз. Британецът показа най-доброто от арсенала си, като се движеше много, впечатли с бързина и играеше от дистанция. Уайлдър търсеше нокаутиращ удар, но в голяма част от мача не успя да се доближи до британеца. Фюри ознаменува завръщането си в големия бокс, като игра много силно през целия двубой. Предимството беше изцяло на британеца в началните рундове, но към края на мача 30-годишният британец се измори. Двамата боксьори показаха уважение един към друг след мача, който беше описан като един от най-добрите за последното десетилетие. Уайлдър и Фюри остават непобедени на професионалния ринг след срещата. Американецът има 40 победи (39 с нокаут) и едно равенство. Фюри е с 27 победи (19 с нокаут) и едно равенство. След мача и двамата боксьори обявиха, че не знаят кога ще се състои евентуален реванш помежду им. \"Не знам кой ще е следващият ми мач, все още е рано да се говори\", каза Уайлдър. Британецът Фюри пък обясни, че мисли първо за Коледните празници. \"Имам четири деца и сега очакваме още едно, така че мисля първо за семейството си, а не кога ще се завърна в Америка\". Британецът започна боя от дистанция, а Уайлдър два пъти опита да тръгне в атака, но опитният Фюри успя да спре с клинчове. Все пак шампионът успя да пласира мощно ляво кроше в главата на Фюри. В самия край на рунда британецът отговори със серия от удари. Вторият рунд беше за Уайлдър, който успя да пласира два удара, докато Фюри играеше със свален гард. В третата част Уайлдър започна рунда с повече удари в тялото и в един момент успя да притисне бившия шампион във въжетата. Фюри се измъкна с отлично движение с тялото, а след това пласира ляв и десен в главата на шампиона. Четвъртият рунд беше най-малко активният и от двамата боксьори. Фюри продължи с движението и играта на нерви срещу американеца, като няколко пъти демонстративно поставяше ръцете си зад тялото. Уайлдър тръгна в атака в два случая, но отново пропусна. В петия рунд Фюри отново пласира комбинация в главата на Уайлдър и на свой ред се измъкна от нови опити на Бронзовия бомбардировач за нокаутиращ удар. По средата на мача Флойд Мейуедър даде предимство на Фюри заради еднообразната игра на Уайлдър. Непобеденият на професионалния ринг американец изтъкна като факт, че шампионът на WBC разчита единствено на един удар. Тогава резултатът беше 5:1 рунда в полза на британеца с 59:55 точки. В седмия рунд имаше размяна на тежки удари и от двамата боксьори, но Фюри успя да пласира комбинация, като веднъж пресрещна американския си съперник с ляво кроше. В началото на деветия рунд Фюри се озова на пода. Той получи дясно кроше в главата в момент, когато се опитваше да се измъкне и беше пратен в нокдаун. Реферът започна да брои, но британският боксьор не изглеждаше разклатен и бързо успя да се изправи. Фюри си върна предимството в десетия рунд, когато успя да пласира няколко тежки удара в главата на Уайлдър. Шампионът от своя страна започна да диша по-тежко и вече не успяваше да атакува толкова мощно и със скорост. След многото пропуски Уайлдър започна да действа хазартно, усещайки че губи в точките. В десетия рунд той успя да пласира само един удар от общо 31. В 11-ия рунд хазартните действия от Уайлдър продължиха. Той атакува яростно Фюри в типичния си стил, но не успя нито един път да уцели британеца, който дори не показваше признаци на умора. В последния рунд Уайлдър се нуждаеше единствено от нокаут, за да спечели мача, и той тръгна мощно в атака, търсейки го. Две минути преди финалния гонг американецът пласира мощно ляво кроше в главата на Фюри и го прати на пода за втори път. Британецът успя да се изправи и продължи боя, но вече изглеждаше разклатен и остави на заден план тактиката си. \"За мен аз съм победителят, защото два пъти го пратих на пода и доказах кой е по-добър. Той нямаше контрол над срещата, той дори не ме нарани и се чувствам добре. Може би допуснах някои грешки, защото изхабих прекалено много енергия и много от ударите ми не намериха целта\", каза Уайлдър след срещата. Той добави, че с удоволствие отново би излязъл на ринга срещу Фюри. \"Аз съм на чужда територия, бях пратен на пода два пъти, но въпреки това мисля, че съм победител. Показах тотален професионализъм и благодаря за тази възможност, Бог да те благослови, Дионтей. Циганският крал се завърна и всички го видяхте, аз съм спорист, който обича да се бие и светът видя истината. Дионтей е много добър боксьор, може би вторият най-добър в света след мен\", каза Фюри след срещата. Британецът обяви, че със сигурност ще има реванш и се обърна към Антъни Джошуа, който държи останалите четири пояса в тежката категория – WBA, IBF, WBO и IBO. \"Има още един световен шампион, който обаче е пиле. Джошуа, къде си\".", "date": "2018.12.02", "title": "Уайлдър запази световната титла след равенство с Тайсън Фюри"}
{"url": "https://www.dnevnik.bg/bulgaria/2018/12/02/3355073_zatlustelite_bulgarcheta_sa_se_uvelichili_dvoino_za_15/", "text": "Затлъстяването и анемията са най-големите проблеми, произхождащи от храненето на българите – това показва ежегодният Глобален доклад за храненето на ООН, чиято статистика достига до 2015 г. Рязко се увеличават проблемите с теглото, особено при подрастващите. Процентът на  затлъстелите деца  е скочил повече от двойно за петнадесет години. Момчетата с наднормено тегло на възраст между 5 и 19 години са 33.6% (в сравнение с 20% през 2000 г.), а момичетата – 23% (в сравнение с 14% през 2000).  Затлъстелите момчета  са се увеличили от 5.8% на 13.6% за 15 години, а  затлъстелите момичета  – от 3.4% на 7.8%. Увеличенията са значими и при възрастните – 68.9% от мъжете са с наднормено тегло, същото важи и за 54.4% от жените (през 2000 г. те са били съответно 58.2% и 49.1%). Броят на затлъстелите жени е скочил с близо 10 процентни пункта до 25.5%, а при мъжете - с около 5 пункта до 24.3%. Процентът на  недохранените сред населението  е паднал от 6% през 2004 г. до 3% през 2006 г., това се вижда и от статистиките за децата с тегло под нормата на възраст 5 – 19 г. Сред момичетата те са намалели от 16.7% през 2000 г. до 13.8% през 2015 г.; при момчетата – от 15.2% до 11%. Процентът на хората с повишено кръвно налягане намалява – при мъжете това са 33.6%, а при жените – 23%, като преди петнайсет години показателите са били съответно 38.6% и 29.3%. Българите приемат по-малко от теоретичната минимално рискова доза на калций, плодове, зеленолистни зеленчуци, мляко, ядки и семена и зеленчуци – това обаче важи и за осреднените данни за Европа и за целия свят. Консумират се обаче повече от препоръчителното месо, сол и подсладени напитки. Анемията засяга сериозен брой от жените във фертилна възраст – 26.4% от небременните и 28% от бременните. Храната е основният фактор за влошеното здраве на хората по целия свят, показва докладът. На проблем с храненето се дължи един от всеки пет смъртни случая, което означава, че те са по-опасни от замърсения въздух и тютюнопушенето, сочи Джесика Фанзо, която работи в Университета \"Джонс Хопкинс\" и е водещ автор на изследването. \"Това, което ядем, ни убива\", коментира тя пред фондация \"Томсън-Ройтерс\". Всяка държава се бори с форма на лошо хранене – независимо дали става въпрос за анемични или дребни за възрастта си деца, или за жени, които са с наднормено тегло и едновременно с това недохранени. Недохранването може да коства на света 3.5 трлн. долара годишно, а наднорменото тегло и затлъстяването – 500 млрд. долара. (Индексът на телесната маса (BMI) при човек с наднормено тегло е по-голям или равен на 25; при затлъстелите хора индексът е 30 или повече. Той се измерва като теглото (в кг) се раздели на височината на квадрат (в сантиметри). Нормалните стойности са между 18.5 и 25.) Докладът дава  Амстердам като добър пример . През 2012 г. градът е въвел програми за борба с наднорменото тегло при деца. Мерките са включвали чешми за достъп до питейна вода на публични места, ограничения на рекламите на храни и ръководства за снабдяване на училищата със здравословни закуски. В наши дни ефектът вече е видим.", "date": "2018.12.02", "title": "Затлъстелите деца в България са се увеличили двойно за 15 години, сочи доклад на ООН"}
{"url": "https://www.dnevnik.bg/sport/2018/12/02/3354975_futbolnite_nacionali_shte_nauchat_supernicite_si_v/", "text": "Българският национален отбор по футбол ще научи съперниците си в европейските квалификации днес. Жребият за пресявките за Евро 2020 ще се тегли в Дъблин в 13 часа българско време. Петдесет и пет отбора ще бъдат разделени в десет групи, като за европейското ще се класират първите два от всяка група. След  участието си в Лигата на нациите  България се изкачи в трета урна и със сигурност се разминава със Словакия, Турция, Ирландия, Северна Ирландия, Сърбия, Норвегия и Израел и Шотландия. Квалификациите за Евро 2020 ще се проведат между 21 март и 19 ноември 2019 г. Европейските квалификации са  свързани и с вече изминалото първо издание в Лигата на нациите . След края на квалификациите ще останат четири квоти за европейското първенство, които ще бъдат разиграни във финалните четворки в четирите дивизии на Лигата на нациите. Тези финални плейофи ще се изиграят през март 2020 г. В плейофите участват победителите в групите, но само ако не са се класирали за европейското. Тъй като повечето отбори от първите две дивизии ще се класират още през квалификациите, много от овакантените места ще бъдат запълнени с тимове от по-долни дивизии. Церемонията по тегленето на жребия за Евро 2020 ще бъде злъчена днес по БНТ1.", "date": "2018.12.02", "title": "Футболните национали ще научат съперниците си в европейските квалификации"}
{"url": "https://www.dnevnik.bg/skorost/koli_v_kadur/2018/12/02/3353673_fotorazkaz_noviiat_folksvagen_tuareg_ne_se_plashi_ot/", "text": "От поколение на поколение \"Фолксваген Туарег\" непрекъснато скъсява дистанцията до луксозните си братовчеди \"Ауди\" Q7 и \"Порше Кайен\". Третата генерация, която е на пазара от тази година, на практика предлага почти същото ниво на комфорт, лукс и техника като тях, но на малко по-разумна цена.", "date": "2018.12.02", "title": "Фоторазказ: Новият \"Фолксваген Туарег\" не се плаши от офроуд, но набляга на лукса"}
{"url": "https://www.dnevnik.bg/video/2018/12/02/3354941_video_rokliata_koiato_pokazva_kakvo_se_sluchva_na/", "text": "\"Кой излиза само за да танцува?\", \"Просто мрънкат\" - това са чести отговори на мъже, когато чуят, че в нощните клубове жените са обект на нежелани докосвания. Рекламна кампания за \"Швепс\", проведена от клон на \"Огилви\" в Бразилия, показва действително колко много се случва това и отговорът е – около 40 пъти на час. Ето какъв е експериментът – учени произвеждат рокля с прикачени сензори, които могат да уловят докосванията. Обличат с нея три жени и ги пращат в бразилска дискотека, където те прекарват малко по-малко от 4 часа и биват докоснати 157 пъти, а после показват статистическите резултати на мъже, присъствали на същите партита.", "date": "2018.12.02", "title": "Видео: Роклята, която показва какво се случва на жените в дискотеките"}
{"url": "https://www.dnevnik.bg/bulgaria/2018/12/02/3355139_kratki_novini_prez_noshtta_25_planinski_spasiteli_sa/", "text": "Протестиращи пак блокираха пътя за Гърция Главен път Е-79 край Кресна е освободен за движение след намесата на полицейски служители и жандармеристи, съобщи агенция \"Фокус\". След като протестиращи от Благоевград и района успяха да блокират пътя за около 10 минути, служителите на реда веднага предприеха действия и освободиха пътното платно. Полицаи и жандармеристи следят за непреминаването на гражданите на главен път Е-79 и повторно блокиране на движението. Не се съобщава мотивът на протестиращите. Те започнаха неотдавна срещу високите цени на горивата и стандарта на живот в страната. Десетки граждани протестират срещу промени в Закона за вероизповеданията Протестът за четвърта поред неделя е пред сградата на Народно събрание, съобщи  . Мирното шествие се организира от християнската общност на протестантските вярващи и църкви в България. В района на протеста има засилено полицейско присъствие. Протестиращите носят плакати, които гласят \"Свобода на словото, на вярата, на убежденията\", \"Бог да пази България\", \"Да се запази независимостта на държавата от църквата и на църквата от държавата\", \"България е демокрация, а не диктатура и тоталитаризъм\", \"Ненамеса на държавата във вярата\". Задържан е барикадиралият се в дома си  Днес малко след 11.30 часа столични полицаи задържаха 33-годишния мъж, който се беше барикадирал в дома си в кв. \"Надежда\". Той ще бъде предаден на съдебните власти. Той е криминално проявен и осъден. При опит на полицията да го задържи, за да изтърпи наказанието си, мъжът се затворил в апартамента си вчера.  Жена е с тежки изгаряния след инцидент, предизвикан от авария на топлофикацията в Русе Жена е с тежки изгаряния при инцидент, предизвикан от авария на топлофикационната мрежа в Русе, предаде \"Нова телевизия\". Жена е паднала в дупка с вряла вода в кв. \"Изток\". Инцидентът е станал в събота вечерта. Пострадалата е вървяла по асфалтова алея, която е била пропукана от авария в топлофикационната мрежа. Внезапно се отворила дупка и жената потънала в нея до колене. Откарана е с линейка в болница с втора степен изгаряния по краката. След инцидента мястото бе оградено от полиция. 98 бездомни са нощували в кризисния център в София Това съобщи директорът на центъра Йорданка Темелкова, цитирана от агенция \"Фокус\". По думите ѝ нощта е преминала спокойно и без проблеми. \"Отворихме и другия блок - 48-и, и тази нощ нещата са били много спокойни\", допълни Темелкова.  През нощта 25 планински спасители са били в акция в Пирин Те са помогнали на 29-годишен мъж, пострадал при инцидент в Пирин. Това съобщи Планинската спасителна служба, цитирана от агенция \"Фокус\". Мъжът е паднал по стръмен склон от счупена козирка в района на Кончето и е с травми на краката. Сигналът за инцидента е подаден на телефон 112 малко преди 16.00 ч. в събота. Между 00.00 и 1.00 ч. тази нощ групите са стигнали до пострадалия и са го изолирали от студа, след това е започнала операцията по транспортирането му надолу. В 6.00 ч. тази сутрин акцията е приключва, като човекът е предаден на лечебно заведение.", "date": "2018.12.02", "title": "Кратки новини: Жена е с тежки изгаряния заради авария на топлофикационната мрежа в Русе"}
{"url": "https://www.dnevnik.bg/sport/2018/12/02/3354976_tito_tomazi_ekstremen_koloezdach_putuvaneto_e/", "text": "- В началото бях завладян от природата и чувството да преоткривам нови светове. Усещаш, че се зареждаш, чувстваш се малък и в същото време постигаш желаните цели. Пътуването с велосипед е винаги интересно, защото не се движиш бързо, така че имаш време да се срещаш с нови хора. Така можеш да проучиш държавите по различен начин и имаш повече време, за да се насладиш на мястото. Харесва ми също приключенската част от заниманието, в която натискам до границите на възможностите си. Цялото предизвикателство е интересно, но най-важната част е краят му, когато се връщам и мога да споделя преживяното. - От три години планинското колоездене е моя работа. Имам спонсори, които ми помагат за експедициите и проектите. Работя с тези марки за създаването на съдържание и развитието на нови технологии. - Изживяването е смесица от чувства от скоростта и адреналина, но също го има и усещането за свобода. Щастлив съм да бъда сред природата и да съм част от нея. - Винаги е хубаво да се страхуваш, защото страхът ще те измъкне от смъртта. Ако си изплашен, ти си внимателен. Рискът е част от страха. Ако те е страх, тогава взимаш предпазни мерки, за да не умреш. Никога обаче наградата не е голяма, когато няма риск. Когато не си затруднен, тогава няма риск и усилието е статично. Колкото по-рисковано е дадено занимание, толкова по-опасно е то. Затова трябва да намерим баланса. За мен рискът се проявява тогава, когато съм сам в планината и трябва да се погрижа за себе си. Ако имам проблем, понякога няма кой да дойде да ми помогне и дори не биха разбрали, че се е случило нещо неприятно. Винаги карам с резерв и с поведението си гледам да вкарам риска в допустими граници. Рискуваме, защото това ни кара да се чувстваме живи. Понякога обаче трябва да следваме правилата на планината. Тя решава какъв е рискът и ти трябва да решиш дали да го приемеш, или да се откажеш. Не всичко на Земята е направено от човека и затова трябва да се съобразяваме със законите на природата. - Вярвам, че във всеки от нас има по един супергерой. Той се събужда, когато му отвориш вратата за нови предизвикателства. Във всеки човек има огромно количество енергия, с която да постигне мечтите и целите си. Най-трудното е да скъсаш оковите на страха, когато правиш нещо различно. През повечето време хората се страхуват да започнат нещо ново и така потискат собствения си супергерой. Стоят в комфортната си зона и винаги вършат едно и също. - Подготовката играе важна роля в експедициите, които предприемам в планината. Основният проблем е голямата надморска височина. Карането в такива условия е трудно, а в спускането заради умората може да загубиш внимание за миг и да претърпиш инцидент, ако не си достатъчно силен. Подготовката те калява за изпитанията. Тя не е нещо специфично. Просто трябва да прекарваш колкото се може повече време на велосипеда. За да бъда физически подготвен, изминавам 5-6 хиляди километра за година и правя преходи в планината. Това може да те подготви физически, но след това трябва да си готов и психически за някои трудни дни. Психическата подготовка представлява повече от половината работа. Тя е важна, защото голяма част от приключението се намира в главата ти. Когато си сам в планината, прекараното време може да изглежда по-дълго, ако духът ти не е готов. На първо място трябва да познаваш себе си добре, за да може да се довериш на възможностите си. Необходимо е още да знаеш причината за това, което правиш. Дори аз изпитвам трудности и в лошите дни се питам защо изобщо го правя. Важно е да знаеш защо си стигнал дотук. Веднъж научиш ли, душата ти става по-уверена във взимането на решения. Не е задължително да медитираш или да правиш подобни неща, това може да проработи, но най-важното е да познаваш себе си и да знаеш от какво се нуждаеш и какво искаш. - Животът може да изглежда различно, когато навлизаме дълбоко в съзнанието си. Подобно на мореплавател, който остава сам в лодката си за месец. Той винаги се връща променен. Чувството е същото, когато разчиташ изцяло на себе си в планината. Променяш се, учиш и се връщаш различен. Всеки път научаваш нещо ново за себе си, планината и хората. Пътуването е вероятно най-добрият опит да учиш за живота. Правиш го бързо и не е нещо магическо, в което тепърва да откриваш истинското значение на живота. Всеки път се учиш и се превръщаш в по-добър човек. В допълнение научаваш нещо и за другите хора. Това е нещото, което ми харесва в пътуването. Например в Непал хората са толкова различни. Прекарвайки време с тях, виждаш как живеят и това преживяване те кара да осъзнаеш какви късметлии сме да живеем в Европа. Тук имаме комфорт и всичко необходимо. - Определено първия път, когато бях в Еквадор. Направих дълъг преход по труден маршрут, като прекосих почти цялата страна. Преминах през много вулкани и села и не очаквах да имам енергията за толкова много невероятни преживявания. За пръв път се бях захванал с проект с дължина три седмици. В началото беше стресиращо, като през първите два дни бях уплашен. Но след ден каране, проучване и запознанства с хора, разбрах, че това е подходящото приключение, което съм търсил. Случи се през 2012 г. и е отражение на това, което обичам да правя най-много. Понякога приключенията не са планирани и идват спонтанно. Зависи от ситуацията, но е важно да си отворен и готов за нови преживявания, като често ми се случват изненади. - Перу е много красиво място, обвито с културата на инките и има наистина огромни планини. Когато опознаваш страната, се натъкваш на много селища с храмове. Природата е удивителна, но Непал също не отстъпва по хубост с Хималаите. Трудно е да се каже кое е най-красивото място, защото френските и швейцарските Алпи и Доломитите в Италия също заслужават да бъдат посетени. Да сравниш подобни места е трудно, защото енергията и вибрацията на всяко са различни. Не опира само до това, което виждаш, а има значение и какво чувстваш. - Днес сме големи късметлии да имаме нови технологии и толкова много възможности за приключения върху велосипед. Това е добър начин да се промотира природата, като привлечем вниманието към екологичните проблеми и повишим осведомяването по въпроса. На някои места можем да видим големи стъпки към опазването на природата. В богатите страни има много инициативи. Те искат промяна, като споделят идеи и търсят решение на проблема. В страните с по-слабо образование хората имат различни проблеми. Те първо трябва да намерят храна, работа, да се погрижат за семействата си и след това да обърнат внимание на природата. Това прави случая малко по-сложен. Не мисля, че първосигнално хората искат да унищожат природата. Но заради липсата на осведоменост и начина, по който се развива светът, някои хора забравят за проблема. Ще отнеме време, докато се върнем на правилния път. - Движението ни е невероятно. Хората се сплотяват, защото споделяме една и съща страст към планината и колоезденето. В някои части като САЩ и Канада популярността на спорта е по-голяма. Във Франция и Европа има много естествени трасета, на които се събираме и правим състезания на различно ниво. Все още се учим да си съдействаме, за да създадем по-добра комуникация в движението. Ядрото на движението не се е променило много, но в днешни дни има все повече хора, които се интересуват от планинското колоездене. Интересът расте още с навлизането на електрическите велосипеди. Запалваме все повече хора да карат. Много хора вече карат електрически велосипеди, но за мен това не променя нищо в целостта на движението. Интересно е да видим как светът на планинското колоездене ще се промени. - Велосипедите ще продължат да се развиват и електрическите модели ще се подобрят. Спортът се развива в две противоположни посоки. Някои са насочват към батериите, а други искат да проучат света. Определено се наблюдава промяна на \"туризма\" върху велосипед. Хората искат да усетят различно пътешествие. Може би в бъдеще ще има повече хора, които ще карат сред природата. Ако имаме също повече познания за екологичните проблеми, вярвам, че ни очаква невероятно бъдеще.", "date": "2018.12.02", "title": "Тито Томази, екстремен колоездач: Пътуването е най-добрият начин да учиш за живота"}
{"url": "https://www.dnevnik.bg/sviat/2018/12/02/3355146_niakoi_ot_kljuchovite_kompromisi_vuv_finalnoto/", "text": "Срещата на върха на Г-20 в Буенос Айрес завърши с финално комюнике, което е плод на компромиси. На фона на разногласията между страните по някои \"горещи теми\", излизането с обща декларация подчертава тяхното желание да покажат, че форумът е успешен, отбелязва ДПА, цитирана от БТА. Агенцията представя някои ключови компромиси и области на разногласия. - Държавите от Г-20 се договориха да \"подновят (своя) ангажимент да работят заедно за подобряване на един основан на правила международен ред\". Тази формулировка бе възприета като отстъпка от страна на Съединените щати. - Държавите се съгласиха също, че бежанските кризи по света трябва да бъдат уреждани чрез справяне с причините за тази принудителна миграция, в добавка към ангажимент за отговаряне на хуманитарните нужди на хората, принудени да напуснат своя дом. - Изявлението не включва обещание за избягване на търговския протекционизъм. Също така не се споменава за честни търговски практики. - Страните се съгласиха да проведат \"необходимите реформи\" на Световната търговска организация. - По въпроса за климата, финалното комюнике отбелязва, че Съединените щати потвърждават оттеглянето си от Парижкото споразумение за климата, постигнато през 2015 г. Останалите страни от Г-20 обещаха да \"продължат да се опитват да се справят с климатичните промени и едновременно с това да насърчават устойчивото развитие и икономическия растеж\". - Поети бяха освен това ангажименти за гарантиране на една здрава и стабилна международна финансова система, включително с данъчни политики и мерки срещу прането на пари.", "date": "2018.12.02", "title": "Някои от ключовите компромиси във финалното комюнике на срещата на върха на Г-20"}
{"url": "https://www.dnevnik.bg/sviat/2018/12/02/3355147_spored_putin_e_vreme_za_istinska_sreshta_s_trump/", "text": "Руският президент Владимир Путин заяви вчера, че е назряло времето за истинска среща с американския му колега Доналд Тръмп, и изрази съжаление, че  Тръмп е анулирал  планираната им среща в кулоарите на форума на Г-20 в Буенос Айрес, съобщиха \"Франс прес\" и ТАСС, цитирани от БТА.. \"Жалко, че не успяваме да проведем пълноформатна среща. Предполагам, че отдавна е назряло времето за такава среща. Това е свързано с въпроси за стратегическата стабилност, особено след като президентът /на САЩ/ обяви за намерението на Съединените щати да излязат от Договора за ракетите със среден и малък обсег\", заяви Путин на пресконференция в аржентинската столица. Той изрази надежда, че ще се срещне с американския си колега, когато Тръмп бъде готов за това. Путин съобщи, че е имал кратък разговор с Тръмп в кулоарите на срещата на върха. \"Ние, както се казва, разговаряхме на крак, както правят всички там /на срещата на върха/\". Той отбеляза, че е отговорил на въпросите на Тръмп за инцидента в Черно море, при който руските сили задържаха миналата неделя украински кораби и техните екипажи. \"Той (Тръмп) има своя позиция по този въпрос, аз имам моята. Всеки остана на своето мнение, но във всички случаи аз го информирах за нашето виждане за този инцидент\", заяви руският президент.", "date": "2018.12.02", "title": "Според Путин е време за \"истинска среща\" с Тръмп"}
{"url": "https://www.dnevnik.bg/bulgaria/2018/12/02/3355150_roman_vasilev_obiasni_s_psihichesko_naprejenie_dumite/", "text": "Ако с такъв ентусиазъм отразявахме успехите на прокуратурата, обществото щеше да има съвсем друг вид. Това заяви бившият зам.-градски прокурор на София Роман Василев, помолен неколкократно да коментира поведението си при ареста на бившия военен министър Николай Цонев през 2010 г., когато Василев го накара да клекне на колене и го обяви за \"абсолютен престъпник\". Преди дни стана ясно, че  Цонев ще получи 108 хил. лв. от държавата, след като окончателно осъди прокуратурата  за моралните вреди, които е претърпял от ареста си и делото за подкуп срещу него, по което преди 3 г. беше окончателно оправдан. \"Психическото и емоционалното напрежение към онзи момент, доведе до тези неконтролирани мои думи, но аз още същия ден, съм се извинил за тях и съм се отвел от досъдебното производство, за да няма съмнения. Но няма да си заравям главата в пясъка заради това, което съм казал\", заяви Роман Василев в предаването \"Тази неделя\" на \"Нова телевизия\". Допълни, че тогава стресът по това дело е бил доста голям. \"Тези думи не са за хвалба и го приемам, не съм се крил, поднесъл съм извинения. Аз обичам мъжките приказки и още на следващия ден съм се извинил. Поел съм отговорността за цялата операция, независимо от това кой какви ангажименти е имал по нея\", каза Василев. Отбеляза, че други не са поели вината си. \"Опитват се да изкарат, че градският прокурор Роман Весилев и прокуратурата са най-големите виновници в държавата\", заяви оше Роман Василев. И отбеляза, че това не е единственото дело, по което подсъдимите след това са осъдили държавата за обезщетения. \"Обезщетението – то е низ от много действия. Оправдателната присъда на Цонев, да има обезщетение. Искате да прехвърлите вината на някой затова че има оправдателна присъда. Никъде в света няма сто процента осъдителни присъди\", заяви още бившият прокурор.", "date": "2018.12.02", "title": "Роман Василев обясни с психическо напрежение думите си \"абсолютен престъпник\" към Цонев"}
{"url": "https://www.dnevnik.bg/zelen/2018/12/02/3355149_hiliadi_demonstriraha_v_germaniia_sreshtu_dobiva_na/", "text": "Хиляди демонстранти излязоха по улиците на Берлин и Кьолн ден преди откриването на климатичната конференция в съседна Полша, за да поискат Германия по-бързо да се откаже от топлоцентралите. Протестите срещу добива и преработката на въглища за електроенергия бяха организирани от природозащитни групи като \"Грийнпийс\", неправителствената организация \"Приятели на земята Германия\" (БУНД) и групата за подкрепа \"Кампакт\" (Campact). Според организаторите в демонстрацията в Берлин са участвали 16 000 души (според полицията - малко над 5000), а в Кьолн - 20 000 според организаторите, 10 000 според полицията, предадоха ДПА и БТА. Много от демонстрантите вчера носеха лозунги като \"Спрете въглищата!\", \"Бъдеще свободно от въглища!\" и \"Защитете климата сега!\" и бяха облечени с костюми, имитиращи горящи дървета или гръмотевични облаци, за да напомнят, че горските пожари и опасните бури все повече зачестяват заради затоплянето на климата, предаде \"Асошиейтед прес\". Очакваше се, че представители на Германия ще представят на срещата, която се открива днес в Катовице, план за постепенното прекратяване на използването на въглища в страната през следващите десетилетия, демонстрирайки ангажимента на правителството към съкращаването на емисиите на парникови газове, което се позабави през последните години. Но експертна комисия отложи публикуването на препоръките си към германското правителство за след приключването на конференцията на ООН. Тя е подложена на натиск от държавите, произвеждащи въглища, да обмисли по-подробно какво може да се направи за създаването на нови работни места във въгледобивните райони, отбелязва АП. Акцията в Кьолн беше и в защита на гората Хамбахер в Западна Германия със защитени животински видове и столетни дървета, която е застрашена от изсичане заради разширяването на мина за добив на кафяви въглища. Според доклад, с който разполага ДПА, Германия няма да постигне поставената от самата нея цел да съкрати емисиите на парникови газове с 40 процента в сравнение с равнищата от 1990 г. до същия период догодина, а вместо това ще постигне начмаление само от 32 процента. Докладът е свързан с работата на комисията, която трябва да предложи на правителството програма за прекратяване на добива на електроенергия от въглища.", "date": "2018.12.02", "title": "Хиляди демонстрираха в Германия срещу добива на въглища"}
{"url": "https://www.dnevnik.bg/sviat/2018/12/02/3355154_sasht_i_kitai_zamraziha_turgovskata_voina_za_90_dni/", "text": "Съедините щати и Китай постигнаха 90-дневно прекратяване на огъня в търговския си конфликт, който разтърси финансовите пазари и заплаши растежа на световната икономика, съобщиха \"Асошиейтед прес\" и \"Франс прес\", цитирани от БТА. Договореността беше постигната на вчерашната работна вечеря на президентите Доналд Тръмп и Си Цзинпин и техни съветници в Буенос Айрес, след срещата на върха на Г-20. Тръмп се съгласи да не повишава от 1 януари митата върху китайски стоки за 200 милиарда долара от 10 на 25 процента, както беше заплашил. Китай се съгласи да закупи все още не договорено, но значително количество земеделски и промишлени продукти, енергоносители и други стоки от САЩ, за да се съкрати огромният търговски дисбаланс между двете страни, се казва в съобщение на Белия дом. Китай незабавно ще започне да купува земеделски продукти от американските фермери. Освен това Пекин е обещал да засили мерките срещу трафика на фентанил в САЩ на фона на взрив на смъртни случаи, свързани с употребата на тази синтетична дрога. Произвежданият в Азия наркотик е смятан за 30 до 50 пъти по-силен от хероина и 50 до 100 пъти по силен от морфина. От началото на годината близо 27 000 американци са починали в резултат на употреба на фентанил или подобни наркотици, отбелязва \"Франс прес\". Примирието, постигнато след продължилата повече от два часа среща, ще трае 90 дни и ако през този период Вашингтон и Пекин не успеят да постигнат споразумение по структурните промени в търговските си отношения, митата върху китайските стоки ще скочат от 10 на 25 процента, уточни Белият дом. Китайският външен министър Ван И потвърди паузата в търговската война и описа работната вечеря между двамата президенти като \"много положителна и конструктивна\", съобщи \"Ройтерс\". Като водят диалог \"като равни\" Вашингтон и Пекин могат да намерят такова решение на проблемите си, в което и двете страни да са печеливши, заяви Ван И.", "date": "2018.12.02", "title": "САЩ и Китай замразиха търговската война за 90 дни"}
{"url": "https://www.dnevnik.bg/sviat/2018/12/02/3355163_putin_obvini_ukraina_che_ne_jelae_mir_s_rusiia/", "text": "Руският президент Владимир Путин вчера обвини Украйна, че не желае мирно решаване на конфликта си с Русия, съобщиха ДПА и ТАСС, предава БТА. На пресконференция в края на срещата на върха на Г-20 в Буенос Айрес Путин повтори твърдението си, че неотдавнашният инцидент в Керченския пролив е бил \"провокация\" от страна на Украйна, отразяваща поведението на Киев. \"Анализът на последните събития, свързани с този инцидент или провокация в Черно море и това, което виждаме в Донбас, показва, че действащото ръководство на Украйна не е заинтересувано от уреждането на ситуацията въобще, още повече с мирни средства\", посочи руският президент. По думите на Путин управляващата партия в Украйна е \"партия на войната и докато е на власт, всички трагедии от подобен род и войната ще продължават\". Руският президент заяви също, че не се отказва от среща с украинския си колега Петро Порошенко, но отбеляза, че с него е \"сложно да се говори\".", "date": "2018.12.02", "title": "Путин обвини Украйна, че не желае мир с Русия"}
{"url": "https://www.dnevnik.bg/sport/2018/12/02/3355122_fotogaleriia_boksovata_bitka_mejdu_uaildur_i_fjuri/", "text": "Дългоочакваният мач между Дионтей Уайлдър и Тайсън Фюри завърши наравно, като по този начин американецът остава шампион на Световния боксов съвет (WBC).  Мексиканският съдия Алехандро Рочин даде предимство на Уайлдър 115:111, канадецът Робърт Тапър отсъди 114:112 за Фюри, докато третият – Фил Едуардс от Великобритания, 113:113, като по този начин срещата беше вписана като равенство.", "date": "2018.12.02", "title": "Фотогалерия: Боксовата битка между Уайлдър и Фюри"}
{"url": "https://www.dnevnik.bg/photos/2018/12/02/3355306_fotogaleriia_svetovnite_snimki_na_denia_-_1-2_dekemvri/", "text": "Нефтена платформа в залива Хамамет край Тунис.", "date": "2018.12.02", "title": "Фотогалерия: Световните снимки на деня - 1-2 декември 2018 г."}
{"url": "https://www.dnevnik.bg/photos/2018/12/02/3355285_fotogaleriia_festut_na_rakiiata/", "text": "За поредна година любителите на спиртните напитки имаха възможност да опитат от специалната селекция ракии, крафт джин и водка от целия Балкански полуостров и света. Те се предлагат на изложението \"Ракия фест\", което продължава до 21 ч. тази вечер в НДК.", "date": "2018.12.02", "title": "Фотогалерия: Фестът на ракията"}
{"url": "https://www.dnevnik.bg/sport/2018/12/02/3355304_bulgarskite_biatlonisti_zavushiha_na_11-o_i_18-o/", "text": "Новият сезон в Световната купа по биатлон започна със стартовете в смесените щафети в словенския зимен център Поклюка, с победи на Норвегия и Франция. Норвежкият тим триумфира за втора поредна година в новата дисциплина единична смесена щафета, като Текла Брун-Ли и Ларс Хелге Биркеланд пребориха конкуренцията. Двамата изминаха дистанцията от 1х6 км + 1х7.5 км за 38:26.7 минути. Норвежците допуснаха общо четири допълнителни патрона и без наказателна обиколка. Втори на 8.5 секунди завърши дуетът на Австрия – Лиза Хаузер и Зимон Едер. Третото място остана за украинският отбор в състав Анастасия Меркушина и Артьом Тишенко. Украинците завършиха на 20.7 секунди, като имаха най-чистата стрелба в състезанието – само един допълнителен патрон. Българската двойка в единичната смесена щафета беше Даниела Кадева и Антон Синапов. Двамата завършиха на 18-о място, като изостанаха с 2:53 минути зад победителите. Българският дует можеше да завърши доста по-напред в класирането, но Антон Синапов направи лоша последна осма стрелба и трябваше да върти две наказателни обиколки. В седемте стрелби преди това те нямаха грешка и бяха използвали само два допълнителни патрона. В класическата смесена щафета, която се провежда с по четири биатлонисти в отбор – 2х6 + 2х7.5 км, победата отиде при Франция. \"Петлите\" в състав Ане Бескон, Жюстин Бреза, Мартен Фуркад и Симон Дестьо завършиха за 1:10.02,8 часа. Френският квартет използва пет допълнителни патрона и не завъртя нито една наказателна обиколка по трасето. Втори на 38.7 секунди зад французите завърши швейцарската щафета в състав Елис Гаспарин, Лена Хеки, Бенямин Вегер и Жереми Финело. Третото място остана за италианците – Лиза Витоци, Доротея Вирер, Доминик Виндиш и Лукас Хофер, които въртяха една наказателна обиколка и използваха осем допълнителни патрона. Италия изостана на 52.1 секунди, но големият пасив беше натрупан от Виндиш на трети пост. Той пое само на 29 секунди изоставане, но предаде на Хофер на минута и половина. Българската четворка Емилия Йорданова, Десислава Стоянова, Красимир Анев и Владимир Илиев остана 11-а. Българският тим завърши на 2:54 минути зад победителите с девет допълнителни патрона. Индивидуалните стартове в Поклюка започват от 5 декември. В словенския център ще се проведат индивидуален старт, спринт и преследване, както при мъжете, така и при дамите. Биатлонистите ще са в Поклюка до 9 декември.", "date": "2018.12.02", "title": "Българските биатлонисти завършиха на 11-о и 18-о място в смесените щафети в Поклюка"}
{"url": "https://www.dnevnik.bg/evropa/2018/12/02/3355305_makedonskiiat_parlament_prie_konstitucionnata_popravka/", "text": "Парламентът на Република Македония е приел с 67 гласа \"за\", четирима въздържали се и 23 \"против\"  проектоизменението в конституцията на страната,  свързано с нейното наименование, съобщи агенция МИА, предава БНТ. Приетата поправка предвижда името \"Република Македония\" в конституцията да бъде заменено от \"Република Северна Македония\", а думата \"Македония\" да се замени с думите \"Северна Македония\". Македонският парламент дебатира по общо четири конституционни поправки. Втората е за добавяне на Охридското споразумение в преамбюла на македонската конституция. Третата поправка гласи, че Република Македония ще зачита териториалната цялост на другите страни, а четвъртата защитава македонското население, което живее в чужбина, без намеса във вътрешните работи на други държави. Гласуването премина на фона на протести и призиви за \"всенародна револяция\" .", "date": "2018.12.02", "title": "Македонският парламент прие конституционната поправка за смяна на името"}
{"url": "https://www.dnevnik.bg/sviat/2018/12/02/3355309_kiev_vuvejda_razreshitelen_rejim_za_chujdestranni/", "text": "Във връзка с обявяването на военно положение в няколко области на Украйна е въведен нов разрешителен режим за влизането на чуждестранни журналисти в Крим, обяви днес украинското министерство на информационната политика, цитирано от ТАСС, предава БТА. В съобщението се казва, че министерството заедно с миграционната и граничната служба на страната са решили да запазят през периода на военното положение \"достъпа на чуждестранни журналисти до временно окупирания Крим\", но при \"обновена инструкция\". Тази инструкция изисква от журналистите от чужбина да получават специално еднократно разрешение за влизане и излизане, но окончателното решение за допускането на репортери в Крим през украински КПП-та ще се взема от граничната служба. След въвеждането на военното положение в Украйна заради инцидента край Керченския проток от украинското министерство на информацията обявиха, че се забранява допускането на чужди журналисти в Крим и в зоната на конфликта в Източна Украйна. После бе съобщено, че пълна забрана няма да има, а ще бъде въведен нов ред, припомня ТАСС.", "date": "2018.12.02", "title": "Киев въвежда разрешителен режим за чуждестранни журналисти до \"временно окупирания Крим\""}
{"url": "https://www.dnevnik.bg/sport/2018/12/02/3355262_arsenal_slomi_totnum_v_zrelishtnoto_derbi_na_severen/", "text": "Арсенал\" завърза битката за място в Топ 4 след гръмка победа с 4:2 над \"Тотнъм\" в дербито на Западен Лондон. \"Артилеристите\" спечелиха първия си сблъсък със своя най-голям съперник при новия си мениджър Унай Емери и благодарение на успеха го изпревариха в класирането, изкачвайки се на четвърто място. Двубоят на \"Емиратс\" оправда очакванията за дербито, като в него имаше всичко – много голове, нерви, червен картон, положения и зрелище. Срещата премина през няколко обрата, след като \"Арсенал\" поведе, но до почивката \"Тотнъм\" беше напред с 2:1 с десет много силни минути. През втората част \"артилеристите\" играха много по-добре и отбелязаха три безответни гола. Много силен мач изигра Пиер-Емерик Обамеянг, който се разписа два пъти, а добави и асистенция. Другите голове бяха дело на Александър Лаказет и Лукас Торейра. За \"Тотнъм\" точни бяха Ерик Дайър и Хари Кейн, който се разписа от дузпа. \"Тотнъм\" остава със само една победа над \"Арсенал\" като гост в ерата на Висшата лига, която дойде през 2010 г. \"Шпорите\" имат десет равенства и 15 поражения като гост на \"артилеристите\". В класирането \"Арсенал\" излезе четвърти с 30 точки, колкото имат и \"шпорите\". Трети е \"Челси\" с точка повече. \"Арсенал\" е без загуба в 19 поредни мача във всички турнири. Само във Висшата лига тази серия е 12 срещи (9 победи и три равенства). \"Арсенал\" започна много активно и притисна гостите от самото начало. Футболистите на Унай Емери заложиха на преса и опитаха да изтласкат максимално далеч \"шпорите\" от вратата на Бернд Лено. Няколко пъти пресата на \"Арсенал\" караше съперника му да греши. \"Тотнъм\" изпитваше голям проблем да задържа продължително топката, а халфовете на Почетино отстъпваха в единоборствата. В деветата минута \"Арсенал\" стигна до фаул в близост до ъгловия флаг заради нарушение на Серж Орие срещу Обамеянг. След неговото изпълнение Ян Вертонген игра с ръка, като централният защитник вдигна ръката си високо и съдията Майк Дийн посочи бялата точка. От 11-те метра Пиер-Емерик Обамеянг стреля хладнокръвно в десния ъгъл на Лорис и откри. За габонския нападател това беше девети гол от началото на сезона, с което той излезе еднолично начело в листата на реализаторите. Още по-впечатляващо е, че Обамеянг е вкарал деветте си гола от едва девет точни изстрела. Това беше едва първа дузпа, която \"Арсенал\" получава срещу регионалния си съперник от 12 години (декември 2006 г.), когато Жилберто Силва реализира два пъти от 11-те метра. \"Артилеристите\" вкарват девета дузпа срещу \"шпорите\" в ерата на Висшата лига, като никога не са пропускали. \"Тотнъм\" опита да отговори много бързо, като Хьон Мин Сон се измъкна зад защитата и стреля по диагонала, но Лено внимаваше и спаси. След попадението \"Арсенал\" продължи да има предимство и пропусна нов добър шанс чрез Айоби. Нигериецът получи подаване и стреля без да се бави, но шутът му беше спасен от Лорис. Още по-добър шанс се откри и пред Обамеянг, след атака отляво и центриране на Колашинац. Босненецът прати прострелна топка към вратарското поле, но тя дойде назад за Обамеянг и габонецът не успя да нанесе удар. След първите 20 много силни минути за \"Арсенал\" гостите успяха да се поокопитят и да заиграят по-силно на свой ред. Сон пропусна още веднъж, като беше изведен отляво, но Лено относо беше на мястото си и спаси. В 30-ата минута \"шпорите\" получиха право да изпълнят фаул отляво в близост до наказателното поле. Кристиан Ериксен центрира прострелно, а Дайър само подложи главата си, пращайки топката в мрежата на \"Арсенал\" – 1:1. Бурната радост на английския халф точно пред феновете на домакините доведе до спречкване между футболистите. Аарън Рамзи и Матео Гендузи искаха обяснение от голмайстора, а в бутането се включиха всички играчи, дори и хора от щабовете. За ситуацията Дайър получи и жълт картон. Изравнителният гол и повишените емоцииобаче подействаха по-зле на домакините. Те се полъгаха по играта на \"Тотнъм\", започнаха да действат малко по-агресивно и загубиха средата на терена. \"Шпорите\" се възползваха мигновено и в 33-ата минута вече бяха напред в резултата. Най-активният в редиците на гостите Сон проби към наказателното поле, където беше гонен от Бейерин и Холдинг. Последният се хвърли на шпагат, след който кореецът падна на тревата, а Майк Дийн посочи бялата точка за втори път в мача. Дори и повторенията не доказаха дали контакт между Холдинг и Сон има, а при отсъждането на дузпата се стигна до нови сблъсъци между играчите на двата тима. Все пак от 11-те метра Кейн беше точен с безмислостен удар. За звездата на \"шпорите\" това беше осми гол в дербито на Северен Лондон. По този показател Кейн се изравни с Еманюел Адебайор, който е реализирал и за двата тима. Недоволен от футболистите, подпомагащи Обамеянг, Унай Емери предприе две промени на почивката. Той извади Мхитарян и Айоби, за да пусне Рамзи и Александър Лаказет. Подобно на първото полувреме \"артилеристите\" действаха по-активно, със самочувствие и веднага успяха да притиснат своя гост. \"Арсенал\" изнесе играта в по-предни позиции и положенията пред Лорис се заредиха едно след друго. В 56-ата минута домакините успяха да изравнят с нов гол на Обамеянг. \"Арсенал\" действаше на висока скорост, Бейерин пусна извеждащ пас към Рамзи, той само отклони топката за Обамеянг, а без подготовка габонецът я прати неспасяемо в мрежата с изстрел от границата на наказателното поле. Обамеянг запази своята перфектна успеваемост, вкарвайки с втория си точне удар в мача и десети от началото на сезона. Габонецът стана и първият играч във Висшата лига, достигнал до десет гола от началото на кампанията. Силните минути продължиха и след второто попадение на Обамеянг. В 60-ата минута изстрел на Мустафи беше избит от голлинията от Деле Али. По-добрата игра на \"Арсенал\" след изравнителния гол даде голямо предимство на \"артилеристите\". За разлика от първата част те не допуснаха срив и се възползваха, вкарвайки два гола за по-малко от две минути. В 75-ата минута Лаказет се разписа след подаване на Рамзи и голяма доза късмет. Френският нападател получи топката около границата на наказателното поле, стреля с левия крак, след като се подхлъзна. Топката срещна крака на Вертонген и влетя неспасяемо в мрежата на Лорис – 3:2. Докато се съвземат от шока футболистите на \"Тотнъм\" допуснаха и четвърти гол. В основата му отново беше Обамеянг, който ознаменува силната си игра с асистенция. Габонецът задържа и пусна хитър пас между няколко бранители за Лукас Торейра, той напредна и с мощен удар с десния крак прати топката в мрежата. До края на двубоя гостите останаха и с човек по-малко след изгонване на Ян Вертонген. Той получи втори жълт за нарушение срещу Лаказет.", "date": "2018.12.02", "title": "\"Арсенал\" сломи \"Тотнъм\" в зрелищното дерби на Северен Лондон"}
{"url": "https://www.dnevnik.bg/sviat/2018/12/02/3355317_makron_obiavi_che_otgovornite_za_shtetite_v_parij_shte/", "text": "Президентът на Франция Еманюел Макрон, който веднага след като се върна в страната от срещата на Г-20 в Аржентина се запозна днес с пораженията по Триумфалната арка в Париж, проведе спешна среща с премиера и министрите на вътрешните работи и на околната среда. На нея той се закани, че отговорните за насилието и щетите ще платят за своите действия, предаде Асошиейтед прес. По данни на полицията по време на вчерашния протест на \"жълтите жилетки\" срещу повишаването на данъците и разходите за живот в столицата са били ранени 113 човека и са извършени 412 ареста. Демонстрантите палеха автомобили, чупеха витрини, преобръщаха заграждения и се биеха с полицаи по големите булеварди, включително по бул. \"Шан-з-Елизе\", около Триумфалната арка и в парка \"Тюйлери\". Сред ранените са 23-ма полицаи. След като се поклони пред Гроба на Незнайния воин под Триумфалната арка, Макрон обходи близкия булевард с унищожени автомобили, изпочупени прозорци и разграбени магазини. Той се срещна с пожарникари, полицаи и ресторантьори. Това е третият пореден уикенд на съпроводени с насилие сблъсъци между \"жълтите жилетки\" и силите на реда в Париж, които са най-мащабните от 2005 г. Картината в столицата контрастира рязко с с протестите в други населени места във Франция, които преминават мирно. Говорител на правителството каза, че протестът в Париж е бил превзет от хора, дошли \"да грабят, чупят и да бият полицаи\", предаде АП. Тази нощ един автомобилист е загинал в района на южния град Арл след катастрофа, причинена от барикада, издигната от \"жълти жилетки\", съобщи ТАСС, цитирайки АФП.", "date": "2018.12.02", "title": "Макрон обяви, че отговорните за щетите в Париж ще си платят за тях"}
{"url": "https://www.dnevnik.bg/sport/2018/12/02/3355321_slaviia_spria_cska_i_napravi_usluga_na_ludogorec/", "text": "Славия\" нанесе голям удар по амбициите на ЦСКА за шампионската титла, като победи червените с 1:0 в дербито от 17-ия кръг в Първа лига. Единственото попадение на Националния стадион \"Васил Левски\" отбеляза Янис Карабельов в 51-ата минута. Резултатът е в полза на  \"Лудогорец\" , който увеличи прединната си пред ЦСКА на шест точки – 44 срещу 38. В следващия кръг предстои директен мач именно между двата водещи отбора на \"Българска армия\". \"Левски\" остава трети, само на точка зад ЦСКА. Дербито на \"Васил Левски\" беше помрачено от спорни отсъждания на рефера Волен Чинков. Две минути след попадението на белите той не даде дузпа за ЦСКА при нарушение на Велковски срещу Кристиян Малинов. В срещата червените имаха още няколко претенции за 11-метров удар. Близо 30 минути ЦСКА игра с човек повече заради червен картон на Александър Александров. Въпреки това футболистите на Нестор Ел Маестро направиха половин дузпина пропуски пред вратата на белите. Въпреки ниските температури и студеното времето срещата предложи много емоции и се игра на високи обороти. Червените бяха по-активни в самото начало и можеха да открият в деветата минута, когато Мауридес удари греда. Само три минути по-късно се стигна до спорен момент в наказателното поле на символичните домакините. Александров задържа Джеси, но съдията Чинков даде сигнал играта да продължи. Напрегнатите моменти доведоха и до картони, като в 21-ата минута се стигна до разправии между двата отбора и щабовете. В тях се включи и резервният вратар на белите Георги Петков. ЦСКА удари греда още веднъж и в 28-ата минута. Джеси центрира отдясно, а Мауридес отново не успя да порази целта. След почивката ЦСКА продължи да натиска, но \"Славия\" откри резултата с първия си точен удар в срещата. Димитър Велковски изведе Янис Карабельов с много хубаво подаване, а халфът се разписа от около десет метра. По-малко от две минути след като откриха резултата белите получиха сериозна помощ от съдията Волен Чинков. Велковски вдигна високо крака си, удряйки Кристиян Малинов в гърдите без да има шанс да играе с топката. И при тази ситуация Чинков прецени, че играта е чиста. Въпреки претенциите от пейката дузпа за ЦСКА нямаше. Точно час след началото на мача \"Славия\"остана с човек по-малко, след като опитният Александър Александров беше изгонен. Той фаулира Кирил Десподов и получи второ официално предупреждение. След като \"Славия\" беше с човек по-малко ЦСКА натисна още по-сериозно и се настани трайно пред вратата на домакините. Положенията пред Стергиакис следваха едно след друго, но младият страж се справи впечатляващо. Стергиакис направи ефектни спасявания срещу Мауридес, Малинов и Десподов, като последното беше при пряк свободен удар.", "date": "2018.12.02", "title": "\"Славия\" спря ЦСКА и направи услуга на \"Лудогорец\""}
{"url": "https://www.dnevnik.bg/sport/2018/12/02/3355315_kralev_jrebiiat_za_evro_2020_e_ponosim/", "text": "Националният отбор по футбол има своите шансове за класиране на Европейското първенство през 2020 г., ако играе, както в Лигата на нациите, смята министърът на младежта и спорта Красен Кралев. Той коментира изтегления жребий за квалификациите. България попадна в група А  с отборите на Англия, Чехия, Черна гора и Косово. \"Без да имаме кой знае какви големи звезди, които да играят в големите европейски първенства, отборът се представя много добре като колектив и може да победи почти всеки тим. През миналата година имахме много престижни победи срещу Холандия и Швеция. Лошото е, че допускаме грешки срещу по-слабите противници\", коментира Кралев пред БНТ. Според него фаворит в групата е Англия. \"Ще бъде предизвикателство за нас да се изправим срещу англичаните, но очаквам пълен стадион както в мача срещу тях, така и срещу Чехия\", каза още министър Кралев. Той допълни, че жребият е много интересен, но е поносим за националния отбор. \"Има много по-тежки групи, има и по-леки. Ние никога не сме имали късмета да се паднем в най-лесната група, но смятам, че жребият е поносим и имаме повод за оптимизъм. Дано да се върне публиката на стадиона\", завърши Кралев.", "date": "2018.12.02", "title": "Кралев: Жребият за Евро 2020 е поносим"}
{"url": "https://www.dnevnik.bg/sport/2018/12/02/3355326_livurpul_prechupi_evertun_v_mursisaidskoto_derbi_s_gol/", "text": "Ливърпул\" постигна важна победа над \"Евертън\" с 1:0 в 232-ото издане на мърсисайдското дерби. Резултатът на \"Анфийлд\" беше много важен за домакините, които продължиха гонитбата с лидера \"Манчестър сити\". В герой за червените се превърна резервата Дивок Ориги, който се разписа в петата минута на добавеното време. Червените са само на две точки зад \"гражданите\" – 38 срещу 36. \"Евертън\" е шести с 22 точки, колкото има и \"Манчестър юнайтед\". \"Ливърпул\" продължи добрата си серия като домакин, като на \"Анфийлд\" е допуснал само един гол от началото на сезона. Футболистите на Юрген Клоп нямат загуба във Висшата лига в продължение на 16 срещи (от 6 май). Съставът е и без допуснат гол вече 278 минути, като за последно получи попадение в сблъсъка с \"Арсенал\". Двубоят на \"Анфийлд\" предложи доста интересни моменти и коректна игра от двата тима. За 90 минути \"карамелите\" извършиха едва шест нарушения. \"Ливърпул\" имаше по-чистите положения, но така и не успя да застраши сериозно Джордан Пикфорд, до самия край, когато падна голът. През втората част двата тима отправиха само два точни шута. В началните минути \"Ливърпул\" беше по-активният отбор на терена. Идеята на домакините беше да търсят Мане и Салах зад гърба на защитата на домакините и в два случая това се получи. Първата възможност се откри пред домакините, които можеха да открият резултата чрез Садио Мане. Сенегалецът получи добро подаване в наказателното поле, но прати топката над вратата. \"Евертън\" действаше прибрано, разчиташе на контраатака и се стремеше да затваря всички празни пространства в своята половина. В предни позиции беше само Ричарлисон, който дебнеше на ръба на засадата. В 21-ата минута \"карамелите\" отговориха с точен изстрел на Андре Гомеш с глава. Португалецът се озова непокрит в наказателното поле, но Алисон спаси. До края на първата част двата тима си размениха по една добра възможност. Първо в 34-ата минута Джордан Пикфорд трябваше да прави спасяване, спирайки Джердан Шакири. Швейцарецът получи отлично извеждащо подаване и стреля, но Пикфорд показа забележителен рефлекс, за да предотврати сигурен гол. Само минута по-късно действието се пренесе в другто поле, където Тео Уолкът беше близо до откриване на резултата. Алисон показа, че следи играта и много бързо напусна вратата си, за да го спре. През втората част играта вече не беше толкова открита, като двата тима заложиха повече на битка в средата на терена. Точни удари липсваха, а единственото чисто положение се откри пред Мане. Той изскочи очи в очи с Пикфорд, но от няколко метра стреля неточно и прати топката в аут. Четвърт час преди края Клоп се лиши и от голямата си звезда Салах, изваждайки го за сметка на Даниел Стъридж. Малко по-късно на терена се появи и Дивок Ориги, който замени Роберто Фирмино. Именно пред белгийския нападател се откри най-добрата възможност в мача. Върджил ван Дайк игра с глава след корнер, топката попадна в Ориги, но от три метра, той я прати в гредата. Всичко отиваше към нулево равенство, когато \"Ливърпул\" изкова победата в петата минута на добавеното време. Върджил Ван Дайк отправи удар към вратата, който беше слаб и параболичен и изглеждаше, че излиза в аут. Джордан Пикфорд се разколеба, когато топката отиваше към гредата и вместо да я избие я върна обратно към полето, където Ориги с глава се разписа.", "date": "2018.12.02", "title": "\"Ливърпул\" пречупи \"Евертън\" в мърсисайдското дерби с гол в добавеното време"}
{"url": "https://www.dnevnik.bg/photos/2018/12/02/3355066_fotogaleriia_lusi_liu_na_50/", "text": "Американската актриса Луси Лиу е родена на 2 декември в Ню Йорк в семейството на китайски имигранти от Джаксън Хайтс и днес навършва 50 години.", "date": "2018.12.02", "title": "Фотогалерия: Луси Лиу на 50"}
{"url": "https://www.dnevnik.bg/sport/2018/12/02/3355329_barselona_prekusna_seriiata_si_bez_pobeda_s_uspeh_nad/", "text": "След два неубедителни мача, в които загуби от \"Бетис\" и завърши наравно с \"Атлетико\", \"Барселона\" се върна на пътя на победата, надигравайки \"Виляреал\" с 2:0. Каталунците стигнаха до успеха с попадения на Жерар Пике и Карлес Аленя. Със спечелените три точки \"Барселона\" излезе начело в Ла Лига с 28 точки. Каталунците имат с две повече от \"Севиля\", който е и с мач по-малко. Трети остава \"Атлетико\" (Мадрид), който по-рано през деня допусна грешна стъпка като гост на \"Жирона\" – 1:1. \"Барселона\" имаше тотално надмощие в мача, но направи много пропуски, които можеха да струват скъпо. \"Виляреал\" също показа, че е опасен и разчиташе на бързи контраатаки. В 36-ата минута \"Барселона\" откри чрез Жерар Пике. Централният защитник засече центриране на Усман Дембеле. През втората част нервите бяха повече от хубави изпълнения на терена. Двата тима заложиха повече на битката и нарушенията зачестиха. Все пак три минути преди края на редовното време каталунците вкараха втори гол. Лионел Меси изведе по отличен начин резервата Карлес Аленя и 20-годишният халф прехвърли технично вратаря. За юношата на \"Барселона\" това беше едва втори мач за сезона, след каот той се появи като резерва и в срещата с \"Бетис\".", "date": "2018.12.02", "title": "\"Барселона\" прекъсна серията си без победа с успех над \"Виляреал\""}
{"url": "https://www.dnevnik.bg/sport/2018/12/02/3355348_shifrin_vleze_v_istoriiata_na_alpiiskite_ski_s_pobeda/", "text": "Носителката на Големия кристален глобус за последните два сезона Микаела Шифрин влезе в историята на алпийските ски. Американката триумфира в супер-Г в канадския курорт Лейк Луис с голямо предимство пред останалите. Шифрин е едва седмата жена с победа в петте дисциплини – спускане, супер-Г, гигантски слалом, слалом и комбинация след Пернила Виберг, Яница Костелич, Петра Кронбергер Аня Першон, Линдзи Вон и Тина Мазе. Шифрин обаче е първата с победи в шест дисциплини, след като има успех и в паралелен слалом, макар за паралелните дисциплини да няма отделно класиране. Американката постигна своята 46-а победа в Световната купа в 138 старта. Подиумът е 66-и за едва 23-годишната Шифрин. Успехите ѝ са 34 в слалома, шест в гигантския слалом, един в комбинация, три в паралелен слалом и по една в спускане и супер-Г. Победата в супер-Г идва точно година след единствения ѝ успех в спускане, който също беше на пистата в Лейк Луис. Шифрин триумфира за трети път от началото на сезона. Тя спечели слаломите в Леви и Килингтън. След силните си изяви тя води убедително за големия кристален глобус с 489 точки. Втората след нея Мишел Жизин има 251 точки, а трета е Никол Шмидхофер с 224. Американката премина трасето в Лейк Луис за 1:19.41 минути, като завърши със 77 стотни пред втората Рагнхилд Мовинкел. Трета на подиума се качи Виктория Ребенсбург, която изостана на 83 стотни. В топ 10 попаднаха още Рамона Зибенхофер, Валери Грение, Роман Мирадоли, Ана Файт, Лара Гут, Щефани Вение и Илка Щухец. С 46 победи в Световната купа Шифрин се изравнява на четвъртото място с легендата на Австрия Ренате Гьочел. Пред тях са единствено Френи Шнайер с 55, Анмари Мозер-Прьодъл с 62 и Линдзи Вон, която до момента има 82. Суперигантският слалом в Лейк Луис беше посленият старт в Северна Америка. От следващата седмица скиорките се завръщат в Европа, където предстоят два старта в швейцарския курорт Сен Мориц. Тамще се проведат супергигантски слалом и паралелелен слалом. Германец победи Хиршер в Бийвър крийк Германецът Щефан Люиц спечели първата си победа в Световната купа по ски алпийски дисциплини, като триумфира в гигантския слалом в Бийвър крийк. Американският курорт се оказа щастливо място за 26-годишният германец, който дотук имаше шест подиума. Люиц надви в пряк дуел носителят на малкия глобус в дисциплината за последните четири сезона и общо петкратен шампион Марсел Хиршер. Германецът водеше след първия манш, когато имаше аванс от 15 стотни. Във второто спускане Люиц завърши с 11-о време, губейки още стотна от Хиршер. Това беше едва второто състезание в дисциплината от последните 11 старта, което Хиршер не печели. Предишният беше преди почти година, когато във Вал д’Изер триумфира Алекси Пинтюро. Трети на подиума се качи швейцарецът Томас Тумлер, който записа сензационен резултат. Той влезе във втория манш, след като беше с едва 48-и стартов номер. От 21-о място 29-годишният швейцарец направи изумително второ спускане и само двама успяха да подобрят времето му. Той завърши на 51 стотни зад Люиц. Швейцарецът записа най-добрия си резултат в кариерата, като дотук имаше две 26-и места и общо шест влизания във втори манш. Хиршер остава с 59 победи в Световната купа, а големият му съперник Хенрик Кристоферсен завърши четвърти. В топ 10 попаднаха още Лойк Меяр, Матс Олсон, Матьо Февър, Рикардо Тонети, Тед Лигети и Виктор Мюфа-Жанде. След шест старта при мъжете лидер за големия глобус е Макс Франц от Австрия с 238 точки, пред Мауро Кавизел (227). Трети е Винсент Крихмайер с 211, а Хиршер има 180 и е пети. През следващия уикенд мъжете ще имат стартове във Вал д’Изер, където ще има слалом и гигантски слалом.", "date": "2018.12.02", "title": "Шифрин влезе в историята на алпийските ски с победа в супер-Г в Лейк Луис"}
{"url": "https://www.dnevnik.bg/sport/2018/12/02/3355370_roma_i_inter_ne_se_pobediha_v_zrelishten_mach_na/", "text": "Рома\" и \"Интер\" завършиха 2:2 в дербито от 14-ия кръг на Серия А, поделяйки точките на стадио \"Олимпико\". Двата тима изиграха вълнуващ двубой, изпълнен с много положения и пред двете врати, но победител нямаше. Два пъти \"нерадзурите\" повеждаха с точни изстрели на Балде Кейта и Мауро Икарди. \"Рома\" обаче изравни чрез Ченгиз Юндер и Александър Коларов от дузпа. Равенството позволи на \"Интер\" да излезе втори макар и временно. Тимът има 29 точки, колкото и \"Наполи\", който в понеделник гостува на \"Аталанта\". \"Рома\" е седми с 20 точки. Лидер в калчото продължава да е \"Ювентус\" с 40 точки от 13 победи и едно равенство. Първата част премина вихрено с много атаки и към двете врати, но и някои спорни положения. \"Интер\" имаше по-чистите положения за отбелязване на гол и преди почивката водеше. \"Нерадзурите\" откриха в 37-ата минута с точен изстрел на Балде Кейта. Младият нападател се разписа след центриране отдясно на Данило Д’Амброзио. Малко преди попадението на \"Интер\" обаче домакините имаха претенции за дузпа, точно за нарушение на Д’Амброзио. Той изрита нападател на \"Рома\" в наказателното поле, но реферът Джанлука Роки дори не получи помощ от видеоасистентите, че е нужно да се прегледа системата VAR. През втората част \"Рома\" се активизира и притисна гостите, като шест минути след подновяването на играта успя да изравни. Младият Ченгиз Юндер вкара невероятен гол след подаване на Браян Кристанте. Турският национал овладя на около 25 метра от вратата и с мощен изстрел не остави шансове на Ханданович, който само изгледа как топката влиза в мрежата му. След изравнителния гол \"Интер\" на свой ред заигра по-активно и успя отново да излезе напред в 66-ата минута. Капитанът на гостите Мауро Икарди вкара след изстрел с глава. Той засече центриране от корнер на Марсело Брозович и отбеляза осмия си гол от началото на сезона. \"Рома\" не се отказа и за втори път успя да се върне, като това стана в 73-ата минута. Топката срещна ръката на Брозович след центриране от корнер и този път Роки се допита до VAR. Съдията прецени, че нарушение има и посочи бялата точка. От 11-те метра опитният Александър Коларов не остави шанс на Ханданович и изравни – 2:2.", "date": "2018.12.02", "title": "\"Рома\" и \"Интер\" не се победиха в зрелищен мач на \"Олимпико\""}
