{"url": "https://www.dnevnik.bg/sviat/2018/05/25/3184996_nato_i_es_prizovaha_rusiia_da_ponese_otgovornostta_si/", "text": "НАТО, ЕС и Германия се включиха след Холандия и Австралия в официалните призиви Русия да спре да отрича връзката си със свалянето в Източна Украйна на пътнически самолет преди четири години, при което загинаха почти 300 души. Ден по-рано международният разследващ екип обяви, че според предварителните заключения това е станало с ракетна установка на руската армия. Москва години наред отрича да има нещо общо със случая и не признава изводите на разследването включително защото не участва в него като равноправен партньор. Днес външният министър Сергей Лавров съобщи, че е разговарял по телефона с колегата си от Холандия и той не бил предоставил никакви доказателства за руска роля в инцидента. Оставям на съвестта на Холандия спекулациите по повод катастрофата с малайзийския самолет, допълва Лавров, цитиран от \"Интерфакс\". \"Много ми напомня на \"случая Скрипал\", когато казаха, че било \"много вероятно\", че това са руснаците, но Скотланд ярд веднага съобщи, че следствието продължава и ще отнеме време.\" Агенцията допълва коментара му, че имал усещане за дежа вю и \"оставям на съвестта им, ако нашите партньори са решили и в този случай, в който става дума за огромна човешка трагедия, да спекулират с гибелта на стотици хора, за да постигат политическите си цели\". Генералният секретар на НАТО Йенс Столтенберг и Федерика Могерини - върховен представител на Европейския съюз по въпросите на външните работи и политиката на сигурност, призоваха днес властите в Русия да поемат отговорността си за трагедията от 17 юли 2014 г. \"Призовавам Русия да поеме отговорност и изцяло да сътрудничи на всички усилия за установяване на отговорните, както определя Резолюция на 2166 на Съвета за сигурност на ООН\", се казва в  официалното съобщение на Столтенберг . В  позицията на Могерини  се казва, че заключението на международната разследваща комисия \"без съмнение сочи, че [ракетната система] принадлежи на въоръжените сили на Руската федерация\". В съобщението също се призовава Москва \"да приеме отговорността си и изцяло да сътрудничи с всички усилия за установяване на това кой е виновен\". Четирима от загиналите 298 души на борда на полет МН17 са германски граждани и днес Берлин също обяви, че приема заключенията на международното разследване. Правителствената говорителка Мартина Фиц каза пред репортери, че \"Русия би трябвало да понесе отговорността си, за да бъдат изцяло изяснени обстоятелствата около тази трагедия и извършителите да бъдат изправени пред съд\". Запитана дали Германия е решила да изпрати официални представители за откриването на световното първенство по футбол в Русия следващия месец, тя отвърна, че все още няма подобно решение.", "date": "2018.05.25", "title": "НАТО и ЕС призоваха Русия да понесе отговорността си за сваления самолет"}
{"url": "https://www.dnevnik.bg/sviat/2018/05/25/3185004_nad_13_mlrd_dolara_sa_izprani_prez_estoniia_za_4_g/", "text": "Естонската полиция каза в петък, че над 13 млрд. долара (11 млрд. евро) са били изпрати през банки в балтийската страна между 2012 и 2016 г., съобщи \"Ройтерс\". Поне 7.3 млрд. долара от тази сума са преминали през банковата система чрез продажби на руски ценни книжа. За сравнение, за миналата година брутният вътрешен продукт на Естония възлизаше на около 17.9 млрд. евро. Финансовото разузнаване към естонската полиция смята, че над половината от тази сума вече са преминали през банките по схема, разкрита от агенциите за финансова инспекция. Докладът на разузнаването твърди още, че след налагането на ограничения на руската финансова система е започнало прехвърляне на руски активи към естонски банкови сметки, чиито притежатели не живеят в страната. След обработката на средствата те са били \"прехвърлени към десетки юрисдикции и хиляди компании за различни стоки и услуги\", казва финансовото звено в годишния си доклад. Посочва се още, че може да се очакват и други опити за изпиране на средства, ако още банки затворят през 2018 г. Рискът остава Подобни съобщения вече са идвали от властите  в Латвия и Молдова . Само преди ден Латвия предупреди, че се очакват прехвърляния на пари със съмнителен или незаконен произход, свързани с Русия, към други държави в Европейския съюз през тази година. В момента прибалтийските държави водят кампания за справяне със схемите за изнасяне на руски средства от страната през банковите им системи. През февруари  САЩ обвиниха третата най-голяма банка  в Латвия, ABLV, че се занимава с пране на пари и нарушава санкциите, наложени на Северна Корея. В резултат на скандала банката ще спре работа. Резултатът от него беше, че властите в Рига затегнаха регулациите в банковия сектор - за банките стана по-трудно да работят с \"кухи компании\", създадени единствено с цел финансови трансакции. Откакто Латвия възстанови независимостта си през 1991 г., някои финансови институции въведоха стандарти за банкова тайна, подобни на швейцарските.", "date": "2018.05.25", "title": "Над 13 млрд. долара са изпрани през Естония за 4 г., повечето са руски активи"}
{"url": "https://www.dnevnik.bg/evropa/2018/05/25/3185033_evrokomisiiata_predlaga_novi_pravila_za_akcizite_vurhu/", "text": "Европейската комисия предложи днес да се променят правилата за акциза върху алкохола в ЕС, предаде пресслужбата на институцията. Малките производители и крафт производителите на алкохол (включително за пръв път малките независими производители на сайдер) се предвижда да могат да участват в нова европейска система за сертифициране, потвърждаваща техния достъп до по-ниски ставки на акциза в съюза. Ще се предприемат и мерки срещу незаконното използване на необлагаем денатуриран алкохол за производство на фалшиви напитки. Освен това ще се увеличи прагът за бирата с ниско алкохолно съдържание, за която ще могат да се прилагат намалени ставки. Еврокомисията предлага въвеждането на единна система за сертифициране, която потвърждава статута на независимите малки производители на алкохол. Предвижда се изясняване на процесите и условията за производство на денатуриран алкохол. Той се използва при производството на различни стоки като почистващи изделия, течност за чистачки, парфюми и антифриз и е освободен от акциз. Това освобождаване може да се използва от производители за създаването и предлагането на опасни фалшиви напитки, без да плащат данъци и при заплаха здравето на потребителите, се посочва в съобщението на еврокомисията. Тя предлага остарелите процедури на хартиен носител, използвани за проследяване на движението на определени видове денатуриран алкохол, да бъдат заменени със задължителното използване на системата за движение и наблюдение на акцизните стоки. Предвижда се да се увеличи прагът за бирата с ниско алкохолно съдържание, за която могат да се прилагат намалени ставки, от 2.8 об. % на 3.5 об. %, за да се стимулират пивоварните да проявяват новаторство и да създават нови продукти. По този начин би трябвало да се насърчат потребителите да предпочитат напитки с ниско алкохолно съдържание вместо стандартните напитки и така да се намали консумацията на алкохол. Днешните законодателни предложения ще бъдат представени на Европейския парламент и на Европейския икономически и социален съвет за съгласуване и на Съвета на ЕС - за приемане.", "date": "2018.05.25", "title": "Еврокомисията предлага нови правила за акцизите върху алкохола"}
{"url": "https://www.dnevnik.bg/sviat/2018/05/25/3185035_harvi_uainstiin_se_predade_na_policiiata_v_nju_iork/", "text": "Холивудският продуцент Харви Уайнстийн се предаде на властите в Ню Йорк и беше арестуван. Малко след това 66-годишният Уайнстийн получи обвинения за изнасилване и за сексуално посегателство срещу две жени, съобщи полицията в града, цитирана от \"Ройтерс\". Самоличността на жените не се посочва. Според прокуратурата той е използвал \"позицията, парите и властта си, за да подмамва млади жени в ситуации, в които може да извършва сексуално насилие срещу тях\". Съдията определи парична гаранция от 1 млн. долара. Уайнстийн се съгласи да предаде паспорта си и да носи гривна, която ще проследява местонахождението му. Миналата година от обвинения в сексуално посегателство, отправени срещу него, започна скандалът, подтикнал хиляди жени в бизнеса, развлекателната индустрия и политиката да признаят, че са ставали жертва на сексуално посегателство. Само срещу  Уайнстийн , съосновател на студиото \"Мирамакс\",  имаше обвинения  от над 70 жени. Някои от тях са заради случаи отпреди десетилетия. Уайнстийн отрича твърденията им. Уайнстийн пристигна в полицейски участък в Ню Йорк около 14:25 ч. българско време (7:25 ч. сутринта местно) с няколко книги в ръцете си, предаде \"Ройтерс\".", "date": "2018.05.25", "title": "Харви Уайнстийн се предаде на полицията в Ню Йорк и беше обвинен в изнасилване"}
{"url": "https://www.dnevnik.bg/sport/2018/05/25/3185047_delio_rosi_ostava_nachelo_na_levski/", "text": "Треньорът на \"Левски\" Делио Роси ще остане начело на отбора. Това заяви изпълнителният директор Красимир Иванов след среща с участието на собственика на клуба Спас Русев. \"Делио Роси остава в \"Левски\", но друго нямам какво да ви кажа\", каза Иванов пред \"Канал 3\". Срещата на ръководството се проведе в деня след края на сезона на сините. \"Левски\"  победи с 4:1 \"Черно море\" и си осигури участие в Лига Европа . Дълго през сезона сините играеха колебливо, но през пролетта започнаха да показват лицето, което привържениците искат. \"Левски\" преодоля ЦСКА в полуфиналите за Купата на България, но загуби от \"Славия\" след дузпи във финала. Така плейофът с \"Черно море\" остана последната и задължителна цел пред отбора. След мача Роси заяви, че вярва в работата, която върши, и следва стратегията си. Иванов каза наскоро, че ръководството ще опита да задържи основните си футболисти.", "date": "2018.05.25", "title": "Делио Роси остава начело на \"Левски\""}
{"url": "https://www.dnevnik.bg/bulgaria/2018/05/25/3185140_predi_moskva_borisov_shte_poseti_zagreb_i_kiev/", "text": "Министър-председателят Бойко Борисов ще бъде на посещение в Хърватия и Украйна на 26 и 27 май, съобщи правителствената пресслужба. През следващата седмица пък се очаква неговото посещение в Москва, чиято дата все още не е обявена официално в София, но според руски източници  е планирана за 30 май. В Загреб в събота премиерът Борисов ще разговаря с хърватския си колега Андрей Пленкович. Двамата ще обсъдят напредъка по започналите по време на българското председателство проекти, които ще доведат до сближаване на страните от Западните Балкани с останалите държави в Европа и помежду им. По време на срещата на върха ЕС-Западни Балкани на 17 май в София Хърватия обяви, че ще настоява за разговори в същия формат през 2020 г. В хърватската столица премиерът Бойко Борисов ще открие паметник на Иван Вазов в парка Бундек. Същия ден Борисов ще пристигна в столицата на Украйна Киев, където ще проведе среща с президента на Украйна Петро Порошенко и с премиера Володимир Гройсман. Очаквани теми на разговорите са задълбочаването на двустранните отношения и актуални външнополитически въпроси. По неофициална информация вечерта в събота премиерът ще присъства на финалния мач от Шампионската лига по футбол между \"Реал Мадрид\" и \"Ливърпул\" в украинската столица. В неделя премиерът Борисов ще участва в церемония по откриване на мемориална плоча на Димитър Пешев.", "date": "2018.05.25", "title": "Преди Москва Борисов ще посети Загреб и Киев"}
{"url": "https://www.dnevnik.bg/sport/2018/05/25/3185118_voleibolistite_zapochnaha_s_trudna_pobeda_sreshtu/", "text": "Българският национален отбор по волейбол започна с трудна победа с 3:2 (25:18, 18:25, 19:25, 25:17, 15:11) срещу Китай в  Лигата на нациите . В другата среща, играна в Нинбо по-рано, САЩ победиха с 3:2 Аржентина. В събота от 11.00 часа българите излизат срещу американците, а ден по-късно е двубоят с Аржентина. Срещу Китай Пламен Константинов започна с включването на центъра Илия Петков заедно с капитана Виктор Йосифов, като диагонал действаше Боян Йорданов, посрещачи бяха Тодор Скримов и Розалин Пенчев, а разпределител - Георги Братоев. Българите тръгнаха добре и с постоянство спечелиха убедително първия гейм. След това обаче домакините се вдигнаха и изчистиха играта си. Те се възползваха от множеството грешки на съперника и след 25:18 изравниха. В третата част китайците, добили увереност, продължиха на добро ниво. Българите не можаха да противодействат след десетата точка и отстъпиха. Константинов направи серия промени в четвъртия гейм, които включиха пускането на разпределителя Георги Сеганов и диагонала Николай Учиков. Това даде резултат и българският отбор натрупа голяма преднина, за да изравни след 25:17. Тайбрекът започна оспорвано, след което воденият от Константинов състав взе две точки преднина. Националите играха стабилно и заслужено стигнаха до успеха.", "date": "2018.05.25", "title": "Волейболистите започнаха с трудна победа срещу Китай в Лигата на нациите"}
{"url": "https://www.dnevnik.bg/bulgaria/2018/05/25/3185151_konteiner_s_6_tona_amfetamini_e_otkrit_na/", "text": "Окръжната прокуратура във Варна е започнала досъдебно производство заради открит контейнер с 6 тона амфетамини. Той е засечен на пристанище Варна-запад. Разследва се трафик на наркотици в особено големи размери, съобщава БНТ. За получател на стоката е посочен гражданин на страна от Европейския съюз. По документи в контейнера е трябвало да има лимонена киселина, но граничните полицаи извършили проверка на съдържанието. При направен полеви тест е установено, че амфетамините са разпределени в около 300 чувала.", "date": "2018.05.25", "title": "Контейнер с 6 тона амфетамини е открит на пристанището във Варна"}
{"url": "https://www.dnevnik.bg/sviat/2018/05/25/3185150_amerikanski_vestnici_sa_nedostupni_v_es_zaradi_novite/", "text": "Интернет сайтовете на няколко американски вестника са недостъпни от територията на повечето европейски страни днес, когато влизат в сила нови, по-стриктни правила за  защита на личните данни в ЕС , съобщиха \"Франс прес\" и \"Ройтерс\". \"За съжаление нашият уебсайт е недостъпен в повечето европейски страни\", гласи надписът, който излиза на сайтовете на в. \"Чикато трибюн\", \"Балтимор сън\" и \"Орландо сентинъл\". В съобщението се казва още, че вестниците от медийната група \"Тронк\" търсят варианти да възстановят предлагането си на пазара в ЕС. Други вестници изрично обясняват блокирането на сайтовете си с влизането в сила днес на Общия регламент за защита на личните данни ( GDPR ). Този нов европейски регламент налага на всяка фирма да иска изрично съгласие за ползване на лични данни, събирани или обработвани в ЕС. Компаниите могат да бъдат глобени с до 20 милиона евро или 4 процента от световния им търговски оборот, ако нарушат тези правила, приети през 2016 г., но влизащи в сила днес след двугодишен период, който бе оставен на властите и на фирмите, за да се подготвят. /БТА", "date": "2018.05.25", "title": "Американски вестници са недостъпни в ЕС заради новите правила за личните данни"}
{"url": "https://www.dnevnik.bg/ot_vas/galeriiotvas/2018/05/25/3184956_chitatelska_fotogaleriia_jeneva/", "text": "Женева е вторият по големина град в Швейцария след Цюрих и е най-интернационалният град в Европа: над 40% от неговото население са хора, дошли от чужбина. Основните индустрии са банковата, международната и неправителствената администрация, технологията и туризмът. Женева се гордее, че е един от най-красивите и развити градове в света, комбиниращ прекрасни природни гледки с богата гама от исторически и архитектурни забележителности. Градът е и основен вход към Алпите за ентусиастите през цялата година.", "date": "2018.05.25", "title": "Читателска фотогалерия: Женева"}
{"url": "https://www.dnevnik.bg/evropa/2018/05/25/3185152_slovashkata_policiia_moje_da_e_unishtojila/", "text": "Словашката полиция може поради небрежност да е унищожила доказателства на мястото на убийството на разследващия журналист Ян Куцяк, заяви семейният му адвокат, цитиран от \"Ройтерс\". Куцяк, който  водеше разследвания  за политическата корупция в Словакия,  бе открит мъртъв  заедно с годеницата му в дома им през февруари. Освен че доведе до  оставките на премиера Роберт Фицо , на  вътрешния му министър  и  на шефа на словашката полиция , случаят  предизвика масови протести  и събуди безпокойство за свободата на медиите в страната. Досега никой не е обвинен за убийството, което според прокурор вероятно е било поръчково. Семейният адвокат на Куцяк Даниел Липсич, който е бивш вътрешен министър на Словакия, каза, че двете тела са били преместени, без да бъдат разгледани внимателно от съдебен лекар на мястото на престъплението, и това е довело до неточно първоначално обявяване на времето на настъпване на смъртта. \"Не разбирам защо по-опитни разследващи от Националната агенция срещу престъпността (NAKA) не са били незабавно извикани, а са пристигнали на сцената на престъплението часове след областната полиция\", коментира Липсич пред \"Ройтерс\". По думите му \"някои доказателства не са били запазени веднага, а са били открити по снимки от местопрестъплението\". \"Не знаем колко доказателства може да са унищожени\", допълни той. На снимки от мястото на убийството, публикувани от словашки медии, се вижда, че шефът на антикорупцинното звено на NAKA Роберт Краймер, който не разследва директно убийствата, също е присъствал. Полицията първо отрече Краймер да е бил на местопрестъплението, а по-късно излезе с коригирано съобщение, според което той е \"водил разговори, свързани с разследването\". От офиса на специалния прокурор заявиха, че са били открити някои грешки по време на първоначалните действия на местопрестъплението. Приживе Куцяк разследваше връзки на словашкото правителство с италианската мафия, повдигнали съмнения за злоупотреба с европейски средства за земеделие.", "date": "2018.05.25", "title": "Словашката полиция може да е унищожила доказателства за убийството на Ян Куцяк"}
{"url": "https://www.dnevnik.bg/evropa/2018/05/25/3185175_ungariia_shte_zashtitava_tradicionnite_semeistva_i/", "text": "Унгарското правителство ще вземе мерки, за да спре демографския спад, а след това и да обърне тенденцията до 2030 г., заяви днес премиерът Виктор Орбан, обвинявайки либералната демокрация за подкопаването на традиционните семейства, предаде \"Ройтерс\". Орбан посочи, че ключовият въпрос е дали унгарската нация ще бъде съхранена \"биологически и количествено\" и какво трябва да направи правителството, за да спре демографския спад. То ще приеме \"сериозен план за действие по семейната политика\", заяви Орбан, без да разкрие подробности. По думите му либералната демокрация не е успяла да спре имиграцията, да защити християнската култура или да укрепи традиционното семейство на мъж и жена. \"Има много видове семейства, много начини на живот и тя (либералната демокрация) твърди, че не бива да правим разлика между тях. Тя иска да осигури равно третиране пред закона. И това е причината, една от причините да изживяваме демографски спад сега\", заяви Орбан по държавното радио. Статистическите данни показват, че населението на Унгария намалява от десетилетия, отбелязва \"Ройтерс\". След избирането на Орбан през 2010 г. то е намаляло още - от 10.014 милиона през 2010 г. до 9.771 милиона през януари 2018 г. Вместо от либерална демокрация според него периодът до 2030 г. в Унгария и в Европа трябва да се определя от модернизирана идея на християнска демокрация. \"Християнската демокрация ни пази от миграция, защитава границите, подкрепя традиционния семеен модел между мъж и жена и смята защитата на християнската ни култура за нещо естествено\", заяви Орбан. Той потвърди, че правителството му ще внесе в парламента следващата седмица проектозакон, който ще предвижда наказателна отговорност за неправителствени организации, обвинени, че подпомагат и финансират на незаконната имиграция. По време на днешното интервю за националното радио Орбан обяви още, че следващата седмица на парламента ще бъде предложено да гласува конституционна промяна, по силата на която на демонстрантите по време на протести ще бъде забранено да доближават домовете на политици, предаде ДПА. Протестите срещу депутати не са рядко явление в Унгария. \"В интерес на защитата на частния живот искаме да останем верни на принципа, че хората не бива да бъдат притеснявани в домовете си\", каза Орбан. /БТА", "date": "2018.05.25", "title": "Унгария ще защитава традиционните семейства и ще спре демографския спад, обяви Орбан"}
{"url": "https://www.dnevnik.bg/video/novinite_na_bnt/2018/05/25/3185179_video_drugite_novini/", "text": "Суматоха заради новия Регламент за защита на личните данни Роботизиране на магазините предричат експерти Световна премиера на новия албум на \"Мистерията на българските гласове\" 100 години от рождението на Гриша Островски Семейство Обама се впуска във филмовата територия Дани Бойл ще режисира новия филм за Агент 007", "date": "2018.05.25", "title": "Видео: Другите новини"}
{"url": "https://www.dnevnik.bg/sviat/2018/05/25/3185182_turciia_planira_da_premahne_ministerstvata_za_es/", "text": "Турция може да премахне десет и повече министерства след  парламентарните и президентски избори на 24 юни , ако управляващата Партия на справедливостта и развитието (ПСР) ги спечели. Това съобщи в. \"Хюриет дейли нюз\", позовавайки се на свои източници. Целта е да се подобри \"ефикасността\" на управлението - идея, която президентът Реджеп Тайип Ердоган отдавна отстоява и която беше сред аргументите за прехода към президентска република. Ако планът на Ердоган се осъществи и той бъде преизбран като президент, ще влязат в сила всички промени, одобрени от крехко мнозинство на референдум на 16 април миналата година. Той ще оглави изпълнителната власт и ще работи за намаляване на бюрократичната тежест - от 25 министерствата например ще станат 14 или 15. Какво ще се промени Сред засегнатите институции освен министерството за отношенията с Европейския съюз ще са и тези на икономиката, младежта и спорта, търговията и митническите въпроси, развитието, културата и туризма и горските и речните стопанства. Задачите на министерството на европейските въпроси, създадено през 2016 г., например ще се поемат изцяло от външното министерство. Под един покрив ще са и ресори като финанси, икономика и развитие. Културата ще е в компетенциите на министерството на образованието. Източници на \"Хюриет\" казват, че следващият президент може и да възложи на свой вицепрезидент (от общо четирима, които Ердоган може да назначи) да съсредоточи работата си върху отношенията с ЕС. Според същия план, който тепърва трябва да получи официално потвърждение, няма да има промени в министерствата на вътрешните работи, отбраната, транспорта, правосъдието и здравеопазването.", "date": "2018.05.25", "title": "Турция планира да премахне министерствата за ЕС, икономиката и културата"}
{"url": "https://www.dnevnik.bg/sport/2018/05/25/3185174_frum_specheli_velika_pobeda_v_nai-tejkiia_etap_v/", "text": "Кристофър Фрум направи един от най-великите обрати в историята на Обиколката на Италия, спечелвайки най-тежкия етап в тазгодишното 101-о издание. Лидерът на \"Скай\" започна деня четвърти с пасив от 3.22 минути от розовата фланелка Саймън Йейтс, но спечели етапа, който го изкачи на първото място. Фрум атакува абсолютно сам 80 км преди финала и стигна първи на изкачването Жаферо. Четирикратният шампион в \"Тур дьо Франс\" и победител от миналата година във \"Вуелта Испания\" направи огромна крачка към крайната победа в Джирото. Той измина разстоянието от 185 км между Венария Реале и Бардонекия за 5:12.26 часа. Колоездачите, които бяха пред Фрум в класирането преди етапа загубиха много време. Носителят на розовото трико Саймън Йейтс изоставаше с над 16 минути 60 километра преди финала. Том Дюмулен загуби най-малко време, пристигайки с изоставане от 3.23 минути. Холандецът завърши етапа на пето място. Преди него бяха Ричард Карапас (+3 минути), Тибо Пино (+3.07) и Мигел Анхел Лопес (+3.12). Доменико Поцовиво пък изхвърча от призовата тройка, след като финишира на на 8.22 минути след Фрум. Фрум постигна 35 км/ч средна скорост за етапа, като само 31 състезатели успяха да финишират на по-малко от 30 минути изоставане от британеца. Саймън Йейтс финишира на 38.50 минути след Фрум, обграден от почти целия отбор на \"Мичълтън Скот\". Етапът включваше четири тежки височини, три от които над 2000 метра надморска височина, включително и най-високата точка в тазгодишното Джиро – Коле деле Финестре (Чима Копи). Колоездачите преодоляха общо 5200 метра разлики във височините. \"Никога досега не съм правил нещо подобно, но знаех че няма смисъл да чакам до последната височина. Трябваше да наваксвам повече от три минути, затова направих нещо лудо. Имах добри крака и след като атакувах видях, че зад мен няма никой\", каза Фрум след етапа. Той благодари на състава на \"Скай\" за работата, която свърших съотборниците му. \"Отборът свърши много като елиминира Йейтс за начало и след това трябваше аз да се отплатя за здравата работа. Утре обаче ни чака още по-труден етап, затова гледах да оставя нещо в запас и за последния планински етап\", добави британецът. Директорът на \"Скай\" сър Дейвид Брейлсфорд беше много емоционален след края на етапа. Той обясни, че планът е бил просто тимът да има колоездачи в челото, които да помагат на Фрум, но след това тактиката се е променила. \"Чувствам се горд. Крис е страхотен колоездач и просто днес го показа за пореден път. Ние не сме спирали да вярваме в неговите сили. Знаем, че Джирото ще се реши именно в тези последни дни в планините, които на практика са един блок\", каза Брейлсфорд. След епичния 19-и етап Фрум излезе с преднина от 40 секунди пред Дюмулен. Пино е трети с пасив от 4.17 минути, а след него са Мигел Анхел Лопес (+4.57), Карапас (+5.44), Доменико Поцовиво (+8.03), Пейо Билбао (+11.08), Патрик Конрад (+12.19), Джордж Бенет (+12.35) и Сам Оомен (+14.18). С обличането на розовото трико Фрум вече има в кариерата си точно 80 дни в лидерските фланелки на трите големи обиколки – Джирото, Тура и Вуелта. С повече от него са единствено Мигел Индураин (93), Жак Анкетил (110), Бернар Ино (125) и Еди Меркс (202). Британецът спечели и 87 точки на височините през деня, което го изстреля на първо място в класирането за синьото трико за най-добър катерач, Той вече има 123 точки, а Йейтс е втори с 91. Етапът, който беше чакан с голямо нетърпение, заради проблемите на Саймън Йейтс в предишния ден, започна вихрено. В първите 35 километра не успя да се оформи избягала група, заради много високата скорост. Тя беше над 50 км/ч, но със започване на първата височина \"Скай\" и \"Астана\" опитаха да пратят състезатели в откъсването, което доведе до яростно преследване от състава на \"Мичълтън Скот\". Тимът на Саймън Йейтс започна да хаби ресурси много рано в етапа и при втората височина в етапа Коле деле Финестре стана много интересно. От \"Скай\" наложиха здраво темпо и от самото начало носителят на розовото трико остана на самата опашка. Групата беше много редуцирана от Салваторе Пучо, чието здраво темпо дори изръси Йейтс. Във втората част на височината, която беше по пътища с чакъл, а не асфалт, Давид де ла Крус и Кени Елисонд започнаха да работят много здраво за Фрум и разликата с Йейтс се увеличаваше прогресивно. Около 80 км преди финала Фрум тръгна сам и никой не успя да последва ускорението му. По шосето нямаше никой преди лидера на \"Скай\", но той не погледна назад нито за миг. Зад него се оформи група от Том Дюмулен, Тибо Пино, Мигел Анхел Лопес и Ричард Карапас. Малко по-назад беше съотборника на Пино – Себастиен Райхенбах. Третият в класирането преди етапа Доменико Поцовиво също губеше много време, като беше с Ваут Пулс в друга изостанала група. При преодоляване на Финестре (2178 м), където се връчи и Чима Копи (премията за най-висока точка в Джирото), Фрум имаше аванс от една минута пред групата на Дюмулен, а след спускането тя стана 1.32 минути. Йейтс пък изоставаше с 16.32 минути около 60 километра преди финалната линия. Британецът направи изумително спускане от височината, като слезе от нея само за 12.15 минути със срдна скорост над 53 км, а Дюмулен го направи за 13.05 минути. Високото темпо на четирикратния шампион в \"Тур дьо Франс\" продължи и на изкачването от трета категория Сестриере, на което реално караше срещу Райхенбах. Преди финалното изкачване за деня от първа категория Бардонекия до ски курорта Жаферо, разликата между Фрум и Дюмулен вече беше над 3 минути. В групата на преследвачите обаче Мигел Анхел Лопес и Ричард Карапас не искаха да работят и да дават смени. Двамата южноамериканци, които се борят за бялата фланелка оставиха Райхенбах, Дюмулен и Пино да вършат цялата работа. На последното изкачване в групата на преследвачите имаше поредица от атаки основно от двамата южноамериканци и Тибо Пино. Дюмулен караше със собствено темпо, но в последни километър изгуби контакт с останалите и пристигна с 20 секунди след Пино и останалите. Пред тях Фрум не показа никакво отпускане и успя да финишира спокойно първи. Британецът дори имаше сили да отпразнува успеха си, с победоносно вдигане на ръката. \"Това е едино от най-великите представяния в Джирото, които аз съм виждал през живота си. Той наистина доказа, че е един много силен колоездач, който никога не се предава. Честно казано не мислех, че е възможно Фрум днес да облече фланелката, но това просто показва колко велик спорт е колоезденето\", каза след финала анализаторът на RAI и победител в Джирото от 2000 г. Стефано Гарцели. Със само 40 секунди, които разделят първите двама, битката за розовото трико ще продължи и в предпоследния етап в събота. 20-ият етап между Суза и Червиния е с дължина от 214 км, като в първата си половина е изцяло равнинен. В последните 80 километра обаче има серия от три изкачвания от първа категория – Кол Цечоре (16 км), Кол де Сан Панталеон (16.5 км с наклон от 7.2%) и Червиния (19 км с наклон 5%).", "date": "2018.05.25", "title": "Фрум спечели велика победа в най-тежкия етап в Джирото и облече розовата фланелка"}
{"url": "https://www.dnevnik.bg/sviat/2018/05/25/3184226_dnes_vlizat_v_sila_novite_pravila_za_lichnite_danni/", "text": "Най-сериозната реформа в защитата на личните данни в ЕС влиза в сила днес - става въпрос за Общия регламент за защита на личните данни (GDPR). Досегашната европейска директива бе от 1995 г. За тези двадесетина години интернет стана масово достъпен, социалните мрежи изгряха и  някои започнаха да залязват , а  интернетът на нещата  е на път да навлезе в живота на обикновения човек. Ето защо беше крайно време да се създаде ново европейско законодателство, което да пази неприкосновеността на гражданите. Вероятно най-важната промяна е фактът, че новото законодателство ще се прилага и върху компании, които са базирани извън ЕС, но о бработват личните данни на европейски граждани , отбелязва се в информационния  сайт  на ЕК. Същото важи за обработката на данни, ако  тя се извършва извън съюза  и засяга предложения на стоки или услуги на европейските граждани. Териториалният обхват на директивата от 1995 г. бе спорен. Глобите за нарушение на регламента могат да достигнат до  20 млн. евро или 4% от глобалния оборот  (в зависимост кое число е по-голямо). Тези наказания се предвиждат за най-тежките провинения. Основните задължение на компаниите  четете тук . Критиките към измененията в българския Закон за защита на личните данни  четете тук . За масовото търсене на длъжностни лица по защита на личните данни  четете тук . Експертно мнение за това как се прилага GDPR  четете тук . Как \"Фейсбук\" се готви за въвеждането на новите правила  четете тук . Готови ли са националните регулатори  четете тук . ", "date": "2018.05.25", "title": "Днес влизат в сила новите правила за личните данни"}
{"url": "https://www.dnevnik.bg/sport/2018/05/25/3184694_voleibolnite_nacionali_zapochvat_novoto_si/", "text": "Българският национален отбор по волейбол започва участието си в Лигата на нациите. Първото предизвикателство пред водения от Пламен Константинов състав е Китай. Двата отбора ще се срещнат днес в 14.30 часа в Нинбо. Мачовете от турнира  ще се излъчват по платения канал \"Макс спорт 1\" (доскоро \"Мтел спорт 1\") . От А1 обявиха, че първите три срещи ще бъдат предавани безплатно в  страницата на канала във \"Фейсбук\" . В първата състезателна седмица българският отбор е в Китай за мачове с домакините, Аржентина и САЩ. След това националите ще имат две домакинства, за които федерацията е платила по 100 хил. долара. От 1 до 3 юни в \"Арена Армеец\" в София са мачовете със Сърбия, Русия и Австралия. Две седмици по-късно във Варна предстоят двубои с Франция, Канада и Бразилия. До миналата година Лигата на нациите се казваше Световна лига. След промяната комерсиалният турнир за националните отбори се насочва към търсене на по-широка аудитория и увеличаване на приходите. Ключов партньор на международната федерация стана водещата маркетингова компания IMG, която пое организацията на турнира. Според правилника 12 от 16-те отбора са с дългосрочно гарантирано място в турнира. Това са Бразилия, Италия, САЩ, Китай, Сърбия, Франция, Аржентина, Иран, Полша, Германия, Япония и Русия. Българският национален отбор има сигурно място в елита само този сезон. Съставът е заедно с Австралия, Канада и Южна Корея в групата на т.нар. претенденти и от резултатите му зависи дали ще запази мястото си при най-добрите. В следващите пет седмици предстоят минитурнири с по четири отбора, като се води общо класиране. След изиграването им се определят финалистите - домакинът Франция, както и петте най-предно класирали се отбора. Българският отбор започна подготовката си за новия сезон в началото на май. На път към Китай съставът изигра  две приятелски срещи с Русия, като допусна загуби . Акцентът тази година пада върху световното първенство, на което страната е домакин съвместно с Италия (9-30 септември). В момента селекционерът Константинов е изправен пред проблеми, свързани с отсъствието на контузени състезатели. Най-големият от тях е  липсата на Цветан Соколов .", "date": "2018.05.25", "title": "Волейболните национали започват новото си предизвикателство в Лигата на нациите"}
{"url": "https://www.dnevnik.bg/razvlechenie/2018/05/25/3184069_grafika_na_denia_koi_koi_e_v_mejduzvezdni_voini/", "text": "Соло: История от Междузвездни войни\" тръгва в българските кина на днес. Вторият от самостоятелните филми на \"Дисни\" за далечната галактика на Джордж Лукас разказва предисторията на Хан Соло - очарователния звезден разбойник, известен в изпълнението на Харисън Форд. 28-годишният Олдън Еренрайх ще се опита да запълни неговите обувки като младия Соло, който тепърва се учи да лети и все още не се е намерил нито с Чубака, нито с \"Хилядолетния сокол\", но пък вече се е забъркал в галактически неприятности. (В торото ниво на играта  на \"Форум филм България\" и \"Икономедиа\", свързана със Соло: \"История от междузвезди войни\", продължава до неделя включително.)", "date": "2018.05.25", "title": "Графика на деня: Кой кой е в \"Междузвездни войни\""}
{"url": "https://www.dnevnik.bg/evropa/2018/05/25/3183928_irlandiia_dnes_glasuva_na_istoricheski_referendum_za/", "text": "Ирландците ще се гласуват днес на референдум за либерализиране на абортите и е възможно да одобрят смекчаването на режима със съвсем малко мнозинство, предаде \"Франс прес\", цитирана от БТА. Гласуването в страната със  силни католически традиции  е знак за еволюцията на моралните норми три години след узаконяването на еднополовите бракове. Произвеждането на такова допитване бе сред обещанията на премиера Лио Варадкар, дошъл на власт през юни 2017 г. Той определи сегашния закон като прекалено рестриктивен. Референдумът  ще реши съдбата на осмата поправка към ирландската конституция , въведена през 1983 г. и забранила абортите чак до 2013 г., когато бе гласувана реформа, предвиждаща изключения в случаи, при които животът на майката е застрашен. Законодателната уредба в тази област е сред най-рестриктивните в Европа - изнасилването, кръвосмешението и уврежданията на плода не са легални основания за аборт. Всички скорошни анкети прогнозират победа на лагера \"да\" с 56-58 процента, но 14 до 17 на сто все още се колебаят, което може да промени нещата. \"Резултатът от референдума не е сигурен\", подчерта неотдавна в. \"Айриш таймс\".", "date": "2018.05.25", "title": "Ирландия днес гласува на исторически референдум за либерализиране на абортите"}
{"url": "https://www.dnevnik.bg/sport/2018/05/25/3184732_vitosha_bistrica_i_lokomotiv_sofiia_slagat_krai_na/", "text": "С двубой между \"Витоша\" (Бистрица) и \"Локомотив\" (София) днес ще бъде сложен край на футболния сезон в България. Двата отбора се срещат на стадион \"Локомотив\" в Пловдив в бараж, който ще определи последния участник в елита през следващия сезон. Мачът започва в 20.00 ч. и ще бъде предаван пряко по \"Диема спорт\". \"Витоша\" беше абсолютният аутсайдер в Първа лига, като спечели едва 13 точки в 32-та си мача в редовния сезон и плейофите. Тимът от Бистрица изглеждаше обречен да изпадне, но се възползва от формата на първенството се добра до шанс да оцелее. \"Витоша\" беше в много трудна ситуация, след като загуби с 0:1 у дома в първия бараж с \"Пирин\". Отборът, воден от Костадин Ангелов, обаче  спечели неочаквана победа с 2:1 в Благоевград  и благодарение на повече голове на чужд терен избегна директното изпадане. Срещу тима от Бистрица застава отборът, който завърши на второ място във Втора лига. След оспорвана битка, продължила до  последните минути на последния кръг , \"Локомотив остана само на една точка зад спечелилия директна промоция \"Ботев\" (Враца). Столичният клуб беше създаден под името ФК \"Локомотив 1929\" през лятото на 2015 г. Тогава спечелилият бронзовите медали в А група ПФК \"Локомотив\" (София) беше изваден от професионалния футбол заради дългове. Дългогодишният собственикът Николай Гигов се оттегли и остави клуба в ръцете на Кирил Льосков и Петър Касев. Двамата получиха акциите срещу 1 лев, а впоследствие се оказа, че нямат никакво намерение да издържат отбора, който трябваше да се състезава в Югозападната \"В\" група. Междувременно легенди и фенове на \"железничарите\", водени от Иван Василев, създадоха \"Локомотив 1929\". Клубът започна да се състезава в областните групи, а след един сезон влезе във \"В\" група през 2016 г. След последвалите трансформации в българските професионални лиги червено-черните получиха покана да се включат директно в новосъздадената Втора лига. В първия си сезон във второто ниво \"Локомотив\" завърши на шеста позиция. Тази година отборът, воден от сръбския треньор Младен Додич, не успя да се пребори за директна промоция, въпреки че според мнозина притежаваше най-качествения състав от трите претендента за първото място. Сега \"железничарите\" ще имат втора възможност да влязат в елита. Въпреки че идва от Втора лига, \"Локомотив\" е считан за фаворит в баража с \"Витоша\". Залози за успех на столичани в редовното време се приема при коефициент 2.10 (bet365), а за тима от Бистрица - 3.00. Равенство след 90-те минути е оценено на 3.30. Първият бараж за място в елита беше спечелен от представителя на Първа лига. \"Дунав\" (Русе), който преди година игра в евротурнирите, прекърши амбициите на столичния \"Царско село\"  след много трудна победа с 2:1.", "date": "2018.05.25", "title": "\"Витоша\" (Бистрица) и \"Локомотив\" (София) слагат край на сезона в българския футбол"}
{"url": "https://www.dnevnik.bg/sport/2018/05/25/3184741_zauerland_specheli_turga_za_macha_mejdu_kubrat_pulev_i/", "text": "Кубрат Пулев ще получи малко над 1.125 млн. долара от мача си Дилиън Уайт, съобщава ESPN. Това е резултатът от проведения търг за правата за двубоя, който трябва да излъчи задължителен претендент на Антъни Джошуа за световната титла на Международната боксова федерация (IBF). След няколко неуспешни опита двете страни да се разберат помежду си се стигна до търга. В него победител излезе Epic Sports & Entertainment с предложение за 1 500 111 долара. От тях 75% са за Пулев, а останалите 25% (375 028 долара) са за Уайт. В търга е имало три предложения, като другите две са дошли от представителите на двамата боксьори. \"Зауерланд\" на Пулев е предложил 801 305 долара, а промотърът на Уайт - Еди Хърн, е дал оферта за 831 111 долара.  Късно в четвъртък вечерта в страницата на българския боксьор във \"Фейсбук\" се появи информация, че Пулев е спечелил търга. Това вероятно е свързано с изпълнението на желанието му да получи 75% от приходите. \"Честит 24-и май на всички българи! Този светъл ден в историята на нашата родина е рождеството на българската просвета и винаги на 24-и май ние честваме силата на знанието, на българската писменост и култура. Точно днес, без да се налага да се качва на ринга, родната гордост в тежка категория на професионалния бокс спечели абсолютните права върху организирането на мача срещу Дилиан Уайт\", гласи текстът.", "date": "2018.05.25", "title": "Кубрат Пулев очаква над 1.1 млн. долара от мача с Уайт"}
{"url": "https://www.dnevnik.bg/kultura/2018/05/25/3183812_kuentin_kupur_ot_bi_bi_si_tehnologiite_i_naukata/", "text": "За своя мисия той е приел промяната на имиджа на учените по света, за да може повече млади хора да искат да се занимават с наука. Стереотипът за учен според изследванията му е \"плешив самотен луд гений с очила и бяла престилка, който прекарва живота си в лаборатория\". \"Но има и градивни примери за съвременни учени\" – казва Куентин и ги посочва в киното например - героите на Сандра Бълок\" в \"Гравитация\" или на Мат Деймън в \"Марсианецът\".  Ролята на учените днес е изключително важна - казва Куентин и обяснява, че учените трябва да решат големите проблеми на човечеството – с климата, горивата, пренаселеността. От друга страна, учените са двигатели на изненадващи промени в развитието ни. Купър дава за пример Андре Гейм, който се прочува с левитиращи жаби, но после получава Нобелова награда за откриването на графена, който се използва за производство на нови материали и има потенциал да стане мултимилиардна индустрия. Образованието на Куентин е свързано с изкуствения интелект и психологията. А това прави особено ценни лаконичните му отговори на притеснителните въпроси, свързани с бъдещето ни. Науката променя нашия свят все по-бързо. И ако хората не оценяват работата на учените - рискуват да живеят живот, в който все повече да не разбират какво се случва около тях. Част от проблема е, че макар повечето от нас да приемат, че науката и технологиите са преобразили почти всеки аспект от живота ни - образът на учените е стереотипен. Например има едно такова схващане по отношение на учените, че - да, освен че сред тях има гении, някак си те не са като нас и, видиш ли - не е зле да гледаме с подозрение към тях. Това води до ситуация, при която думата \"експерт\" може да бъде използвана, за да означи човек, на когото не може да се вярва напълно, а не някой, който знае повече и чието мнение тежи. Имам предвид например скорошното изказване на британския министър на околната среда Майкъл Гоув, че британците \"достатъчно са слушали експертите\". Имаме не един експерт, а стотици, които прилагат различни изследвания и наблюдения, за да достигнат до едно и също заключение за климата. И един политик, който решава да игнорира всички доказателства на учените и да твърди друго. Тогава защо трябва да вярваме на политика? - Технологиите и науката никога не са неутрални, въпросът е как ги прилагаме - това е, което има значение. От AI вече има огромни ползи, а има и потенциал за много различни възможности, които той ще предложи. Това обаче не е гаранция, че няма да се окаже заплаха в някоя ситуация, ако тази ситуация въобще дойде. Но мисля, че това би било след много, много дълго време - Не трябва да мислим през презумпцията, че изкуственият интелект би могъл да симулира нашия, да бъде на нашето ниво или да ни надмине. Той може да придобие форми, много по-различни от човешкия интелект.   - Данните ни са едни от най-ценните ни активи, но ние непрекъснато ги предоставяме, без да се замислим. Злоупотребите на \"Кеймбридж аналитика\" могат да действат и като пробужданe, но подозирам, че много от нас скоро ще забравят за случая и ще продължат да си действат както преди. - Това, което със сигурност мога да кажа, е, че развитието на AI ще зависи пряко от правната и политическа обстановка в света. - Не съм в таргет групата! Но различни разработки, като например сигурните онлайн разплащания, бяха ускорени от секс индустрията. Няма да се изненадам, ако тя побутне и роботиката, а и AI. - Обичам да казвам, че краят на каменната ера не е дошъл, защото са ни свършили камъните. Надеждата ми е, че преди да ни свърши петролът, ще сме успели да овладеем ядрения синтез като чист източник на енергия. Страхът ми е, че няма да успеем. - От най-ранните цивилизации до края на 20 век чрез митове и религии, както и чрез науката сме се стремили да разберем и да обясним всички аспекти на наблюдаемата вселена и нашето място в нея. И докато продължава да има загадки на всички нива, все пак общото усещане е, че ние, учените, предлагаме все по-ясен фокус към реалността. Като се има предвид, че всичките ни познания днес най-вероятно са съвсем малък процент от това как действително е устроен светът, значи днес сме по-наясно за дълбочината на нашето невежество, отколкото през която и да е предишна точка в човешката история. От най-ранните цивилизации до края на 20 век чрез митове и религии, както и чрез науката, сме се стремили да разберем и да обясним всички аспекти на наблюдаемата вселена и нашето място в нея. И докато продължава да има загадки на всички нива, все пак общото усещане е, че ние учените предлагаме все по-ясен фокус към реалността. Като се има предвид, че всичките ни познания днес най-вероятно са съвсем малък процент от това как действително е устроен света, значи днес сме по-наясно за дълбочината на нашето невежество, отколкото през която и да е предишна точка в човешката история. Що се отнася до природата на тъмната материя и енергия, мога спокойно да кажа, че е като тази на плодовете на нара. Тоест каквото и да кажа - ще мине много дълго време, преди някой да успее да докаже, че греша.", "date": "2018.05.25", "title": "Куентин Купър от Би Би Си: Технологиите и науката никога не са неутрални"}
{"url": "https://www.dnevnik.bg/photos/snimka_na_denia/2018/05/25/3184662_snimka_na_denia_bashta_i_sin_rozberg_s_shampionskite/", "text": "Световните шапиони във Формула 1 Кеке и Нико Розберг направиха две демонстративни обиколки по пистата в Монако между двете свободни тренировки в княжеството. Първият финландец, който спечели титлата, седна зад волана на своя \"Уилямс\" FW08, с който триумфира през 1982 г. Синът му Нико пилотираше \"Мерцедес\" W07 от 2016 г.", "date": "2018.05.25", "title": "Снимка на деня: Баща и син Розберг с шампионските си болиди по улиците на Монако"}
{"url": "https://www.dnevnik.bg/sport/2018/05/25/3184690_delio_rosi_opredeli_za_absurden_pravilnika_v_purva_liga/", "text": "Треньорът на \"Левски\" Делио Роси определи за абсурдна частта от правилника в Първа лига, според която третият в класирането играе срещу отбор от осмицата мач за определяне на последния участник в Лига Европа. Сините постигнаха своята цел да стигнат до евротурнирите след  успех с 4:1 срещу \"Черно море\" . \"Абсурдно е десетият да играе с третия за влизане в Европа. Но това е правилникът и трябва да го уважаваме\", каза Роси. \"След (загубата във финала за) купата ни беше трудно, но съм щастлив, че постигнахме нашата цел - да се класираме за евротурнирите. Доволен съм, но трябва да работим, за да настигнем двата отбора, които са преди нас\", продължи италианецът. \"Този мач беше важен най-вече заради футболистите. \"Лудогорец\" и ЦСКА са преди нас и явно са били по-добри. Съжаляваме, че не спечелихме купата. Независимо дали ще съм аз или някой друг, футболистите заслужават да останат. Не ме интересува какво говорят другите - вървя по своя път и по начина, по който работя\", заяви Роси. Треньорът очаква разговори с ръководството, за да разбере дали ще продължи предизвикателството си с \"Левски\".", "date": "2018.05.25", "title": "Делио Роси определи за абсурден правилника в Първа лига"}
{"url": "https://www.dnevnik.bg/politika/2018/05/25/3184742_sreshtata_borisov-putin_se_gotvela_ot_dva_meseca/", "text": "Посещението на премиера Бойко Борисов в Москва е уговаряно от около два месеца. Това обясни пред БНТ външният министър Екатерина Захариева. За визитата  се разбра от Кремъл  при посещението на президента Румен Радев в Москва в началото на седмицата. Захариева обясни, че преди два месеца Борисов и Путин се чули по телефона, а конкретната дата на посещението е уточнена съвсем скоро. Няма как такова посещение да се осъществи по спешност, коментира министърът. Темите, които ще обсъждат българският премиер и руският президент, са енергетика, туризъм, икономика и глобални заради българското европредседателство. На 3 март се предвиждаше посещение на Владимир Путин в България за годишнината от руско-турската освободителна война. Визитата обаче не се състоя, защото Путин бе в предизборна кампания. Вместо това дойде руският патриарх Кирил. Енергетиката, и в частност проектът АЕЦ \"Белене\", предстои да се обсъдят и с китайския премиер, който пристига през юли. Той ще дойде малко преди провеждането на срещата на  лидерите на страните от Централна и Източна Европа и на Китай \"16+1\". Наскоро китайска компания официално заяви интереса си към изграждането на централата. Китайският премиер ще пристигне начело на делегация от 700 души, уточни външният министър. Той ще бъде тук 4 дни. Първата част на посещението му ще бъдат срещи с премиера и президента.", "date": "2018.05.25", "title": "Срещата Борисов-Путин се готвела от два месеца"}
{"url": "https://www.dnevnik.bg/evropa/regioni/2018/05/25/3184744_brjuksel_osiguriava_na_bulgariia_dopulnitelna_pomosht/", "text": "Европейската комисия съобщи, че ще подпомогне допълнително властите на национално и регионално равнище в България, Гърция, Полша, Испания и Хърватия за по-добро управление на средствата от ЕС. В България ще бъде подкрепено изпълнението на програмата \"Региони в растеж\". За да се подобри управлението на финансираните от ЕС програми в периода след 2020 г., експерти от комисията и Организацията за икономическо сътрудничество и развитие (ОИСР) ще предоставят съобразена с конкретните нужди подкрепа. Те ще се съсредоточат върху изграждането на подходяща организационна структура и развитието на необходимите умения на персонала, се посочва в съобщение от еврокомисията. Първата фаза на пилотното действие — от лятото на 2018 г. до края на март 2019 г. — ще бъде посветена на изготвянето на пътна карта за изграждане на административен капацитет. С помощта на експертите компетентните органи ще планират подобрения в няколко области (организационна структура и прозрачност; човешки ресурси; вътрешни процедури, инструменти и системи в областта на информационните и комуникационни технологии; добро управление, включително взаимодействие с външни заинтересовани страни). 900 000 евро от Европейския фонд за регионално развитие (ЕФРР) са заделени за първата фаза на пилотното действие. Бюджетът за втората фаза ще бъде определен на по-късен етап.", "date": "2018.05.25", "title": "Брюксел осигурява на България допълнителна помощ за управлението на евросредства"}
{"url": "https://www.dnevnik.bg/na_put/2018/05/25/3183803_cventendorf_-_atomnata_centrala_prevurnata_v_muzei/", "text": "Премиерът Бойко Борисов преди ден каза, че ако оборудването на площадката на АЕЦ \"Белене\" на стойност 3.5 млрд. лв. не бъде оползотворено,  мястото му е в музей , който ще стане най-скъпият музей в света. Всъщност подобна идея вече е осъществена от държавата, който ще поеме щафетата от българското председателство на съвета на ЕС, а именно - Австрия. Решението да не пускат в действие вече построена централа на брега на Дунав западно от Виена австрийците взимат точно преди 40 г. и това им е струвало около 1 млрд. евро. През 1978 г. реакторите на единствената австрийска ядрена централа са готови за пуск, когато след недоволство на различни обществени групи се стига до референдум. На него макар и с малко надделяват опасенията, че технологията е несигурна, а районът - земетръсен. Впечатляващ е резултатът от допитването - 50.47% се обявяват срещу пускането на централата, а 49.53% са за. Така общо около 30 хил. гласа решават бъдещето на инвестицията. В резултат централата е затворена, а впоследствие Австрия изобщо се отказва от атомната енерегтика. Днес \"Цвентендорф\" е музей, учебен център, място за фестивали и фотоволтаична централа едновременно. Собственик е енергийният холдинг EVN. Интересът към посещения е голям. Всички часове до началото на юли са заети. Желаещите да се запишат за юли и август ще имат тази възможност след 4 юни, се вижда от  сайта на музея. ", "date": "2018.05.25", "title": "Цвентендорф - атомната централа, превърната в музей"}
{"url": "https://www.dnevnik.bg/bulgaria/2018/05/25/3184746_spored_advokata_i_ivancheva_ne_moje_da_bude_otstranena/", "text": "Кметът на \"Младост\" Десислава Иванчева не може да бъде отстранена от длъжност, преди да бъде осъдена. Такава теза разви пред \"Нова телевизия\" адвокатът й Марин Марковски, след като в сряда  прокуратурата отстрани  от длъжност Иванчева и заместника й Биляна Петрова. Повод за това стана заповед на кмета от ареста с дата 21 май, с която тя  уволнява един от своите заместници - Румен Русев.  . \"Съгласно закона до влизането на присъдата в сила г-жа Иванчева е невинна. Не могат да я отстранят, докато още няма присъда. Затова тя си пускаше молби за отпуск. Искаше по някакъв начин да облекчи ръководството, но явно това е доста трудно\", коментира адвокатът. Посочи, че тя наистина е подписвала документи от ареста - заповед за отстраняване и назначаване, но това било с цел все пак да има някой заместник-кмет. \"Това, че тя подписала някой да бъде назначен, някой да бъде уволнен, няма нищо драматично, тайнствено. Няма нещо опасно\", каза още Марковски. Според него Иванчева категорично не е нарушила закона с това си действие. Обясни и че Иванчева не е въздействала на свидетели, както твърди прокуратурата, основно защото те вече са били дали показания. Адвокатът обяви и че отстраняването на Иванчева ще бъде обжалвано. \"Ние ще пуснем жалба срещу отстраняването от длъжност, но все пак тя ще обмисли дали няма да се съгласи, защото тя не желае да остане кмет в тази сложна ситуация, в която я постави прокуратурата\", каза още адвокат Марковски.", "date": "2018.05.25", "title": "Според адвоката й Иванчева не може да бъде отстранена, преди да е осъдена"}
{"url": "https://www.dnevnik.bg/evropa/2018/05/25/3184755_krai_na_ikonomiite_i_otvariane_kum_rusiia_kakvo_iska/", "text": "Назначеният в сряда за премиер на Италия  Джузепе Конте  пое ангажимент да приложи обща програма, изготвена от антисистемното Движение \"Пет звезди\" и крайнодясната партия \"Лига\", съобщи \"Франс прес\", цитирана от БТА. Тя предвижда  край на затягането на коланите. Правителството иска да намали публичния дълг не чрез данъци и строги икономии, а \"с увеличаване на брутния вътрешен продукт чрез даване на тласък на вътрешното търсене\". Друг основен момент от правителствената програма е въвеждането на плосък данък от 15 процента за физическите лица и 20 процента за фирмите. Предвижда се изплащане на базов доход от 780 евро на месец за живеещите в крайна бедност, намаляване на пенсионната възраст, въвеждане на минимална работна заплата. В областта на миграцията ще се отдава приоритет на експулсирането на незаконни мигранти и борба срещу бизнеса с мигранти, включително срещу каналджийските мрежи. Ще бъде изготвен регистър на имамите и ще бъдат затворени всички неофициални молитвени центрове. Двете формации потвърждават принадлежността на Италия към атлантическия алианс и виждат САЩ като приоритетен партньор. Те обаче предвиждат и отваряне към Русия, \"която не трябва да бъде смятана за заплаха, а за икономически и търговски партньор\". Затова според тях трябва да бъдат вдигнати антируските санкции. Те предлагат още драстично намаляване на броя на депутатите от 630 на 400 и на сенаторите от 318 на 200, всички те да бъдат избирани пряко и да нямат право да сменят парламентарните си групи. Други цели, залегнали в програмата, са борба с корупцията, затягане на мерките срещу конфликтите на интереси и засилване на автономията на регионите.", "date": "2018.05.25", "title": "Край на икономиите и отваряне към Русия: какво иска новата коалиция в Италия"}
{"url": "https://www.dnevnik.bg/sviat/2018/05/25/3184758_vzriv_izbuhna_v_restorant_v_kanada_ima_raneni/", "text": "Около 15 души са ранени в експлозия, избухнала в ресторант в Мисисога - предградие на Торонто, съобщи агенция \"Ройтерс\". Двама мъже са побягнали от мястото на инцидента, след като са влезли в ресторант Bombay Biel и са детонирали взривно устройство, обяви полицията. Трима пострадали са в критично състояние. Мисисога е шестият по големина град в Канада с население от около 700 000 души.", "date": "2018.05.25", "title": "Самоделна бомба избухна в ресторант в Канада, има ранени"}
{"url": "https://www.dnevnik.bg/evropa/2018/05/25/3184771_avstriec_podade_jalba_sreshtu_instagram_zaradi_novite/", "text": "Белгийската комисия за защита на личните данни ще разгледа жалба срещу платформата за споделяне на снимки и видео \"Инстаграм\", съобщиха местни медии, цитирани от БТА. Жалбата е от австрийски докторант по право, който по-рано  предприе подобни действия срещу \"Фейсбук\" . Макс Шремс отбелязва, че  с влезлите от днес в сила  нови правила за защита на личните данни дружествата и организациите трябваше да поискат изричното съгласие на потребителите, за да ползват техните данни. Шремс възразява срещу това, че разпратените до потребителите съобщения съдържат своеобразна заплаха и не предоставят свободен избор, както всъщност предвиждат променените правила. Вместо да имат избор, потребителите са заплашени от отказ от услуга, ако не се съгласят данните им да бъдат използвани. Отбелязва се, че сходни жалби ще бъдат подадени във Франция срещу \"Гугъл\", в Германия срещу \"Уотсап\" и в Австрия срещу \"Фейсбук\". \"Уотсап\", \"Фейсбук\" и \"Инстаграм\" са платформи с обща собственост. По новото европейско законодателство посочените дружества може да бъдат глобени с до четири процента от световния им търговски оборот при нарушаване на изискванията. За \"Гугъл\" тази стойност би се равнявала на 3,7 млрд. евро, за \"Уотсап\" и \"Фейсбук\" - 1,3 млрд. евро, за \"Инстаграм\" - 1,3 млрд. евро.", "date": "2018.05.25", "title": "Австриец подаде жалба срещу \"Инстаграм\" заради новите правила за личните данни"}
{"url": "https://www.dnevnik.bg/ot_vas/novini_ot_vas/2018/05/25/3184747_24_mai_v_poganovskiia_manastir/", "text": "Към манастира ни отвежда живописен път, отклонение вляво по стария път Цариброд/Димитровград/ - Пирот", "date": "2018.05.25", "title": "24 май в Погановския манастир"}
{"url": "https://www.dnevnik.bg/evropa/2018/05/25/3184794_v_shveciia_seksut_bez_suglasie_veche_e_iznasilvane/", "text": "Швеция прие нов закон, според който сексът без съгласие е изнасилване, дори и при липсата на заплаха или употреба на сила, предаде Би Би Си. Според новия закон, който ще влезе в сила на 1 юли, трябва да бъде дадено ясно съгласие - в устна форма или физически. Вече няма да е необходимо да се доказва, че е имало насилие или че жертвата е била в уязвима ситуация, за да се реши, че е извършено изнасилване. Активисти приветстваха промените, но според критици законът няма да увеличи броя на присъдите за изнасилване. С новото законодателство, което бе прието в парламента с 257 гласа \"за\" и 38 \"против\", Швеция се присъединява към няколко други страни от Европейския съюз като Великобритания и Германия, където сексът без съгласие се смята за изнасилване. Какво казва новият закон Според него липсата на съгласие е достатъчна, за да има престъпление.  Когато законодателството беше предложено , правителството се обоснова с думите, че \"то се основава на очевидното: сексът трябва да бъде доброволен\". В одобрения текст изразяването на съгласие не е условие за секс, но се посочва, че пасивността не е знак за съгласие за секс. \"Ако един човек иска да извърши сексуална дейност с някого, който е пасивен или дава двусмислени сигнали, той или тя трябва да разбере дали другият човек иска\". При предишната уредба, за да има присъда за изнасилване, прокурорите трябваше да доказват, че извършителят е употребил насилие или че жертвата е била в уязвимо състояние, например под въздействието на алкохол. В закона се въвеждат две нови престъпления – \"изнасилване поради небрежност\" и \"сексуална злоупотреба поради небрежност\", които ще се наказват с четири години затвор. \"Аспектът, свързан с небрежността, се фокусира върху факта, че една от страните не е участвала доброволно\", обясни правителството. В повечето страни в Европа изнасилването се дефинира като сексуален акт, извършен с употребата на насилие или заплаха. Държавите, в които сексът без съгласие се смята за изнасилване, са Великобритания, Ирландия, Белгия, Люксембург, Германия и Кипър.", "date": "2018.05.25", "title": "В Швеция сексът без съгласие вече е изнасилване"}
{"url": "https://www.dnevnik.bg/bulgaria/2018/05/25/3184798_kratki_novini_mvr_ustanovi_nad_hiliada_narusheniia_na/", "text": "Полицията е открила над хиляда нарушения от автобуси и камиони  Това е станало при проверка на 5311 товарни автомобила и 1679 автобуса в рамките на операция по линия на TISPOL - Европейската мрежа на службите на Пътна полиция. На 44 от проверените моторни превозни средства е наложена забрана да продължат движението си, съобщава МВР. При автобусите са установени общо 310 нарушения. Наблюдава се увеличение на нарушенията по почти всички показатели, но няма нито един случай на управление след употреба на наркотични вещества или техни аналози, допълва МВР. Владислав Горанов участва в заседанието на Екофин То се провежда днес в Брюксел. Намеренията на председателството са по време на заседанието да се постигне общ подход по пакета за банковия сектор, по предложението по отношение на мерките за засилване на административното сътрудничество в областта на данъка върху добавената стойност, по общ механизъм за обратно начисляване на ДДС и ДДС за електронните публикации.", "date": "2018.05.25", "title": "Кратки новини: МВР установи над хиляда нарушения на автобуси и товарни автомобили"}
{"url": "https://www.dnevnik.bg/sport/2018/05/25/3184793_hjustun_rokets_se_dobliji_na_krachka_ot_finala_v_nba/", "text": "Баскетболистите на \"Хюстън рокетс\" се доближиха на крачка от финала в НБА. Те спечелиха с 98:94 вълнуващия мач срещу \"Голдън стейт уориърс\" и поведоха с 3:2 победи във финала в Западната конференция. \"Ракетите\", които са двукратен шампион (1994 и 1995 г.), се нуждаят от още един успех срещу шампиона, за да се класират за първия си финал в НБА от 23 години насам. Ключова роля за победата имаше резервата Ерик Гордън. Той записа 24 точки, една асистенция и четири борби. Освен това открадна топката от съперника в последните секунди, за да подсигури успеха на отбора си. Крис Пол допринесе с 20 точки, а Джеймс Хардън с 19 за победата. За \"Голдън стейт\" Кевин Дюрант стана най-резултатен с 29. Това беше едва втората загуба за \"воините\" в мач номер 5 от плейофна серия от 2015 г. насам. Сега шампионите са поставени до стената и се нуждаят от две победи, ако искат да се класират за четвърти пореден финал в НБА. Мачът беше вълнуващ и много оспорван. \"Хюстън рокетс\" започна добре и в средата на първата част поведе с 11 точки. Домакините бяха напред до почивката, когато съперникът успя да изравни за 45:45. В началото на третата част шампионите за пръв път поведоха, а до края ѝ двата отбора си разменяха водачеството, без разликата да надхвърля три точки. \"Ракетите\" отново поеха инициативата в четвъртата част и до края водеха. \"Голдън стейт\" два пъти в края съумя да се доближи на точка, не не и да изравни или да излезе напред. Във финала в Източната конференция  \"Бостън селтикс\" води с 3:2 срещу \"Кливланд кавалиърс\" .", "date": "2018.05.25", "title": "\"Хюстън рокетс\" се доближи на крачка от финала в НБА след драматична победа (видео)"}
{"url": "https://www.dnevnik.bg/evropa/2018/05/25/3184834_brjuksel_gotvi_shest_puti_po-visok_danuk_za_dizelovite/", "text": "Градските власти в Брюксел са подготвили наредба, според която дизеловите автомобили ще бъдат облагани с шест пъти по-висок данък от бензиновите, съобщиха местни медии, цитирани от БТА. Новите правила ще важат дори за най-съвременните дизелови автомобили (стандарт \"Евро-6\"). Занапред размерът на данъка няма да се определя само от мощността на двигателя, а и според използваното гориво и количеството отделян въглероден двуокис. Дизеловите автомобили в Белгия са с 1/3 повече от бензиновите по данни на статистиката и доскоро купуването и употребата им бяха непряко подпомагани от властите. Сега специалисти дадоха съвети в медиите тези автомобили бързо да бъдат продадени в Източна Европа и отбелязаха, че белгийските автомобили са сред най-стойностните заради защитата срещу подправяне на пробега и високите изисквания за техническа годност, прилагани безкомпромисно. Наскоро властите в Брюксел съобщиха, че от догодина забраняват регистрацията на стари дизелови автомобили. Мярката ще обхване превозните средства по стандарта \"Евро-1\", произведени преди 1997 г., които съставляват около 11 на сто от автомобилния парк в града. Забраната няма да засяга т.нар. класически колекционерски автомобили, произведени преди повече от 20 години и поддържани безупречно. От догодина в столицата няма да може да се движат дизелови автомобили, регистрирани преди 2006 г., както и бензинови, произведени преди 2001 година. Поетапното въвеждане на ограниченията ще продължи до 2025 година. Миналата година във втория по големина белгийски град Антверпен бе забранено движението в центъра на дизелови автомобили до стандарта \"Евро-3\". На нарушителите на забраната се налага глоба от 125 евро при първо провинение и 350 евро при следващо в рамките на календарната година.", "date": "2018.05.25", "title": "Градските власти в Брюксел готвят шест пъти по-висок данък за дизеловите коли"}
{"url": "https://www.dnevnik.bg/razvlechenie/2018/05/25/3184843_v_grada_koito_nikoga_ne_spi_siestata_stava_vse/", "text": "За да презаредят батериите си в \"града, който никога не спи\", нюйоркчани отдавна се наливат с еспресо или с \"мъдри\" коктейли от прясно изстискани зеленчуци. Днес те откриват и предимствата на сиестата. Вече има много студиа за йога и медитация. За да преодолеят умората, породена от свръхконкурентната бизнес среда и дългите пътувания от дома до работата, някои нюйоркчани се поддадоха и на модата на чай матча и кава, популярна напитка против стрес, която се прави от корени. Сега в Ню Йорк, както и в друга американски мегаполиси в разцвета си са кабините за сиеста. Сред най-големите обекти е центърът за подобряване на здравето на нюйоркчани Nap York. Той бе открит през февруари в триетажна сграда близо до \"Таймс скуеър\". За 12 долара можете да наемете малка дървена кабина за половин час по всяко време на деня или нощта. Успехът не закъснява: от седем кабини Nap York бързо достига 22. А на покрива на сградата скоро ще има за посетители и шест хамака, които ще могат да се наемат срещу 15 долара за половин час. \"Много трудно беше да се намери покой в Ню Йорк\", казва Стейси Велорич, маркетингов директор на Nap York. \"Искахме да можем да посрещнем изтощените нюйоркчани\". Долар за минута Според Центъра за превенция на болестите (Centers for Disease Control and Prevention) една трета от американците не спят достатъчно. Последиците са проблеми с настроението и концентрацията, намалена трудоспособност, отсъствия от работа ... и цена за американската икономика, достигаща 411 милиарда долара годишно, сочи проучване от 2016 година на Rand Corporation. Лаура Ли е сред хората, които предпочитат 35 минути сиеста пред чаша кафе. Коректор в списание за пътувания, 28-годишната жена се възползва от сиеста всяка седмица при YeloSpa, луксозен център за грижи, който от 11 години предлага кабини, а в тях човек може да си почине за кратко. Госпожа Ли влиза в една шестоъгълна кабина с виолетова светлина: като космонавт тя се изтяга на един матрак под наклон, с краката във въздуха, за да намали сърдечния ритъм и да улесни дрямката. След 35 минути тя ще се събуди заради \"симулиран изгрев\", пояснява Мая Даскалова, която управлява YeloSpa на Пето авеню, съвсем близо до известната кула на Тръмп. Цената на този възстановяващ сън: 1 долар на минута при минимум 20 минути и максимум - 40. \"Идвам през дните, когато имам много работа, просто за да имам повече енергия през оставащия следобед. Защото не пия кафе и когато съм уморена, не мога да правя нищо друго, освен да подремна\", казва г-жа Ли. Тя не споделя с колегите си, че ходи на сиеста в едночасовата обедна почивка. Пред приятелите си обаче говори за този свой навик, а на тях често им се струва, че е странно да плаща, за да поспи. Мнозина виждат в това \"загуба на време и пари\", казва тя. \"За мен обаче, докато мога да си го позволявам, това си струва. Просто се чувствам по-добре след дрямката и това е достатъчно\". Промяна в отношението Даскалова, управителка на YeloSpa, казва, че обществото е на път да се промени. \"Да си върнеш добрата форма за останалата част от деня е много по-добре, отколкото да рухнеш в офиса\", отбелязва тя. Кои са новите последователи на сиестата? Сред тях са хората, които работят дълги дни, които живеят далеч от Манхатън и правят почивка, преди да продължат с вечеря, бременните жени, родители на бебета, които не са мигнали през нощта, гуляйджиите, които не са затваряли очи цяла нощ... Самият Кристофър Линдхолст, който е страдал от хронично безсъние, създава през 2004 година компанията MetroNaps. Тя произвежда \"енергийни капсули\", в които човек може да се усамоти, за да поспи. Първите са били монтирани в Емпайър стейт билдинг, но след това са били отстранени заради засилените мерки за сигурност в известния небостъргач. Оттогава компанията продава капсулите си на фирми, университети, болници, летища... \"За 15 години отношението на хората напълно се промени\", казва Линдхолст. \"Има по-силно осъзнаване на значението на съня и ползите от него\". Само че, за да бъдат преодолени предразсъдъците за сиестата, която често се асоциира с мързела, \"ще трябва да мине цяло едно поколение, още повече, че една сиеста не продължава повече от 10 до 20 минути, което не е по-дълго от почивка за по цигара или кафе пауза\", допълва той. Една от неговите капсули е разположена на видно място в нюйоркските офиси на новата компания \"Thrive Global\" на Ариана Хъфингтън. В книгата си \"Революцията на съня\" (2016), която постигна успех, известната съоснователка на Huffington Post подчертава необходимостта да се сложи край на \"илюзията, че за да успееш, трябва да се изтощиш\". /БТА", "date": "2018.05.25", "title": "В \"града, който никога не спи\" сиестата става все по-популярна"}
{"url": "https://www.dnevnik.bg/detski_dnevnik/2018/05/25/3183049_s_decata_v_pochivnite_dni_26_i_27_mai/", "text": "За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Събота  - Деца на възраст между 6 и 10 години са поканени на  Философия с деца в Питателната стая . От 10 ч. те ще могат да... философстват. Подробности можете да прочетете  тук .  - Избрани илюстрации от български художници към книжната поредица \"Детски шедьоври от велики писатели\" на издателство \"Лист\" могат да видят любопитните в галерия \"Арт Алея\", ул. \"Уилям Гладстон\" 51 А. Сред илюстраторите са: Любен Зидаров, Чавдар Николов, Мила Янева-Табакова, Капка Кънева, Дамян Дамянов, Свобода Цекова, Милена Вълнарова, Юлиян Табаков. - \"Мюзик плей\" представя концерт \"От деца за деца\". В литературен клуб \"Перото\" от 16 ч. ще бъдат чути всички ученици от \"Индивидуални уроци\", \"Малък музикант\" и \"Ноти по пантофи\". - Знаете ли, че всъщност много експерименти могат да бъдат направени и у дома? Кухнята е чудесно място за домашна лаборатория, в която могат да бъдат открити много от материалите, нужни за научните експерименти. Децата от 6 до 13 години са поканени на  следващото занимание  в училище \"Мечта\", за да открият тайните на науката чрез опити с хранителни продукти.  \"Най-сладкият ден\" очаква своите гости от 10 до 20 ч. на централния вход на Морската градина. Томболи, ревюта, творчески работилници, конкурси и игри с награди ще има на празника и още: песни, танци и огромни балони - подарък за деца от публиката. На сцената ще се качат повече от 1200 деца и младежи от варненските училища, читалища и детски градини, танцови и певчески школи, балетни студиа, рок банди, хип-хоп и денс формации. Зрителите ще се забавляват с изкуството на фокусници, жонгльори и клоуни, отново ще има бабъл шоу със сапунени балони и атрактивна карвинг демонстрация на фигури от лед. Малчугани от публиката ще сътворят цветно пано от шарени ръчички със специални цветни боички, за което ще получат награда. За всички любители на лакомствата има торти, плодови сокове, натурални бисквитки, хрупкави гризинки и сладолед. Неделя Защо ни е азбуката и откъде идват буквите, питат децата в детския научен център \"Музейко\" и търсят отговорите на тези и още куриозни езикови въпроси с Драго Симеонов, който ще се превърне в Музейковец за един ден между 11 и 13 часа. Той ще разкаже какво може да се прави с буквите и как са изглеждали старите азбуки - глаголицата и старобългарската кирилица. Децата ще беседват и върху любопитни теми, свързани с българския език, а и с езика изобщо - кой и защо създава азбуките, преди колко време са се появили буквите и за какво могат да послужат.  - Убийство от ревност, трагична любовна история, битка между добро и зло - всичко това могат да видят и чуят тийнейджърите в  новия проект на \"Фортисимо Фамилия\"  #отело. На сцената зала \"България\" от 19 часа заедно с Максим Ешкенази и Софийската филхармония ще бъдат Михаела Филева, Деян Донков, Весела Бабинова и Валери Турманов. - Образователен център \"Технократи\" ще представи водородни миниколи от 11 до 17 часа пред НДК. Събитието е част от Срещата на високо равнище по въпросите на водорода в Централна и Източна Европа, за който директно от Брюксел пристигат два автомобила, задвижвани от водород за свободен тест драйв.", "date": "2018.05.25", "title": "С децата в почивните дни (26 и 27 май)"}
{"url": "https://www.dnevnik.bg/bulgaria/2018/05/25/3184846_antikorupcionnata_komisiia_shte_proveriava_oshte_mesec/", "text": "Новата антикорупционна комисия ще проверява още месец дали депутатът от ДПС Делян Пеевски е в конфликт на интереси като народен представител, внасящ промени в законодателството и издател на медии, съобщава сайтът \"clubz.bg\", позовавайки се на информация от комисията. Законовият срок от два месеца, в който антикорупционното звено трябваше да провери сигнала на депутата от ДПС, не са били достатъчни за новосформирания мегаорган. Затова е било поискано удължаване с още 30 дни, което значи, че комисията трябва да вземе решение около средата на юни. Опцията за удължаване на срока е предвидена в закона за случаи, в които е налице \"фактическа или правна сложност\" на разглеждания казус и може да се ползва еднократно. В началото на февруари Пеевски и колегите му Велислава Кръстева, Хамид Хамид и Йордан Цонев внесоха  изменения в Закона за задължителното депозиране на печатни и други произведения . Най-общо проектът предвижда всички медии - не само печатните, както е сега по закон, а и радиостанциите, телевизиите, сайтовете, да депозират пред Министерството на културата информация за това кои са собствениците им. Повече за законовите предложения на депутатите от ДПС четете  тук .", "date": "2018.05.25", "title": "Антикорупционната комисия ще проверява още месец дали Пеевски е в конфликт на интереси"}
{"url": "https://www.dnevnik.bg/zelen/2018/05/25/3184844_sudut_pusna_traseto_na_struma_prez_kresnenskoto_defile/", "text": "Върховният административен съд (ВАС) отхвърли жалбите срещу екооценката за изграждането на т.нар. източен обход на магистрала \"Струма\" през Кресненското дефиле. Решението все още не е публикувано на сайта на институцията, защото се заличават личните данни. Информацията от пресцентъра на съда е само, че тричленен състав - Румяна Папазова, Николай Гунчев (докладчик) и Сибила Симеонова, е отхвърлил с окончателно решение жалбите на две физически лица и на сдружение \"За земята – достъп до правосъдие\" срещу  решение на министъра на околната среда и водите  от 19 октомври 2017 г. по оценка за въздействие на околната среда (ОВОС). \"С решението е одобрено осъществяването на инвестиционно предложение \"Подобряване на трасето на Лот 3.2 на Автомагистрала \"Струма\" по Източен вариант Г 10.50.\", посочват от съда. Източният вариант разделя движението по магистралата на две самостоятелни и раздалечени едно от друго пътни платна. Платното в посока Гърция ще преминава по съществуващия сега път Е-79, а за София - по нов терен на изток от Кресненското дефиле. Предвижда се рехабилитация и укрепване на Е-79, като се включат и различни мерки за опазване на биологичното разнообразие. Планът е преди Кресна едното платно на магистралата да се отделя на изток и да обхожда града, а не както сега целият трафик да минава през него. Платното от Кулата за София ще започва на 100 м след пресичането с жп линията за мина \"Ораново\". Оттам ще минава вляво от сегашното шосе, след което ще тръгва на югоизток успоредно на река Градевска и между кварталите на Симитли Ораново и Дълга махала. После ще пресича второкласния път за Гоце Делчев и ще навлиза в планинския скат. Приблизителната дължина на тази част от магистрала \"Струма\" е 24 км. Решението на първата инстанция е окончателно, след като  в края на миналата година  парламентът реши въпреки президентското вето да ограничи правото на граждани и организации да обжалват пред втора съдебна инстанция екооценки и други административни актове във връзка с околната среда и биологичното разнообразие. ", "date": "2018.05.25", "title": "Съдът \"пусна\" трасето на \"Струма\" през Кресненското дефиле"}
{"url": "https://www.dnevnik.bg/biznes/2018/05/25/3184879_putnicite_vuv_vlakovete_namaliavat_s_nad_19_prez/", "text": "През първото тримесечие на 2018 г. спрямо предходното превозените товари от товарния транспорт намаляват с 6 на сто, докато извършената работа (параметър, описващ превоза на товари с прямо разстоянието) е регистрирано увеличение с 2.4 на сто, сочат предварителните сезонни данни на Националния статистически институт. Превозените пътници и извършената работа от пътническия транспорт (сухопътен, воден и градски електротранспорт) намаляват съответно с 2.9 и 2.8 на сто спрямо четвъртото тримесечие на 2017 година. Сравнението с данните от година по-рано сочи спад както при превозените товари, така и при извършената работа от товарния сухопътен и воден транспорт. Годишен спад има и при превозените пътници и извършената работа от пътническия транспорт (сухопътен, воден и градски електротранспорт) - съответно с 2.6 и 5.4 на сто. Броят на превозените пътници от сухопътния транспорт намалява с 6.4 на сто годишно, което се дължи на по-малкия брой превозени пътници при вътрешните превози. При железопътния транспорт намалението е с 19.1 на сто, а при автобусния - с 5.8 на сто. Същевременно и извършената работа намалява с 6.9 на сто, което е резултат от регистрирания спад от 21.2 на сто при железопътните превози. Пътниците в градския електротранспорт се увеличават с 3.8% като ръст се отчита и в трамваите, и в тролейбусите, и в метрото.", "date": "2018.05.25", "title": "Пътниците във влаковете намаляват с над 19% през първото тримесечие"}
{"url": "https://www.dnevnik.bg/sviat/2018/05/25/3184872_velikobritaniia_osudi_maika_omujila_nasila_dushteria/", "text": "Майка, измамила дъщеря си, за да я закара до Пакистан и да я омъжи за по-възрастен мъж, бе осъдена на 4 години и половина затвор във Великобритания. Тя е първият човек в страната, осъден заради  принуждаване към брак , пише фондация \"Томсън-Ройтерс\". Дъщеря ѝ е била обещана на 16 години по-възрастен мъж, когато е била още на 13 години. През 2016 г. пострадалото момиче е било пред пълнолетие и майка ѝ я излъгала, че я води в Пакистан за почивка. Когато пристигнали, родителите ѝ съобщили, че ще бъде омъжена, и на протестите ѝ реагирали с бой и заплахи, че ще изгорят паспорта ѝ. След връщането си във Великобритания, наредено от съда, тя е направила аборт от съпруга си. Насилствените бракове  бяха забранени във Великобритания през 2014 г. и максималното наказание за тях е 7 години затвор. Според данните на властите само миналата година е имало близо 2000 такива случая, в много от които жертвите са южноазиатски момичета.", "date": "2018.05.25", "title": "Великобритания осъди майка, омъжила насила дъщеря си в Пакистан"}
{"url": "https://www.dnevnik.bg/politika/2018/05/25/3184874_prezidentut_svobodata_na_duha_se_otvojuva_sus_znanie/", "text": "Уважаема г-жо кмет на София, Уважаеми г-н заместник-председател на Народното събрание, Уважаеми г-н министър на образованието и науката, Уважаеми народни представители, Ваше преосвещенство, Ваши превъзходителства, Уважаеми представители на академичната общност, учени и дейци на културата, Драги деца, ученици, студенти и учители, Скъпи сънародници, Събрали сме да почетем празника на буквите и знанието, на просветата и културата. Повече от век на тази дата споменаваме светите братя Кирил и Методий, Свети Климент Охридски, първите ни книжовници, които почитаме като светци. Цитираме Паисий, Вазов, Михайловски. Ще го направим и днес. Но ако искаме децата ни да растат в страна на знанието и просветата, трябва да сме непримирими към невежеството. А това започва още с правописа. Той е първият урок по демокрация, защото в него всяка буква, всеки символ има своя смисъл и място, а голямата буква е само първа сред равни. Следващата стъпка е речникът. Когато думите изпадат в забрава, с тях си отива и част от света. С думите погива и смисълът. Днес оплакваме свободата на словото. Но за да постигнем свободата, първо трябва да владеем словото. Третата стъпка е знанието. Всеки го трупа според своите способности и усърдие, но и най-ученият не трябва да забравя смирението. Защото всеки знае нещо, което другите не знаят. И най-важната стъпка е свободата на духа. Нея никой не получава даром и завинаги. Тя се отвоюва ден след ден със знание срещу невежеството, с кураж срещу лъжата, с характер срещу натиска. По пътя на духа и знанието всички ние, българите, имаме една щастлива орис: нашият език. Тази реч \"омайна и сладка\", на която ние мислим, обичаме, откриваме, сънуваме и която трябва да съхраняваме, защото днес все по-често пишем нехайно, говорим с шепа думи, а знанието все по-рядко се цени. Чудно ли е тогава, че все по-малко чуваме истината? Днес празнуваме знанието и просветата. Невежеството няма празник. Но то заема всеки сантиметър, опразнен от културата. В тази вечна битка на светлината с тъмата, пожелавам на всички вас, скъпи ученици, скъпи българи, да бъдете, както се пее в химна на Михайловски, \"сеятели на правдата\". Грамотни, свободни и достойни. Поклон пред святото дело на българския учител! Успех по пътя на знанието на вас, скъпи ученици! Честит празник!", "date": "2018.05.25", "title": "Президентът: Свободата на духа се отвоюва със знание срещу невежеството"}
{"url": "https://www.dnevnik.bg/analizi/2018/05/25/3184792_opasnostta_ot_suvetskiia_izbor_na_vlastta/", "text": "Ползвайки прословутото европредседателство като прикритие, всички видове власти в България неприкрито се напъват да поведат страната в посока на безкрайната евразийска степ. Става дума за всички парламентарно представени партии, за изпълнителната власт, за президента и за различните други власти. На този фон малка група от горния ешелон на ГЕРБ, изненадващо лидирана от Цветан Цветанов, се опитва да говори за евроатлантически ценности, мястото на България в Европа и т.н.  Това говорене е крайно неубедително, защото изглежда чисто декларативно и дори на границата на лъжата: \"Бутаме нещата към Кремъл, ама от време на време казваме едни хубави работи за Европа, за да не се усетят тия от ЕС и НАТО\". Нека обаче приемем, че герберската групичка, предвождана от Цветанов, наистина понякога иска България да остане в \"Европа\". В този случай важи правилото: иска, но не може. А не може, защото цялата властова конструкция, изградена от ГЕРБ в последните десетина години, разкрива Тези хора мислят, чувстват и действат не като \"западни\", а като съветски (руски, белоруски, туркменистански и пр.) хора. Да видим разликите. Властта \"На Запад\" властта е разделена не само на три \"клона\". Тя е пръсната на буквално хиляди и милиони парчета – така щото никога да не може да бъде събрана в едни ръце. Точно това обяснява в средата на 1980-те години Маргарет Тачър на съветския лидер Михаил Горбачов като същинска черта на западното устройство. Той пък й разкрива съветския модел: \"Аз решавам всичко\". Според него съветската конструкция е по-ефективна от западната. Според Тачър – обратно. Няколко години по-късно Съветският съюз колабира именно поради неправилната структура на властта.  Манталитетът обаче остана и се превъплъти в популистки политици, в нашия случай – във всички партии, които днес са в парламента. Интересува ни обаче ГЕРБ като основната сила. А в своето упражняване на властта ГЕРБ е изцяло съветско творение: стреми се да събира властта на едно място, а не да я разпръсква.  Това е ясно не само от реплики като \"ти си го избра\" – т.е. премиерът Борисов е избрал главния прокурор Цацаров, макар по конституция тия двамата да са представители на съвършено различни власти и нямат работа заедно. Положението е ясно и от реалното функциониране на властта. В крайна сметка всичко – дори лъвове, жаби и болници – се решава от премиера.  Всяко равнище си има спахия /партиен секретар/ феодал (който може дори да не е официално част от властта). От него зависи всичко, което се случва на дадената територия, която му е поверена \"отгоре\" срещу процент от приходите и срещу ангажимента да държи територията под контрол. По отношение на най-важния въпрос – въпроса за властта – ГЕРБ е чисто съветско явление, нямащо нищо общо с онова, което днес наричаме Европа. Пълното единодействие между всички власти, демонстрирано в последните дни по повод сближаването с Кремъл и възстановяването на \"Големия (енергиен) шлем\" от 2009 година, е просто поредна илюстрация.  Това единение между всички власти по повод връщането към орбитата на Москва е още по-забележително, като се има предвид, че адресатът е очевидно същият този \"Запад\". Нему се казва: точно докато председателстваме вашия ЕС, ние всички, заедно и единни, се връщаме към Русия. Икономиката Аналогично – \"съветско\" – е положението с другия най-важен въпрос – за икономиката (т.е. за това кой какво и как произвежда). \"На Запад\" икономиката е построена върху вярването, че всеки отделен човек разполага с инициатива и разум, както и със стремеж към развитие. Затова там са изградени пазарни икономики, в които всеки може да влезе и да се опита да постигне успех, като се конкурира с останалите. И да излезе, ако не се справя. В тази игра участват милиони и милиони отделни инвеститори, производители, търговци и пр. В съветския модел е съвсем друго. Тъй като събраната в едни ръце власт презира гражданите – смята ги за идиоти и/или роби, а не за разумни и инициативни същества – тя няма как да им позволи да правят в икономиката каквото си искат. Затова съветският тип икономика е точно обратното на западния: тя се контролира отгоре, от властта, която поверява на ограничен кръг хора господството върху различни сектори. Не можеш да си влизаш в който сектор си харесаш, ако не те пуснат (ако не ти \"дадат писта\"). От някои сектори не можеш и да излизаш освен \"с краката напред\". ГЕРБ икономиката е съзнателен опит за имитиране на съветската такава. Знае се кой е тарторът на кой сектор – от кого да поискаш разрешение да участваш. Знае се кой печели всички поръчки, при които се раздават публични средства. \"Изпуснати\" са единствено по-сложни сектори, като ИТ например, чието функциониране властта не разбира, тъй като не разполага със съответния интелект. , тъй като тя не генерира стойност, а единствено харчи \"чужди (т.е. на гражданите) пари\", както казва гореспоменатата г-жа Тачър. Но пък, докато тази икономика съществува, нейните \"ръководители\" не само забогатяват, но и придобиват все повече власт върху съдбите на обикновените хора. В случая с България съветският тип икономика носи допълнителни рискове – а именно за националната сигурност. Защото най-прилягащи на този тип икономика са именно онези грандомански енергийни проекти, които обслужват геополитическите цели на Русия, насочени срещу Запада и неговото единство. Законът Съветското и западното тълкуване на темата \"закон\" е още едно място, където властта на ГЕРБ избира съветския начин на мислене. Според Запада законът съществува, за да пази гражданите от произвола на силните: на феодали, монополи, на държавата. Според съветския начин на мислене законът пази държавата (и подопечните й картели, монополи и пр.) от гражданите. По този повод трябва само да се напомни, че именно ГЕРБ в последната година възстанови съветската практика на \"профилактиране\" на несъгласните граждани посредством привиквания в РПУ, сплашвания и съставянето на предупредителни протоколи.  В този съветски маниер с удоволствие се включва и главният прокурор, който от години споменава в интервютата си имената на несъгласни с него журналисти и анализатори, за да им спусне следното (чисто съветско в стил КГБ) послание: Във всеки даден момент знам къде сте и какво правите... Правата Близо до ума е, че щом ГЕРБ се отнася към закона по съветски начин, то и разбирането за човешките права също ще е съветско. \"На Запад\" се смята, че човешките права са нещо, с което всеки човек е снабден от момента на своето раждане. А щом е така, никой не може да ти \"даде\" права – може само да ти ги отнеме. Но пък ако живееш в западната цивилизация, ти отиваш в съда и осъждаш онзи, който ти ги е отнел.  В съветския свят правата се \"дават\" (и съответно – отнемат) от различните феодали и най-вече от главния господар – цар, президент или премиер. И то: дават се и се отнемат по негова прищявка, не според някакви писани правила. Точно това е посланието на Вежди Рашидов от последните дни, според което \"грешка\" на Борисов е, че прекалено \"толерира\" правото на свобода на словото. С други думи – от главния господар зависи дали имаме права или не. Ако \"толерира\" – имаме. Ако спре да \"толерира\" – нямаме.  Външна политика Накрая, в западната действителност както гражданите, така и техните политици отстояват в своите отношения (и особено във външната политика) интереси, ценности и принципи. В съветската действителност става друго: всеки търси от своето ниво някой по-голям господар, за когото да се залепи, за да добие повече власт и ресурси.  В момента виждаме точно това: мащабен опит на всички власти в българската държава да се залепят за някой по-голям руски (съветски) господар: прокуратурата – за руския главпрокурор Чайка; президентът, премиерът и БСП – за Путин; други местни играчи – за \"Атомекспортстрой\", генерал Решетников, \"Лукойл\" и т.н. В последните седмици пролича, че дори българската църква се опитва да се превърне във васал на руската.  Опитаха се, нека отбележим, да направят нещо подобно със западните лидери. Онези обаче не разбират – а когато разберат, презират – подобни опити за игри от типа \"роб-господар\". Във великата евразийска степ обаче това търсене на господар много го обичат. Затова държавата на ГЕРБ (и на БСП, и на \"Воля\", и на ДПС, и на всякаквите \"патриоти\" и \"консерватори\", и на БПЦ, и на кафявите медии, и на прокуратурата) тръгна на изток в търсене на господари.  Да заключим. \"ГЕРБ поне са антикомунисти\" – това наивно съждение винаги е било глупаво, имайки предвид кумулативния стаж на горния ешелон на ГЕРБ в БКП. Днес подобни съждения са вече крайно опасни, тъй като съветският епизод на ГЕРБ не остана заключен в миналото. Напротив, съветският манталитет е нещо, което ГЕРБ пренесоха през годините и днес налагат като норма върху цялото общество и неговите отношения вътре и навън.  За разлика от предния път, когато българската нация избираше своето място в света, днес всички власти в държавата са мобилизирани за избор в посока на Евразия и на съветски тип общество. Ако този избор на държавата започне да изглежда, че е изборът на цялата нация, никой няма да дойде да \"ни помогне\". Западните хора ще стигнат до западно решение: щом тия така искат – прав им път към великата евразийска степ. Затова моментът е крайно рисков и крайно съдбовен. След като цялата държава прави избор в посока на Евразия, единствено народът може да отстоява вече направения избор в посоката на онази модерна цивилизация, която накратко наричаме Европа.  А ако не – не, като в оня стар съветски виц за евреина*...", "date": "2018.05.25", "title": "Опасността от съветския избор на властта"}
{"url": "https://www.dnevnik.bg/ot_vas/galeriiotvas/2018/05/25/3184852_chitatelska_fotogaleriia_rozariumut/", "text": "Розариумът в Борисовата градина е създаден по идея на Йосиф Фрай, главен градинар на парка от 1906 до 1934 година. Негова идея също така са и езерото с лилиите, липовата и кестеновата алея.", "date": "2018.05.25", "title": "Читателска фотогалерия: Розариумът"}
{"url": "https://www.dnevnik.bg/photos/2018/05/25/3182136_fotogaleriia_klaus_maine_na_70_g/", "text": "Днес 70 години навършва един от най-известните и емблематични гласове в рока – вокалистът на \"Скорпиънс\" Клаус Майне. Той е роден през 1948 година във Ведермарк, Западна Германия.", "date": "2018.05.25", "title": "Фотогалерия: Клаус Майне на 70 г."}
{"url": "https://www.dnevnik.bg/biznes/2018/05/25/3184887_informacionnite_uslugi_otchitat_rust_na_oborotite_s/", "text": "Индексът на оборота в информационните услуги е с 56.4%, а в информационните технологии - с 39.7% за година, сочат данните на Националния статистически институт за оборотите в сферата на услугите през първото тримесечие. Във всички видове услуги е отчетен годишен ръст с изключение на далекосъобщенията, където спадът е с 0.7%. В производството на филми, телевизионни предавания, записване и издаване на музика, където през предишните четири тримесечия имаше постоянен спад, увеличението между януари и март е с с 32.9% спрямо същия период на миналата година. В дейностите по почистване, които също са се свивали през миналата година, е отчетен растеж с 28.4%. Същата тенденция е преодоляна и при организирането на пътувания - ръстът през първото тримесечие е с 24.1% при спадове през второто, третото и четвъртото тримесечие на 2017 г. Това важи и за юридическите и счетоводните услуги - увеличението между януари и март е с 26.6%.", "date": "2018.05.25", "title": "Информационните услуги отчитат ръст на оборотите с 56.4% през първото тримесечие"}
{"url": "https://www.dnevnik.bg/sviat/2018/05/25/3184894_rusiia_e_vinovna_za_svaleniia_samolet_i_triabva_da/", "text": "Правителството на Холандия обяви в петък, че смята руската държава за отговорна за ролята ѝ в свалянето на малайзийския пътнически самолет преди почти 4 години в Източна Украйна и затова трябва да плати обезщетение на роднини и близки на загиналите 298 души. В изявление на правителството се допълва, че е възможно следващата стъпка да е представяне на случая пред международен съд или организация, които да посочат виновниците. В текста се посочва, че и Австралия споделя същата позиция за ролята на Русия. Полет МН17 на \"Майлайзийските авиолинии\" бе свален на 17 юли 2014г. в Източна Украйна и в четвъртък международната разследваща комисия обяви, че това е станало с ракета, изстреляна от зенитна система, принадлежаща на руската армия. Москва категорично отхвърля каквото и да е участие и вина за случилото се, външното министерство отново нарече изводите опит за преднамерена манипулация, а президентът Владимир Путин - че няма как да признаят разследване, в което Русия не участва на равноправни начала. В Международната разследваща група участват Холандия, Малайзия, Украйна, Белгия и Австралия.", "date": "2018.05.25", "title": "Русия е виновна за сваления самолет и трябва да плати, заяви Холандия"}
{"url": "https://www.dnevnik.bg/bulgaria/2018/05/25/3184878_sudut_otmeni_razreshenie_na_stolichniia_obshtinski/", "text": "Административният съд е отменил като незаконосъобразно решение на Столичния общински съвет, с което  разрешава проект за 77-метрова (25 етажа) сграда  на бул. \"България\". Проектът беше отхвърлян на два пъти в общинската комисия по градоустройство и беше приет от съветниците от третия опит, защото се позовава на законови вратички за изкуствено завишаване на параметрите на застрояване. Максималната височина на сградите в зоната е 26 метра. Проектът на дружеството \"България билдинг\"  – свързано със строителната фирма \"Джи Пи груп\", е за парцел на ъгъла на бул. \"България\" и улица \"Борово\". Само на няколко метра от жилищните блокове инвеститорите искаха да разделят имота си на 3 отделни. Така един от тях става ъглов и ако има свързано застрояване, по силата на действащото законодателство за построеното в него няма ограничение. Така в съседните два имота \"България билдинг\" искаше да построи 14-метрови сгради и една голяма 77-метрова по средата. Имаше и спор дали теренът попада в зона за обществено обслужване или за жилищно строителство, като разликата в ограничението в двете е между 25 метра и безкрая. На  два пъти общинската комисия по градоустройство  отложи проекта заради липсата на ясни аргументи, че използването на законовите вратички е оправдано, както и че имотът е в зоната за обществено обслужване.  На третия път  и след като инвеститорът намали значително първоначалните си намерения за обща застроена плод, общинските съветници се съгласиха. За съдебното решение съобщи общинският съветник Войслав Тодоров (\"Нормална държава\"), който беше един от тримата гласували против заедно с Иво Божков и Марта Георгиева (ДСБ). Със \"за\" гласуваха общинските съветници от ГЕРБ и Реформаторския блок - СДС и ДБГ.. Според съдия Антони Йорданов решението им за одобряване на проекта противоречи на редица норми в Административно-процесуалния кодекс и Закона за устройство на територията (ЗУТ). Използваните в ЗУТ възможности за разделяне на имота на три и неколкократно превишаване на допустимата височина са неоснователни. По тези причини решението на общинския съвет е взето в нарушение на материалния закон. Няма причини за разделянето на имота на три и създаването на един ъглов, в проекта липсват планове и план-схеми - за вертикално планира­не, за комуникационно-транспортната мрежа, за водоснабдяване, канализация, елект­рификация, за паркоустройство и благоустройство, за геоложки проучвания, за газоснабдяване, за топлоснабдяване и за далекосъобщения, се казва в решението на съдията. Това е нарушение на АПК и води до незаконосъобразност на решението на СОС. Съдебното решение подлежи на обжалване пред Върховния административен съд.", "date": "2018.05.25", "title": "Съдът отмени разрешение на Столичния общински съвет за 77-метрова сграда"}
{"url": "https://www.dnevnik.bg/sport/2018/05/25/3184891_emocionalniiat_dialog_na_roman_prohazka_s_fenovete_na/", "text": "Полузащитникът на \"Левски\" Роман Прохазка се раздели емоционално с привържениците след последния мач за сезона. Голяма е вероятността  двубоят с \"Черно море\" (4:1)  да е бил и последният на словака с екипа на сините. Договорът на играча с клуба изтича в края на другия месец. Изпълнителният директор на \"Левски\" Красимир Иванов каза, че ръководството ще опита да задържи основните си футболисти. След последния сигнал на мача с \"Черно море\" публиката започна да скандира името на Прохазка, последвани от възгласи \"Остани\". Полузащитникът не говори пред медиите след срещата. Прохазка дойде на \"Георги Аспарухов\" през 2012 г. от \"Спартак\" (Търнава). Той изигра над 130 мача за сините, като се превърна в основен футболист.", "date": "2018.05.25", "title": "Емоционалният \"диалог\" на Роман Прохазка с феновете на \"Левски\" (видео)"}
{"url": "https://www.dnevnik.bg/kultura/2018/05/25/3179197_otkus_ot_gladniiat_priliv_na_amitav_ghosh/", "text": "Първата книга на български на един от най-награждаваните съвременни индийски писатели Амитав Гхош е пътешествие не само в дебрите на една загадъчна и непозната земя, но и в една далеч по-мрачна и непознаваема джунгла – тази на човешкото сърце. Амитав Гхош (1956) е роден в Калкута и израства в Индия, Бангладеш и Шри Ланка. Учи в Делхи и Оксфорд, преподава и сътрудничи на много списания. От 1999 г. е преподавател в колежа \"Куинс\" в Ню Йорк, а от 2005 г. е гостуващ лектор в Харвардския университет. От Кусум Канай научи, че скоро в Лусибари ще пристигне трупа пътуващи актьори, които ще представят \"Славата на Бон Биби\". Няколко пъти бе чувал историята да се споменава на острова, но подробностите му се губеха. Попита Кусум и тя ахна от изумление: – Искаш да кажеш, че не знаеш историята на Бон Биби? – Не. – Тогава кого викаш, когато си уплашен? Понеже не успя да разнищи подтекста на думите ѝ, Канай смени темата. Въпросът обаче продължи да го гложди и по-късно същия ден попита Нирмал за историята на Бон Биби. Нирмал безгрижно махна с ръка. – Това е приказка, която се разказва тук. Не се занимавай с нея. Просто гузна съвест, нищо повече. – Разкажи ми я. – Редно е да питаш Хорен – отвърна Нирмал. – Той ще ти каже, че Бон Биби царува в джунглата, а тигрите, крокодилите и другите животни ѝ се подчиняват. Не си ли виждал малките олтари пред къщите? Статуите са на Бон Биби. Човек би помислил, че на такова място хората ще обръщат повече внимание на истинските чудеса на живота около тях. Но не, те предпочитат измислените чудеса на богове и светци. – Ама разкажи ми историята – настоя Канай. – За кого е? Какво се случва? – Обичайните работи – вдигна нетърпеливо ръце Нирмал. – Богове, светци, животни, демони. Много е дълго за разправяне, по-добре сам разбери. *** Денят бил съвсем обикновен, не по-различен от всеки друг, и всичко се случило по пладне, под лъчите на парещото слънце. В дома им имало пари и храна, защото предния ден баща ѝ се върнал от реката с богат улов. Споделил, че изгубил гамчхата си, но други злополучия не го сполетели по време на дългия риболов. Искал да се нахрани хубаво, затова майка ѝ приготвила ориз, дал и зеленчуци, но дървата свършили тъкмо когато дошло времето да сготви рибата. Казали му и той се ядосал – отдавна не бил ял като хората и сега нямал намерение да търпи лишения. Излязъл гневно от къщата с думите, че скоро ще се върне с дърва. Колибата им се намирала от подветрената страна на дигата, на брега на тесен поток; за десет-петнайсет минути гребане се стигало до гората на отсрещния бряг. Въпреки че била \"защитена\" зона, хората от тяхното село често ходели там да събират дърва за огрев. Кусум тръгнала след баща си и го наблюдавала от дигата как гребе през реката. Забавил се повече от обикновено, защото откъм отсрещния бряг духал много силен вятър. Тъкмо издърпвал лодката от водата, когато тя го видяла – не цялото животно, ала блестящата чернозлатна козина ѝ подсказала, че е там. – Искаш да кажеш – прекъсна я Канай, – че си видяла... Но преди да успее да изрече думата багх, тигър, тя закри устата му с длан: – Не, не бива да казваш тази дума – кажеш ли я, ще го извикаш. Животното било сред дърветата край брега и от посоката, в която се движело, Кусум разбрала, че е следило как лодката се приближава по реката. При първия ѝ писък майка ѝ и много хора от селото се втурнали към дигата. Баща ѝ обаче, за когото бил предназначен предупредителният вик, не я чул, понеже вятърът духал от погрешната посока. След минути десетки хора се стекли при нея и всички видели каквото била забелязала тя – животното дебнело баща ѝ. Мъжете от селото се втурнали да спускат лодките си във водата, а жените крещели и блъскали по тенджери и тигани, за да вдигнат колкото се може по-силен шум. Напразно – вятърът духал срещу тях и гълчавата не стигала до човека на отсрещния бряг. Научило как да прикрива характерната си миризма, животното също се движело срещу вятъра; виж дали как лъска козината му, докато се прокрадва към плячката си. Хищникът бил наясно, че хората на другия бряг са безпомощни пред силата на повеите – накрая дори излязъл самоуверено от укритието си и се втурнал по брега пред очи те им. Съсредоточен върху плячката, вече не се интересувал дали е скрит, или не. Сама по себе си това била изумителна гледка, почти невиждана, защото големите котки в Земята на приливите били като призраци, които разкриват присъствието си единствено чрез дири, звуци и миризми. Толкова рядко се показвали, че да ги зърнеш било едва ли не равносилно на смърт – и наистина, при вида на звяра няколко от жените на дигата припаднали. Кусум обаче паднала на колене и зашепнала: \"Помогни ми, о, милостива майко, о, Бон Биби, спаси баща ми\". Затворила очи, за да не види края, но чувала всичко. Заради посоката на вятъра, звуците, съпровождащи убийството, прекосили реката с изключителна яснота. Кусум чула рева, който смразил баща ѝ; чула вика му за помощ – бачхао! – чула как се натрошват костите му, когато животното го пернало с лапа през врата; чула как шумоли мангровата гора, докато животното влачело трупа. И през цялото време нито за миг не спряла да повтаря името на Бон Биби. От прахта я вдигнал Хорен. – Бон Биби те чу – казал ѝ той. – Понякога тя избира да призове онези, които са ѝ най-близки – заклинатели като баща ти, баули, винаги си отиват първи.", "date": "2018.05.25", "title": "Откъс от \"Гладният прилив\" на Амитав Гхош"}
{"url": "https://www.dnevnik.bg/photos/2018/05/25/3184790_fotogaleriia_izpitanieto_da_biagash_po_velikata/", "text": "От създаването му през 1999 г. маратонът на Великата китайска стена е смятан за един от най-предизвикателните маратони в света.", "date": "2018.05.25", "title": "Фотогалерия: Изпитанието да бягаш по Великата китайска стена"}
{"url": "https://www.dnevnik.bg/evropa/2018/05/25/3184899_v_ispaniia_shte_ima_vot_na_nedoverie_sreshtu_premiera/", "text": "Испанският премиер Мариано Рахой ще се изправи пред вот на недоверие заради случай на корупция, засягащ членове на неговата Народна партия, предаде \"Ройтерс\". Все още не е ясно дали опозиционната Социалистическа партия ще успее да си осигури достатъчна подкрепа, за да свали Рахой, защото социалистите ще се нуждаят от гласовете на партиите \"Подемос\" и \"Граждани\". Случаят , който е свързан с използването на средства от страна на консерваторите от 1999 г. до 2005 г. за незаконно финансиране на кампании, преследва Рахой от идването му на власт през 2011 г. Той винаги досега е отричал да има нарушения. Рахой стана първият действащ премиер на Испания, дал показания по дело, когато бе призован като свидетел по случая миналата година, което предизвика призиви да подаде оставка. Двадесет и девет души, свързани с Народната партия, сред които бивш ковчежник и други високопоставени членове, бяха осъдени на затвор в четвъртък по обвинения, включително за фалшифициране на сметки, търговия с влияние и данъчни престъпления. В решението си съдията заяви, че има доказателства, че в партията е имало незаконен фонд в продължение на много години и че правдоподобността на показанията на Рахой, който отрича това, \"трябва да бъде поставена под въпрос\".", "date": "2018.05.25", "title": "В Испания ще има вот на недоверие срещу премиера заради корупционен скандал"}
{"url": "https://www.dnevnik.bg/sviat/2018/05/25/3183489_kak_v_moskva_prevurnaha_probiva_na_radev_v_probiv_na/", "text": "Посещението на президента Румен Радев в Русия, срещите му с президента Владимир Путин и премиера Дмитрий Медведев, както и предложенията му да се строят АЕЦ \"Белене\" и нов газопровод до България през Черно море бяха отразени изключително като кратки новини от събитията. Малкото коментари се появиха по периферни издания с приблизително едно и също послание - българите, които ни предадоха, опитват сега да поправят грешката си, но от Радев не зависи почти нищо в управлението на държавата, а и ние вече им нямаме доверие. На този фон се откроява  коментарът за РИА \"Новости\" на  Виктор Мараховски , който още преди българската делегация да отпътува от Сочи написа, че визитата на президента е потвърдила, че Русия е нанесла \"удар по глобалната йерархия\" и \"принуди европейците да приемат страшното\". Мараховски е външен, но редовен автор на агенцията, която е част от холдинга \"Россия сегодня\", създаден за разпространяване зад граница гледната точка на Кремъл. Статиите му са със заглавия от типа на  и  . \"Дневник\" избра основните моменти от текста, за да представи на читателите си как продължават да гледат на България в определени среди в Москва и как визитата на българския президент се представя като доказателство, че Русия е разрушила \"глобалната йерархия\" на американското и западно господство. С характерния си тон Мараховски обявява в началото на коментара си, че президентът Радев \"неочаквано се открои в колоната от чуждестранни ръководители, пристигащи в Сочи\", и че интересното не са призивите му за енергийните проекти. А това, че те идват само няколко години след като \"България героично се отказа от АЕЦ \"Белене\" (за което ни плати над 600 милиона евро) и смело показа европейска и натовска солидарност, отрязвайки се от \"Южен поток\" (и отказвайки се по приблизителни изчисления от половин милиард долара годишно)\". ( ). \"Та ето всички, които направиха това \"с гордост\" по думите на Радев, са същите български чиновници, които сега отново искат да дружим. Въпросът е какво толкова се случи за три години и половина с младата европейска демокрация, та целият ѝ елит взе че се засрами от онова, от което доскоро се гордееше\", пита авторът. Според него през 2014-2015 г. в Европа масово смятали, че Русия е натикана в ъгъла заради наглостта си в Украйна, че тя послушно ще продължи да пренася газ през Украйна и не е изключено да предаде Крим на НАТО и да плаща репарации. \"Не че България се радваше от това. Не, нямаше никаква радост от това, че страната, мечтаеща да стане газов хъб, не стана нищо. Никакво разбиране, че родината ти остава в безнадеждната периферия на военно-политическия блок и от нея с дивашки темпове ще продължи да бяга всичко младо и перспективно. Но националните елити от времето на \"глобалния Фукуяма\" са интересни именно с това, че се научиха да живеят и да се радват в състояние на безнадеждност. Да, живееш в периферията. Да, населението ти намалява. Да, всички решения ги взимаме ние, но можем само да се подредим в глобалната йерархия на Белия господар, проявявайки покорност и усърдие. Но, първо, нищо не можеш да направиш. И, второ, Белият господар не обръща внимание на онези, които са покорни и усърдни. А значи можете да си стоите там, където ви е мястото, и поне да градите лични планове за бъдещето. Затова българското ръководство, без да се замисли, се отказа и от \"Белене\", и от \"Южен поток\". Не защото не му трябваха пари, а защото много добре усвои философията по принципа \"По-добре синигер в ръката, отколкото орел в небето\" и \"Щастието идва с това да не дразниш началството\". И се гордееше с това, че е успяло да нанесе на страната си вреда не просто покорно, а демонстративно - показвайки солидарност и жертвоготовност. Защото лично на всеки министър или депутат, участвал в процеса, се отчиташе покорността и се откриваше възможност за бъдеща кариера в структурите за управление на света. В ЕС, НАТО, ООН или дори в корпорации - много са възможностите (да не забравяме, че такова ненормално количество международни организации бяха нужни и за това да бъдат поощрявани и устройвани националните елити).\" Тук авторът стига до откритието какво се е променило спрямо 2014 г. и то е, че \"елитите на малките държави изведнъж установиха, че йерархията, на която се кълняха във вярност, съвсем не е толкова глобална, може би дори се разпада и вече не е ясно на коя точно част да се кълнем. Както и какво ще се случи, ако днес се закълнат на едни, а утре вземат връх други?\" Затова със скърцане на зъби тези елити започнали да си спомнят \"екзотичното, забравено и дори плашещо понятие \"национален интерес\", допълва Мараховски за читателите на РИА \"Новости\". \"И логично в процеса на спомняне за суверенитета несъстоялите се послушници на Глобалната Империя на Белия господар неочаквано за себе си се оказват в Русия\", която била ликвидирала глобалната йерархия. \"Разбира се, малко срамно е да признаваш, че многократно стъпкваната Русия, над която в източноевропейските столици доскоро беше модерно да се надсмиваш, се оказа права. (...) Но щом германската преса пише за канцлера Ангела Меркел, че \"докато американският президент разтърсва света, тя се обръща към стабилен партньор като Русия\", то няма от какво да се срамуват елитите на малките държави\", е заключителното внушение на Мараховски.", "date": "2018.05.25", "title": "Как в Москва превърнаха \"пробива\" на Радев в пробив на Русия в световния ред"}
{"url": "https://www.dnevnik.bg/politika/2018/05/25/3184924_papa_francisk_dogodina_shte_poseti_bulgariia_rumuniia/", "text": "Папа Франциск е обещал до 2019 г. да посети България, Румъния или друга балканска държава. Това каза премиерът Бойко Борисов след аудиенцията си при папа Франциск, се вижда от видео във \"Фейсбук\" профила му. Борисов е дал писмена покана на папа Франциск да посети България до края на годината и получил обещание от него и неговите служители да мислят за посещение в България и на Балканите. Премиерът на България и папа Франциск са разговаряли половин час, съобщи агенция \"Фокус\". Борисов изказал благодарности, че католическата църква е благословила българската азбука. Той подарил на папата уникално копие на Лондонското четвероевангелие на Иван Александър, картина на Св. Иван Рилски от художника Павел Матев и 33 казанлъшки рози, които да бъдат засадени в градината на Ватикана. Папата върнал жеста, като подарил на Борисов плакет с маслиново клонче и му пожелал да служи на мира и да събира хората. Борисов възприел този подарък като оценка за работата си по темата Западни Балкани. Българската делегация е посрещната с военни почести от префекта на папския дом Георг Генсвайн. През вчерашния ден Борисов почете  съвместно с македонския министър-председател Зоран Заев  и представителите на делегациите на двете държави паметта на св. Кирил при гроба му в \"Сан Клементе\" в Рим, а по-късно двете делегации посетиха базиликата \"Санта Мария Маджоре\", където за първи път е благословена славянската писменост. Двамата премиери присъстваха и на молебен за здраве и успехи на българския народ, а по-късно бяха заедно и на прием в българското посолство в Италия.", "date": "2018.05.25", "title": "Папа Франциск догодина ще посети България, Румъния или друга балканска държава"}
{"url": "https://www.dnevnik.bg/sviat/2018/05/25/3184917_rahoi_da_obiavi_predsrochni_izbori_do_sedmici_poiskaha/", "text": "Либералната партия \"Граждани\" поиска от испанския премиер Мариано Рахой да свика предсрочни избори и предупреди, че в противен случай ще подкрепи вота на недоверие, внесен от социалистите. Това каза генералният секретар на организацията, цитиран от \"Ел Паис\" и \"Ла Вангуардия\". Изявлението на \"Граждани\" дойде часове след като лидерът на най-голямата опозиционна сила - Испанската социалистическа работническа партия - внесе вота в парламента. Педро Санчес, чиято партия PSOE е втора политическа сила и рискува да остане трета (след \"Граждани\") според анкетите,  обяви мярката  заради така наречения случай \"Гюртел\". Въпросният корупционен скандал разтърси партията на Рахой и разклати позициите на самия премиер две години преди редовните национални избори, насрочени за края на 2020 г. и в навечерието на гласувания за местна и автономна (на административните единици, съставящи Испания) власти и вот за европейски парламент догодина. \"Корупцията на (Народната партия) ликвидира този парламент,\" каза Вийегас дни след като бивш ковчежник на партията и други високопоставени членове бяха осъдени за нарушения като фалшифициране на сметки, търговия с влияние и данъчни престъпления и ще прекарат общо 351 г. в затвора. \"Граждани\" сключиха в края на 2016 г. пакт за подкрепа на правителство на малцинството, водено от Рахой, чиято управляваща Народна партия взе едва около една трета от гласовете. Това позволи на Рахой да състави правителство, след като предишният вот половин година по-рано завърши с провал. Междувременно твърдата позиция на \"Граждани\" в каталунската криза ги изстреля напред в проучванията, след като в момента са едва четвъртата по големина партия в испанския парламент. Генералният секретар Хосе Мануел Вийегас окачестви кабинета на Рахой като \"слаб, безполезен и неустойчив\". \"Ако откаже да свика избори, сме готови да подкрепим вота\", продължи Вийегас. Според \"Ла Вангуардия\" и други партии са готови да последват примера на социалистите и \"Граждани\". Това е възможно да направи и Баската националистическа партия, на чиято подкрепа от няколко депутати в Конгреса се крепи мнозинството на Рахой.", "date": "2018.05.25", "title": "Рахой да обяви предсрочни избори до седмици, поискаха съюзниците му във властта"}
{"url": "https://www.dnevnik.bg/razvlechenie/2018/05/25/3184930_dani_boil_shte_rejisira_noviia_film_za_djeims_bond/", "text": "На носителя на \"Оскар\" Дани Бойл е поверено да режисира следващия филм от поредицата за британския суперагент Джеймс Бонд, обявиха продуцентите Майкъл Уилсън и Барбара Броколи. За пети пореден път в ролята на агент 007 ще се въплъти Даниел Крейг. Снимките за 25-я филм за измисления герой на Иън Флеминг ще започнат през декември в британското Pinewood Studios, а премиерата трябва да е през есента на 2019 г. Уилсън и Броколи посочват в съобщението си, че режисьорът на \"Бедняка милионер\", \"Трейнспотинг\" и \"Стив Джобс\" е \"изключително талантлив\". Бойл вече е имал кратък контакт с темата за Джеймс Бонд и е снимал Даниел Крейг като 007 в краткия клип за церемонията за откриването на олимпиадата в Лондон през 2012 г. \n     Новият филм още няма заглавие, но е известно, че сценарист е Джон Ходж, който е работил с Бойл в \"Трейнспотинг\". За Даниел Крейг това ще е филм, с който той заема образа на Бонд за цяло поколение - за пръв път той изигра агента в \"Казино Роял\", излязъл на екран през 2006 г. Този път участието му бе предшествано от множество спекулации, че 50-годишният актьор вече не иска да облича смокинга и е уморен от образа.", "date": "2018.05.25", "title": "Дани Бойл ще режисира новия филм за Джеймс Бонд"}
{"url": "https://www.dnevnik.bg/sviat/2018/05/25/3184941_livanskiiat_premier_hariri_poluchi_mandat_za_novo/", "text": "Ливанският президент Мишел Аун номинира Саад Харири за министър-председател и му възложи да състави ново правителство, предаде \"Ройтерс\", като цитира декларация на президентството. Харири, който оглавяваше и досегашното правителство на Ливан, е номиниран за премиер за трети път в политически нестабилната страна, смятана за арена на иранско-саудитското съперничество, отбелязва ДПА. Сто и единадесет от 128-те депутати в новия ливански парламент предложиха на Аун кандидатурата на Харири на консултации днес. Четиридесет и седем годишният Харири, доверен съюзник на Саудитска Арабия и отявлен критик на подкрепяното от Иран  ливанско движение \"Хизбула\" , обеща да се придържа към политика на дистанциране от регионалните конфликти, съобщи \"Ройтерс\". Той обеща да състави правителство на националното единство и да работи за подобряване на качеството на живота на ливанците. Парламентарните  избори в Ливан  се състояха на 6 май . Проиранското шиитско движение \"Хизбула\" и съюзниците му имат 70 места в 128-членния парламент. По силата на ливанската система за поделяне на властта на верски принцип председателят на парламента е мюсюлманин шиит, президентът - християнин маронит, а премиерът - мюсюлманин сунит, напомня ДПА. Набих Бери, който бе избран за председател на парламента вчера, каза, че консултациите за съставяне на новото правителство ще се състоят в понеделник. /БТА", "date": "2018.05.25", "title": "Ливанският премиер Харири получи мандат за ново правителство"}
{"url": "https://www.dnevnik.bg/biznes/2018/05/25/3184928_bnb_vlizaneto_v_chakalniata_na_evrozonata_shte/", "text": "Процесът на присъединяване към еврозоната, който започва с участието в т. нар. чакалня, ще бъде катализатор на реформи в България и ще окаже благоприятно развитие за икономиката независимо дали страната е във валутния съюз или ще остане извън него. Това мнение изразява управителят на БНБ Димитър Радев в изданието \"Световен публичен инвеститор\" ( ) на Официалния форум на парични и финансови институции ( ), съобщи БНБ. \"Процесът на присъединяване към еврозоната, започващ с участието на националната парична единица във ERM II, ще бъде катализатор за по-нататъшен напредък, приспособяване и реформи. Всичко това в крайна сметка ще окаже благоприятно влияние върху икономиката независимо дали сме в еврозоната, или все още извън нея. Самото пътуване е също толкова важно, колкото и постигането на крайната цел\", смята Радев.  Той отбелязва, че България показва убедителни макроикономически показател - над две десетилетия парична стабилност, фиксиран към еврото валутен курс, . Обменният курс на лева е фиксиран към еврото и паричният съвет е непоклатим както в добри, така и в лоши времена, дори и по време на кризата през 2008 г. България поддържа като цяло балансиран бюджет и е известна с третото най-ниско съотношение дълг/БВП в ЕС. Банковият сектор е здрав, с капиталова адекватност и ликвидност над средните за ЕС\", подчертава управителят на централната банка. Затова според Радев е логично да се очаква, че \"страна с такъв опит следва да не бъде спирана, а да се приветства тръгването й по пътя към еврозоната чрез участието на лева в ERM ІІ). Едновременно с това той отбелязва, че \"точният момент на приемане на еврото ще зависи не толкова от маастрихтските критерии за номинална конвергенция, които България в голяма степен изпълнява в продължение на много години, колкото от реалната конвергенция на икономиката\". Радев напомня, че \"за ускоряване на реалната конвергенция е необходимо да бъдат въведени структурни и институционални политики, които да бъдат последователно прилагани\". \"Ние добре съзнаваме, че ако желаем България да стане пълноправен участник в процеса на реформи на европейско равнище, трябва да задълбочим допълнително собствените си реформи. Трябва да трансформираме своето устойчиво икономическо възстановяване в трайна реална конвергенция\", уверява управителят на БНБ. Радев посочва, че като бъдещ член на еврозоната България проявява силен интерес към реформите в нея, а пълното изграждане на банковия съюз е сред приоритетите на българското председателство на Съвета на Европейския съюз.", "date": "2018.05.25", "title": "БНБ: Влизането в чакалнята на еврозоната ще стимулира реформите в България"}
{"url": "https://www.dnevnik.bg/evropa/2018/05/25/3184943_frenskoto_pravitelstvo_poema_35_mlrd_evro_ot_dulga_na/", "text": "Френският премиер Едуар Филип обяви днес пред синдикатите, че правителството ще поеме 35 милиарда евро (40.91 милиарда долара) от общо около 47-те милиарда евро дълг на националната жп компания Ес Ен Се Еф (SNCF). Това съобщи Националният съюз на автономните синдикати ЮНСА (UNSA) след среща с премиера, предаде \"Ройтерс\", цитирана от БТА. Съобщението бе направено няколко часа преди официалното изявление на премиера по въпроса. Съдействието на държавата за намаляването на дълга на френските железници е едно от ключовите искания на умерените профсъюзи, участващи в стачките срещу плановете за реформиране на жп компанията, които  продължават втори месец . ЮНСА обяви, че облекчаването на дълга показва, че има смисъл да се преговаря с правителството, но главният представител по въпроса на най-големия френски синдикат - Обща конфедерация на труда (CGT), посочи, че конфликтът продължава. Конфронтацията е смятана за тест за решимостта на президента Еманюел Макрон да продължи с по-широката си програма за икономическа реформа заедно с промените в железниците, които ще представляват най-голямата национализация в сектора от 1937 г. насам.", "date": "2018.05.25", "title": "Френското правителство поема 35 млрд. евро от дълга на националната жп компания"}
{"url": "https://www.dnevnik.bg/evropa/2018/05/25/3184992_evrokomisiiata_predlaga_merki_za_zashtitena_sreshtu/", "text": "Европейската комисия предложи днес промени в правилата за борба с измамите с данъка върху добавената стойност (ДДС), предаде пресслужбата на институцията. Предлага се прекратяване на 25-годишния \"преходен\" режим на ДДС в ЕС. Измамите с този данък се оценяват на 50 млрд. евро годишно. Опростяване  В действащата система на ДДС търговията със стоки между дружествата се разделя на две сделки: освободена от ДДС продажба в държавата от ЕС по произход и данъчно облагано придобиване в държавата от ЕС по местоназначение. С днешното предложение се слага край на това разделение на всяка отделна търговска сделка. Предвижда се трансграничната търговия със стоки да бъде определена като \"една данъчно облагаема доставка\", за да може стоките да се облагат в държавата, където доставката завършва, допълва еврокомисията. С днешните изменения ще се въведат необходимите разпоредби за създаване на онлайн портал или обслужване на едно гише за всички дружества в ЕС за обявяване на техния ДДС. Системата ще бъде достъпна за дружества извън ЕС, които желаят да продават на фирми в ЕС и които в противен случай трябваше да се регистрират за целите на ДДС във всяка държава от Общността. След въвеждането на новата система дружествата ще трябва да определят един посредник в ЕС, който да се занимава от тяхно име с формалностите по ДДС. По-малко бюрокрация С промените се укрепва саморегулацията на ДДС и се очаква да се намалят административните стъпки, които трябва да изминат дружествата при продажба на други дружества в останалите държави в ЕС. Специалните задължения за докладване във връзка с преходния режим на ДДС няма да бъдат необходими повече за търговията със стоки. Допълнителното фактуриране във връзка с търговията в ЕС ще се урежда с правилата на държавата на продавача. Обикновено продавачът е отговорен за събирането на ДДС С днешните промени се изяснява, че продавачът трябва да начислява дължимия ДДС при продажба на стоките на своя клиент в друга държава от ЕС, като се прилага ставката на държавата по местоназначение. Придобиващият стоките ще бъде отговорен за плащането на ДДС само когато е надежден данъкоплатец, признат от данъчната администрация.", "date": "2018.05.25", "title": "Еврокомисията предлага мерки за защитена срещу измами система на ДДС в ЕС"}
{"url": "https://www.dnevnik.bg/sport/2018/05/25/3184945_uil_smit_e_sred_izpulnitelite_na_oficialnata_pesen_na/", "text": "Холивудският актьор Уил Смит е сред изпълнителите на официалната песен за световното първенство по футбол. Другите двама са Ники Джем и Ера Истрефи, а продуцент е диджеят Diplo. ФИФА представи днес химна, озаглавен Live It Up. От международната федерация обявиха, че на финала на първенството на 15 юли публиката ще види изпълнение на живо. \"Чест е да бъда поканен да пея на световното. Това глобално събитие събира хора от целия свят да подкрепят, да се смеят и да изживяват магия\", каза Смит. Той допълни, че \"в крайна сметка искаме просто да видим света да танцува\". Ники Джем е една от големите музикални звезди в Южна Америка. Той определи участието си в песента като \"постижение за цял живот\". \"Не са много изпълнителите, които са имали привилегията да кажат, че са били част от това. Много съм горд и щастлив. Мога да кажа на внуците си: \"Аз го направих\". Родената в Прищина Истрефи посочи, че е голям футболен фен и че няма търпение световното да започне. Видеото към песента ще бъде представено на 7 юни - седмица преди началото на световното.", "date": "2018.05.25", "title": "Уил Смит е сред изпълнителите на официалната песен на световното по футбол"}
{"url": "https://www.dnevnik.bg/photos/2018/05/25/3184828_fotogaleriia_severna_koreia_razrushi_iadreniia_si/", "text": "Северна Корея е разрушила тунелите на ядрения си полигон \"Пунгери\" в присъствието на чуждестранни журналисти.", "date": "2018.05.25", "title": "Фотогалерия: Северна Корея разруши ядрения си полигон \"Пунгери\""}
{"url": "https://www.dnevnik.bg/bulgaria/2018/05/25/3185221_elena_ioncheva_iska_ostavka_ili_izvinenie_ot_boiko/", "text": "Говорителят на парламентарната група на БСП Елена Йончева обяви пред БНТ, че иска премиерът Бойко Борисов да си подаде оставката или да ѝ се извини след решението на първа инстанция на  Софийския районен, който осъди министър-председателя и партията му ГЕРБ  да ѝ платят 5000 лева като обезщетение за непозволено увреждане, Йончева обяви, че ще съди Борисов, по време на предизборната кампания, веднага след като той каза на партийно мероприятие в Бургас, че държавата е плащала милиони левове за репортажите на журналистката зад граница. Тя отрече това твърдение и призова Борисов, ако стане известно в съда, че е излъгал, да напусне политиката. Искът на Йончева беше за 20 хиляди лева, но той не е бил уважен изцяло. Борисов и ГЕРБ са осъдени да платят солидарно на Йончева обезщетението от 5000 лева, както и разноски за 825 лева. В решението си съдът подчертава, че думите на Борисов са били ясно и недвусмислено насочени именно към Йончева и публиката е стигнала до този извод, без да се налагат интерпретации. Според Йончева това дело е показало, че един политик не може постоянно да лъже и трябва да носи отговорност за думите си. \"Всички политици трябва да носят отговорност и когато разберат това, тогава всички ще си мерят приказките\", уточни депутатът от БСП.", "date": "2018.05.25", "title": "Елена Йончева иска оставка или извинение от Бойко Борисов"}
{"url": "https://www.dnevnik.bg/sviat/2018/05/25/3185176_kak_lichniiat_asistent_na_amazon_zapisa_i_spodeli/", "text": "Изключете устройствата си, работещи с \"Алекса\", незабавно! Получих записи от къщата ви... Говорехте си за дървени подове.\" Това казал по телефона американски служител на ръководителя си, след като получил аудио файлове с разговор на шефа и и съпругата му без тяхно съгласие. Когато чула темата на разговора, \"подслушваната\" двойка повярвала. Преди дни личният асистент \"Алекса\", разработен от \"Амазон\" за безжично управление на услуги и задействане на приложения с гласово разпознаване, записа разговор на семейство от Портланд, Орегон, и го изпрати на произволен контакт. \"Амазон\" обясни как се е стигнало до него, разказват \"Блумбърг\" и Би Би Си. \"Алекса, изпрати съобщение\" Пред свързания с телевизия Ей Би Си канал KIRO7 един от потърпевшите - жена на име Даниел - разказа, че преди да получи обаждането, се шегувала със съпруга си, че \"Алекса\" може да слуша разговорите им. Двамата използват устройства на \"Амазон\", за да контролират осветлението, отоплението и алармената инсталация. От \"Амазон\" смятат, че \"Алекса\", която работи с изкуствен интелект, вероятно се е задействала от думи на участниците в разговора, които е разпознала като команди. Личният асистент, използван от устройството за гласово разпознаване Amazon Echo, изглежда е дочул дума, звучала като \"Алекса\", а по-късно - други фрази, грешно сметнати за команда \"изпрати съобщение\". След като попитала \"На кого?\", Алекса \"дочула\" име, което \"открила\" в списъка с контакти на потребителя. Попитала и дали това е името и \"дочула\" потвърждение, казва представител на \"Амазон\" пред Би Би Си. \"Колкоти и невероятно да звучи тази последователност на събитията, изследваме начините да направим подобни случаи дори още по-малко вероятно.\" Последиците Според Даниел двойката не е чула ясни предупреждения от \"Алекса\", че се е задействала. Семейството получило извинение от \"Амазон\" и обяснение, че асистентът опитал да \"познае\" думи в разговора. \"Блумбърг\" е получила от \"Амазон\" същото обяснение. Агенцията отбелязва, че случката повдига въпроси за защитата на личната неприкосновеност в момент, когато устройства като \"Амазон ехо\" и \"Гугъл хоум\" - използващи \"Алекса\" и други асистенти и други уреди, свързани с интернет - все повече се появяват в домовете на американските потребители. Те могат да извършват редица дейности от възпроизвеждане на музика до онлайн пазруване с гласови команди. Тази година над 60 млн. потребители в САЩ са използвали устройства за гласови команди поне веднъж месечно, а над 40 млн. от тях използват устройства на \"Амазон\" според консултантската компания eMarketer. Проблемът се задълбочава от риска от бъгове или хакерски атаки, които могат да нанесат щети при подобни ситуации, докато сензорите стават все по-често разпространени в домовете.", "date": "2018.05.25", "title": "Как личният асистент на \"Амазон\" записа и сподели разговор без разрешение"}
{"url": "https://www.dnevnik.bg/sviat/2018/05/25/3185196_evrokomisiiata_izredi_kutp_slabosti_na_bulgarskata/", "text": "Ефективността на публичните разходи в България е много ниска. Безработицата намалява, но и недекларираните трудови доходи остават високи. Минималната заплата се определя без ясен и прозрачен механизъм, а делът на работниците с такова заплащане се е увеличил повече от два пъти за последните 6 години. Неравенството в доходите и рискът от бедност или социално изключване остават най-високите в Европейския съюз (две трети от населението през 2016 г.). Доходите на 20-те най-богати процента от българите е бил 8 пъти по-висок от този на 20-те процента най-бедни през 2016г. Разходите за социална защита са ниски, а покритието на схеми за осигуряване на минимален доход е ограничено и недостатъчно адекватно. Тези заключения за състоянието на България се съдържат в  прегледа от Европейската комисия на Конвергентната програма 2018  и актуализираната Национална програма за реформи. Той бе разпространен в сряда, когато Европейската комисия и Европейската централна банка представиха преценката си доколко страната е готова да стане член на еврозоната. Тази преценка няма пряко отношение към желанието на българското правителство скоро да подаде молба за членство в механизма за подготовка за приемане на еврото, но представлява в сбита форма изброяване на основните проблеми в икономиката, изискващи реформи. Ето накратко основните от тях: -  . Данъчните приходи и плащането на данъци се подобряват, но повече в резултат на подобрените икономически перспективи, отколкото от по-добрата работа на данъчната администрация и събирането на взимания. -  , а реформите в управлението на тези финанси са важни и наложителни, докато са налице подходящи условия за това. -   в сравнение с тези на другите страни от района и с частния сектор; те са още един източник на несигурност и риск за обществените финанси; управлянието им не отговаря на международните стандарти. - Стабилността и надзорът на финансовия сектор се подобряват, но трябва да се приложат важни мерки като намаляване на   и подобряване оценката на активите. -  , забавя намаляването на задлъжнялостта в частния сектор и решаването на проблема с необслужваните кредити. Процедурите са бавни и възстановените активи са много малко. Липсата на събрани данни и на инструменти за адекватен мониторинг пречат да се оцени ефективността на старите или на нови процедури, включително такива по преструктуриране на бизнеса. -   и това има значителни последици за фискалните приходи, условията за труд и адекватността на приходите след пенсиониране. Обявени са нови мерки от властите, но трябва да се види доколко ще бъдат приложени. - Заетостта е добра и безработицата е под средната за ЕС, но от това   Дългосрочно безработните, неактивните младежи, ромите и хората в бедни и селски райони продължават да изпитват значителни трудности за излизане или завръщане на трудовия пазар. Остаряващото и намаляващо население в комбинация с трудова активност под средната за ЕС водят до недостиг на работна ръка и служители с умения, а това отслабва дългосрочните перспективи за цялата икономика. Нужни са активни политики на трудовия пазар, социални услуги и още по-добро фокусиране върху обучение и квалификация. -   (образование, здравеопазване и жилища), както и рискът от бедност и социално изключване. Няма адекватен механизъм за преценка на нивото на необходимите социални помощи, социалната защите не предоставя достатъчно помощ на най-нуждаещите се, включително децата, възрастните, хората с увреждания и живеещите в селските райони. -   и увеличаването на хората, назначени на такива договори, застрашават баланса между това да се помага на заетостта и конкурентоспособността, от една страна, и да се гарантират трудови доходи, от друга. В допълнение, това създава несигурност, която силно пречи да се предвиждат условията да се прави бизнес в България. Правителството предложи механизъм за определяне на минималната заплата, но няма споразумение за него между социалните партньори. -  , неравномерното разпределение на ограничените ресурси (включително на медицински персонал) и ниското ниво на здравно осигуряване водят до ограничен достъп до здравни услуги. Недостигът на обществени средства се компенсира с пари, които хората доплащат от джоба си. Добрата новина е, че медиците, напускащи България, напоследък намаляват. -  и са силно повлияни от икономическия и обществен статут. Цифровите умения са сред най-ниските в ЕС и са много различни в отделните обществени групи. Недостатъчна е подготовката в образователната система за уменията и познанията, които търси трудовият пазар. Възрастните много рядко участват в подобряване на квалификацията. - Секторът на изследвания, разработки и иновации е силно разпокъсан и страда от структурни недостатъци. Това пречи на възможността да се помага на производителността и растежа.  Публичните и частни разходи за разработки и изследвания са изключително ниски. Бавните реформи бавят движението към ориентирана към иновациите система. Има много университети и изследователски институти, но единици от тях произвеждат научен продукт с високо качество. - Комерсиализирането на изследванията остава голяма слабост. Слабо и е и публично-частното партньорство. За финансирането на изследванията няма конкурентност, международна оценка и отпускане на средства на институти според постигнатите резултати. Емблематичният - Бизнес средата се нуждае от подобрение, но макар да бяха приети някои реформи, практическото им реализиране изостава.   Бавен е напредъкът в електронната администрация. Слабостите на инфраструктурата си личат особено в ниската ефективност и резултати на транспортния сектор. Няма добре фокусирани и ефективни мерки за намаляване на замърсяването на въздуха.", "date": "2018.05.25", "title": "Еврокомисията изреди куп слабости на българската икономика и управление"}
{"url": "https://www.dnevnik.bg/bulgaria/2018/05/25/3185227_sudut_ostavi_v_aresta_shofyora_na_kamion_blusnal/", "text": "Софийският районен съд остави в ареста турския шофьор,  който удари в сряда на магистрала \"Тракия\" автобус  на столичния градски транспорт, съобщава Би Ти Ви. При катастрофата пострадаха 12 души. Според прокуратурата Гьокхан Кахриман не е спазил правилата за движение по пътищата и така е застрашил живота на пътуващите в автобуса. За подобно престъпление той може да бъде осъден на от 1 до 6 години затвор. Според съда шофьорът може да се укрие, тъй като няма адресна регистрация в България и заради това му наложи най-тежката мярка за неотклонение задържане под стража. Решението може да бъде обжалвано.", "date": "2018.05.25", "title": "Съдът остави в ареста шофьора на камион, блъснал автобус на \"Тракия\""}
{"url": "https://www.dnevnik.bg/sport/2018/05/25/3185096_video_filip_lhamsuren_e_zavurshil_vtoriia_etap_ot/", "text": "Приключенецът Филип Лхамсурен е завършил втория етап от експедицията си \"Прегръдката на Амазония\", обявиха от екипа му. Той е изпратил и видео, показващо мигове от преминаването през джунглата. \"Успешно е преодолян и втори етап от експедицията. И колкото кратък, толкова и труден се е оказал в наводнената гора към езерото Балбина. В момента Филип се възстановява два дни и продължава напред с колело, а след това отново с кану\", заявиха от екипа. Лхамсурен  започна предизвикателството си преди месец седмици . Цялостният му маршрут включва над 5000 км в девствената природа на най-голямата тропическа гора в света и спускане по Амазонка до вливането ѝ в Атлантическия океан. Очакванията са пътуването да продължи около шест месеца. Лхамсурен се движи сам – с кану, колело или пеш, и осигурява прехраната си сам. Ако успее в начинанието си, той ще стане третият пътешественик в света, преминал със собствени сили през амазонската джунгла.", "date": "2018.05.25", "title": "Филип Лхамсурен е завършил втория етап от експедицията \"Прегръдката на Амазония\""}
{"url": "https://www.dnevnik.bg/evropa/2018/05/25/3185023_kitai_investira_v_razceplenieto_na_evropa/", "text": "\"През 2014 година в разгара на гръцката криза в Атина пристигна китайският министър-председател Ли Къцян. Тогава той нарече Гърция \"входна врата към Европа\". Високата му оценка беше последвана от дела. През 2009 година китайската корабоплавателна компания \"Коско\" инвестира в контейнерното пристанище на Пирея, а през 2016 година придоби мажоритарния дял акции на гръцкото пристанище\", пише Йенс Бастиан в анализа си за \"Зюддойче цайтунг\". По-нататък той посочва, че пристанището на Пирея се е превърнало в най-важния логистичен център на \"Коско\" в Югоизточна Европа. \"И това не е единственият проект на китайците, които систематично разширяват инвестициите си в европейската пристанищна структура\", посочва Бастиан. Той задава следния въпрос: какво означават тези китайски инвестиции за европейските пристанища? И веднага дава и отговор: от една страна, китайците си създават морски центрове за експортни стоки и услуги в Европа, а от друга - възниква мрежа от стратегически дялови участия в европейски фирми. \"Подобно развитие се наблюдава и в европейския енергиен сектор\", подчертава Йенс Бастиан. Не е само Унгария По-нататък в анализа, публикуван в \"Зюддойче цайтунг\", четем: \"За осъществяването на такива проекти са необходими много пари. Повечето китайски \"континентални придобивки\" се финансират от трите най-големи китайски държавни банки. Не съществува ли тогава опасността за оказване на политическо влияние чрез отпускането на държавни кредити? Вече се появиха и първите сигнали, които подхранват тези опасения. Унгарският премиер Виктор Орбан заяви, че страните от Централна и Югоизточна Европа се нуждаят от големи финансови средства за инфраструктурни проекти. И ако не получат тези средства от Европа, ще се обърнат към Китай. Унгария не е единичен случай. И други страни - членки на ЕС, като Хърватия и Гърция осъществяват своите инфраструктурни проекти с китайско финансиране. Кандидат-членките Сърбия и Черна гора също са взели китайски заеми - например за изграждането на един мост в Белград и за създаването на магистрална връзка от пристанището в Бар до границата. (...) Задлъжнялостта на тези страни расте, а с нея и финансовата им зависимост от Китай.\" Йенс Бастиан посочва, че тази китайска активност се допълва от една \"архитектура на сътрудничеството между 16 страни от Централна, Източна и Югоизточна Европа и Китай\",  които се срещат всяка година . Чрез това сътрудничество китайците реализират различни свои планове в рамките на ЕС и извън него, изтъква авторът. \"Избраният наскоро за пожизнен президент Си Цзинпин подчертава постоянно, че Пекин няма интерес да изнася своя политически модел в други страни. Неговото правителство обаче изтъква, че в много сфери на политиката за развитие, както и в инфраструктурата съществуват \"китайски алтернативи\"\", четем още в анализа в \"Зюддойче цайтунг\". Същевременно в страните от Централна, Източна и Югоизточна Европа вече се забелязва нарастващото влияние на Китай, посочва Йенс Бастиан и дава пример с миналогодишния отказ на Гърция да гласува заедно с всички останали страни членки осъждането на потъпкването на човешките права в Китай от Съвета за човешки права към ООН. Още през юли 2016 година пък Унгария, Хърватия и Гърция отказаха да признаят обвързващото решение на Постоянния арбитражен съд в Хага, според което Китай няма никакви исторически права над територии и суровини в Южнокитайско море. Какви са предизвикателствата пред ЕС? В анализа си за \"Зюддойче цайтунг\" Йенс Бастиан пише, че Брюксел изпитва все по-големи трудности да наложи единна политическа линия спрямо Китай. Пекин от своя страна използва разногласията в ЕС и по някои основни политически въпроси, въпреки че не носи вина за тяхното възникване, посочва още авторът. \"Тук се проявяват конфликтите между Севера и Юга, между Изтока и Запада, които тлеят от години. Китай представлява предизвикателство и за най-новото поле на конфликти по дълготрайните политически теми като кризисния мениджмънт и бежанската и миграционната политика. Това е политическо предизвикателство за еврокомисията. В своето обръщение за състоянието на Съюза през септември 2017 година председателят на Комисията Жан-Клод Юнкер формулира един нов стратегически подход под мотото \"проверка на инвестициите\". Без да назовава поименно Китай, той изброи стратегически сфери като енергийния сектор, въздушното пространство и транспорта, които трябва да бъдат подложени на строги проверки при бъдещи сливания с чуждестранни фирми\", четем по-нататък. В края на анализа си Йенс Бастиан посочва, че и Европейският парламент настоява за строги проверки на инвестициите, и припомня, че френският президент Еманюел Макрон също е направил подобни предложения, а през юли 2017 година Берлин е затегнал закона си за външната търговия.", "date": "2018.05.25", "title": "Китай инвестира в разцеплението на Европа"}
{"url": "https://www.dnevnik.bg/sviat/2018/05/25/3185229_putin_obeshta_da_ne_ostava_prezident_sled_2024g/", "text": "Президентът на Русия заяви по врене на бизнес форум в Санкт-Петербург, че няма намерение да остава на поста отвъд отредените в Конституцията два последователни мандата. Той бе попитан директно дали ще се оттегли, след като през 2024г. изтече четвъртия му мандат като държавен глава. \"Сега е вторият ми пореден мандат - не повече от два поредни мандата\", отвърна той. Това стана по време на среща с Путин с ръководители на информационни агенции, предавана на живо по телевизия \"Россия-24\". Той встъпи в длъжност на 7 май и е съвсем в началото на 6-годишния си мандат, но още преди изборите се повдигаше въпрос какво ще стане с цялата система, изградена около личността му, след като изтече конституционно допустимия срок. Понеже Путин е известен привърженик на това да не се дестабилизира Русия чрез промени в основния закон, версията за поправка в нея, позволяваща му трети пореден мандат, изглежда малко вероятна. Това означава, коментираха тогава анализатори, че или скоро трябва да започне проект \"Наследник\", или не е изключено да се потърси създаване на нова позиция за него - нещо от рода на \"национален лидер\" - която да му позволи да остане основният фактор във властта, без формално да заема президентския пост. В момента Владимир Путин е на 65 години, а ще приключи мандата си преди да е навършил 72.", "date": "2018.05.25", "title": "Путин обеща да не остава президент след 2024 г."}
{"url": "https://www.dnevnik.bg/sport/2018/05/25/3185230_nadal_zaiavi_che_otsustvieto_na_federer_niama_da/", "text": "Десеткратният шампион в \"Ролан Гарос\"  Рафаел Надал гледа уверено към нова титла . Испанецът заяви, че отсъствието на Роджър Федерер няма да омаловажи евентуален негов триумф. \"За да съм честен - за мен е без значение. Не бих казал, че победата срещу Федерер (през 2009 г.), когато бях контузен, или победата срещу Новак (Джокович през 2016 г.), когато бях контузен, не са толкова хубави. Не би било честно\", заяви Краля на клея. \"Когато печеля и други тенисисти не играят по някаква причина, това е просто факт. Лошо е за турнира (да отсъства някой тенисист), но не и за мен, ако печеля. За мен победата има същото значение\", добави испанецът. Федерер спечели Australian Open, след което  обяви, че пропуска сезона на червени кортове . Надал се изказа ласкаво за Джокович, който даде знак, че се пробужда след серия проблеми в последната година. Сърбинът изигра добър мач срещу Надал в полуфиналите в Рим преди седмица, но не успя да го спре. \"Новак е един от най-добрите в историята на нашия спорт. Той не се завръща - той винаги е тук. Понякога, когато се връщаш след контузии, е трудно да играеш добре от началото, но той се представи отлично в Рим. И няма съмнение, че е един от кандидатите да спечели тук (в Париж)\", заяви носителят на 16 титли от Големия шлем.", "date": "2018.05.25", "title": "Надал заяви, че отсъствието на Федерер няма да омаловажи евентуалния му триумф в Париж"}
{"url": "https://www.dnevnik.bg/bulgaria/2018/05/25/3185234_nachalnikut_na_putna_policiia_v_blagoevgrad_ostava_v/", "text": "Началникът на \"Пътна полиция\" в Благоевград Данаил Стоицов остава в ареста. Това реши след близо петчасово заседание съдът, съобщава \"Фокус\". Другият задържан - Бойко Шарков, може да излезе от ареста, като му беше определена парична гаранция от 7000 лева. Те бяха задържани при специализирана акция, като са обвинени в искане и взимане на подкуп. На началника на \"Пътна полиция\" в Благоевград са повдигнати три обвинения. На 31 май делото ще бъде гледано пред Апелативен съд.", "date": "2018.05.25", "title": "Началникът на \"Пътна полиция\" в Благоевград остава в ареста"}
{"url": "https://www.dnevnik.bg/skorost/2018/05/25/3185235_daimler_moje_da_iztegli_ot_pazara_600_hil_dizelovi/", "text": "Даймлер\" може да бъде принуден да изтегли стотици хиляди дизелови превозни средства, тъй като германската Федерална агенция по автомобилен транспорт разширява обхвата на разследванията си за използването на софтуера за манипулиране на отчетените вредни емисии. Прогнозата е, че могат да бъдат засегнати 600 000 автомобила, съобщава БТА. Федералната агенция по автомобилен транспорт ще разследва дали изпускателната система на превозните средства позволява манипулиране, което отчита по-ниски от реалните стойности на вредните емисии. Тази информация се появява един ден, след като Федералната агенция нареди изтеглянето на дизеловия ван \"Вито\" на \"Мерцедес-Бенц\", което ще засегне 4900 превозни средства от този модел с 1.6-литров двигател в целия свят. Федералната агенция по автомобилен транспорт откри, че \"Даймлер\" е използвал софтуера за манипулиране във вановете. Изпълнителният директор на компанията Дитер Цече е бил извикан да дава обяснение пред министъра на транспорта на Германия Андреас Шойер в понеделник. Шойер каза от своя страна, че е инструктирал Федералната агенция по автомобилен транспорт \"незабавно да преследва бъдещи съмнителни случаи при \"Мерцедес\". Даймлер съобщи днес, че ще оспорва оценката на Федералната агенция за вановете \"Вито\", но ще си сътрудничи с нея.", "date": "2018.05.25", "title": "\"Даймлер\" може да изтегли от пазара 600 хил. дизелови превозни средства"}
{"url": "https://www.dnevnik.bg/sport/2018/05/25/3185237_levski_lukoil_e_nakazan_s_edin_mach_bez_publika_i_8000/", "text": "Баскетболният \"Левски Лукойл\" беше наказан за  грозните сцени, довели до прекъсването на втория мач с \"Балкан\" от финала в мъжкото първенство . Дисциплинарно-административният съвет (ДАС) на Националната баскетболна лига (НБЛ) постанови отборът да играе без публика при следващото си домакинство, което може да е в евентуалния решителен пети мач от спора за титлата. Освен това са му наложени глоби за общо 8000 лева. По-голямата от 5000 лева е \"за нарушаване на установения ред от група лица по време на срещата, което създава ненормална обстановка на терена и извън него и довело до прекратяване на срещата\". По тази точка е и наказанието за мач без публика. Другите 3000 лева глоба са \"за хвърлени на терена предмети, опасни за здравето на участниците\". От ДАС посочват, че са получили становище от \"Левски Лукойл\", в което се твърди, че състезателят на \"Балкан\" Христо Захариев е хвърлил бутилка с вода към привържениците на домакините. Приложени са и видеозаписи от срещата. \"Балкан\" е получил срок от 24 часа за вземане на становище по случая. Мачът беше прекъснат около 3 минути преди края след грозни сцени с участието на агитката на \"Левски Лукойл\" и хора от щаба на гостите. На следващия ден воденият от Константин Папазов отбор спечели мача и изравни резултата във финала на 1:1 победи. Министърът на спорта  Красен Кралев осъди остро хулиганските прояви .", "date": "2018.05.25", "title": "\"Левски Лукойл\" е наказан с един мач без публика и ще плати 8000 лева глоба"}
{"url": "https://www.dnevnik.bg/sviat/2018/05/25/3185236_v_sao_paulo_e_obiaveno_izvunredno_polojenie_armiiata/", "text": "В най-големия град и основен бизнес център на Бразилия Сао Пауло беше обявено извънредно положение. Това наложи да се отменят второстепенните административни услуги, за да пести гориво на фона на стачка на шофьорите на тирове, която от пет дни блокира основните магистрали на страната, съобщава БТА. Градските власти уточниха, че извънредното положение ще им позволи да конфискуват частни стоки като горива, складирани по бензиностанции, и да правят покупки без стандартните бюджетни и тръжни процедури. Президентът на Бразилия Мишел Темер обяви, че решил да изпрати армията да възстанови движението по жизненоважните пътища, ако шофьорите не сложат край на протеста. Късно снощи властите постигнаха споразумение с няколко групи, представляващи протестиращите, да спрат протестните действия за 15 дни. Стачката на шофьорите на камиони започна в понеделник, след като държавната петролно-газова компания \"Петробраз\" (Petrobras) обяви ново поскъпване на дизела. Според постигнатото вчера споразумение компанията ще намали цената на дизела с 10 процента за един месец. Блокадите в повечето щати обаче продължават, тъй като има множество несъгласни с договореното. В акциите из цялата страна се включиха над 1 милион души. Стачката причини дефицит на основни стоки и в много градове се усеща недостиг на бензин, някои хранителни продукти и дори керосин. От летището на столицата Бразилия са отменени поне девет полета заради недостига на авиационно гориво. Летището продължава да работи, но приема само самолети, които след това ще могат да продължат пътя си без дозареждане, посочиха летищните власти. Столицата, разположена в центъра на страната, е особено силно засегната, защото се снабдява с горива с камиони от крайбрежието. Напълно е спряло производството на автомобили. Затворени са стотици училища и университети в няколко щата.", "date": "2018.05.25", "title": "В Сао Пауло е обявено извънредно положение, армията ще спира протест на шофьори"}
{"url": "https://www.dnevnik.bg/photos/2018/05/25/3185193_fotogaleriia_svetovnite_snimki_na_denia_-_25_mai_2018_g/", "text": "Хора в Лондон, облечени като любимите си комикс герои.", "date": "2018.05.25", "title": "Фотогалерия: Световните снимки на деня - 25 май 2018 г."}
{"url": "https://www.dnevnik.bg/sport/2018/05/25/3185238_vitosha_bistrica_ocelia_v_elita_sled_kusen_gol_i_drama/", "text": "Витоша\" (Бистрица) запази мястото си в Първа лига след победа с дузпи с 6:4 срещу \"Локомотив\" (София). След редовното време резултатът беше 1:1. \"Локомотив\" поведе рано с гол с глава на Илия Димитров, а в 63-ата Даниел Кутев изравни. В продълженията двата състава си размениха по още един гол. Резервата Здравко Димитров вкара много красив гол в 108-ата минута и отново даде преднина на червено-черните. Секунди преди последния съдийски сигнал Стефан Христов се оказа на правилното място и отблизо направи добавка за 2:2. Воденият от Костадин Ангелов отбор оцеля в елита, след като през целия сезон спечели едва две победи. Първата от тях дойде в 32-ия кръг при 1:0 срещу \"Черно море\", а втората беше за  отстраняването на \"Пирин\" в решителните мачове за спасение . Мачът се игра на стадион \"Локомотив\" в Пловдив, като футболистите бяха затруднени от мокрия терен. Двата състава влязоха в здрава битка с единоборства, а головите положения бяха малко. \"Локомотив\" започна отлично и поведе още в четвъртата минута. След центриране от ляво Илия Димитров насочи много добре топката с глава и вкара. Символичните домакини искаха да бъде отсъдена засада, но сигнал нямаше. \"Локомотив\" можеше да удвои в 22-ата минута, когато играчите му откраднаха топката и Николай Цветков стреля от централната линия. Ударът беше отлично насочен, но Николай Георгиев изби. \"Витоша\" отговори със силен удар от разстояние на Михаил Петров, но топката мина встрани. В 57-ата минута след разбъркване пред вратата на \"Витоша\" Цветков отправи удар от воле, но след рикошет се стигна до ъглов удар. Шест по-късно Кутев изравни. След центриране от фаул той отклони с глава във вратата. Четвърт час преди края лампите на стадиона угаснаха и принудително мачът беше прекъснат за около пет минути. В 81-ата Ивайло Лазаров от \"Витоша\" получи втори жълт картон и беше отстранен. В добавеното време двата отбора си размениха по една голова възможност, но без резултат. \"Локомотив\" беше по-дейният отбор в продълженията. С много усилия червено-черните поведоха за втори път в 108-ата минута, когато резервата Здравко Димитров прати топката във вратата със забележителен удар от разстояние. В третата минута от добавеното време в продълженията \"Витоша\" улови последната си възможност. Отборът от Бистрица изравни за втори път - след центриране от фаул Лъчезар Котев стреля отблизо, но Кристиян Кацарев спаси. Пръв до топката стигна Христов и изравни. При дузпите вратарят на \"Витоша\" Георгиев спаси ударите на Здравко Димитров и Семерджиев, а съотборниците му вкараха всичките си удари.", "date": "2018.05.25", "title": "\"Витоша\" оцеля в елита след късен гол и драма с дузпи срещу \"Локомотив\" (София)"}
