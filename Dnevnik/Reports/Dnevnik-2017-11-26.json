{"url": "http://www.dnevnik.bg/sport/2017/11/26/3085610_valensiia_i_sudiite_spriaha_barselona_v_sblusuka_na/", "text": "След четири поредни победи в първенството \"Барселона\" загуби две точки при гостуването си на \"Валенсия\" в най-интересния сблъсък от 13-ия кръг в Ла Лига. Срещата между първия и втория в класирането завърши наравно 1:1, но каталунците могат повече да съжаляват за резултата, най-вече поради факта, че гол на  Лионел Меси  през първата част не беше зачетен. Двата тима, заедно с \"Атлетико\" (Мадрид) остават единствените непобедени в Лигата от началото на сезона. За втори път през сезона \"Барселона\" завърши наравно и вече има 11 победи и две равенства. Каталунците запазиха дистанцията от четири точки с \"прилепите\", но от това се възползваха  \"Реал\" (Мадрид)  и \"Атлетико\", които спечелиха двубоите си в събота и се доближиха на осем точки. Срещата на \"Местая\" предложи много вълнуващи моменти и динамичен футбол. Преди почивката \"Барселона\" тотално доминираше и изпусна да си осигури комфортен аванс. През втората част домакините бяха по-агресивни и дадоха всичко от себе си да вземат първи успех над \"Барселона\" у дома от 2007 г., но не успяха. Наказаният треньор на \"Валенсия\" Марселино направи общо четири промени в състава си, като най-важната от тях беше завръщането на Симоне Дзадза, изтърпял санкция. За \"Барселона\" вместо наказания Жерар Пике стартира Томас Вермален, който записа първи мач в Ла Лига от повече от година. От самото начало на двубоя си пролича какви са идеите на двамата треньори. \"Барселона\" не изневери на своя стил и се настани трайно в половината на домакините, докато \"прилепите\" подходиха много дефанзивно. \"Валенсия\" се отбраняваше дълбоко пред вратата си, чакайки да му се открие шанс за контраатака. Футболистите на Марселино не пресираха високо, а изчакаха съперника си около 35-ия метър в собствената си половина. Това остави \"Барселона\" необезпокоявано да контролира топката, но пък ограничи пространствата за каталунците в предни позиции. От своя страна футболистите на \"Барселона\" бяха много ефективни в контрапресирането и в редките случаи, в които губеха топката, много бързо си я връщаха след това. В 30-ата минута Меси отправи силен удар, вратарят на \"Валенсия\" Нето не се намеси добре и изпусна топката зад себе си. Тя тупна зад голлинията, а стражът бързо я изби. Реферите обаче не видяха, че кълбото е зад голлинията с целия си обем и оставиха играта да продължи. Дори и след бурните протести на Меси и съотборниците му не промениха решението на рефера Иглесиас Вилянуева. За първите 45 минути \"Барселона\" завърши със 77% притежание на топката и шест точни удара от общо шест отправени. За сметка на това \"Валенсия\" не успя нито веднъж да принуди Марк-Андре тер Стеген да се намесва. През втората част \"Валенсия\" излезе преобразен и започна да атакува много по-масирано. \"Прилепите\" спряха да приемат играта дълбоко в своята половина, подходиха по-агресивно и пресираха \"Барселона\" за всяка топка. Това доведе до няколко опасности пред Тер Стеген и макар, че германският вратар първоначално се справи, в 60-ата минута домакините поведоха. Атака започната от Дани Парехо продължи отляво чрез Гедеш и Хосе Гая, последният центрира остро, успоредно на голлинията и Родриго Морено засече топката за 1:0. Нападателят отбеляза осмото си попадение от началото на сезона и има само един по-малко от партньора си в атаката Дзадза. Попадението определено обърка играта на \"Барселона\" и каталунците така и не успяха да си върнат контрола над мача. През втората част гостите нямаха толкова добри положения, а агресията на \"Валенсия\" вършеше отлична работа в дефанзивен план. Точно когато всичко изглеждаше безнадеждно отново Меси излезе на преден план и измисли нещо гениално в 82-ата минута. Аржентинецът намери Жорди Алба непокрит в наказателното поле с прехвърлящ пас, а левият бек от въздуха наказа бившия си тим – 1:1. За бранителя това беше първи гол през сезона, а Алба има и четири асистенции дотук на сметката си, повече от всеки друг защитник в Ла Лига. Меси, който асистира за попадениетo, пък има участие в 27 от последните 34 гола на \"Барселона\" срещу този съперник. Аржентинецът е отбелязал 20 от тях и асистирал за останалите седем.", "date": "2017.11.26", "title": "\"Валенсия\" и съдиите спряха \"Барселона\" в сблъсъка на лидерите в Ла Лига"}
{"url": "http://www.dnevnik.bg/sviat/2017/11/26/3085500_mugabe_shte_poluchava_150_hiliadi_dolara_vseki_mesec/", "text": "Освободеният от поста президент на Зимбабве Робърт Мугабе ще получава всеки месец до края на живота си по 150 хиляди долара. Това е част от споразумението за оттеглянето му, съобщава БНР. На Мугабе ще бъдат изплатени общо 10 милиона долара. Той ще получи половината от сумата наведнъж, а остатъка - като месечна издръжка.  Ако съпругата на Мугабе Грейс го надживее, тя ще получава половината от определената за мъжа й сума.  Робърт Мугабе управляваше страната близо четири десетилетия и мнозина го обвиняват за икономическия ѝ колапс. Той  подаде оставка  като президент на 21 ноември, оттегляйки се от властта, след като  военните завзеха  контрола над страната миналата седмица при очевиден преврат и разположиха танкове в столицата Хараре. След това управляващата партия го отстрани като ръководител на движението и  назначи за нов лидер бившият вицепрезидент Емерсън Мнангагва. ", "date": "2017.11.26", "title": "Мугабе ще получава 150 хиляди долара всеки месец до смъртта си"}
{"url": "http://www.dnevnik.bg/sport/2017/11/26/3085505_dvoina_pobeda_na_mercedes_v_abu_dabi_beliaza_kraia_na/", "text": "Пилотът на \"Мерцедес\" Валтери Ботас спечели състезанието за Гран при на Абу Даби, последен старт за сезона във Формула 1. Финландецът стартира от полпозишън и не изпусна лидерството нито за момент. Той завърши с почти четири секунди пред съотборника си и четирикратен световен шампион Люис Хамилтън. За четвърти път през сезона \"Мерцедес\" постига двойна победа. В предишните три случая победител беше Хамилтън, а Ботас беше втори – Канада, Великобритания и Италия. Зад пилотите на \"Мерцедес\" се нареди Себастиан Фетел, който имаше безоблачно състезание. В края на дистанцията той имаше по-добро темпо от лидерите, но нямаше за кога да ги настигне. \"Цялото състезание мина идеално за нас, за мен победата е много важна и се чувствам много добре. Поздравления за Люис за прекрасната година и за титлата и за Себастиан, който е втори. Надявам се през следващия сезон да съм по-напред\", каза Ботас след финала. Финландецът описа първата си година при световните шампиони като много успешна и емоционална. \"Мерцедес\" завършва годината с 12 успеха (девет за Хамилтън и три за Ботас) и се доказа като най-успешния отбор след въвеждането на турбохибридните мотори през 2014 г. За последните четири сезона германският производител печели неизменно титлата при пилотите и конструкторите. Състезанието не беше толкова интересно и вълнуващо въпреки че липсваше интрига за челните позиции. Ботас стартира прекрасно, а Хамилтън не предприе рискове в първия завой. Даниел Рикардо опита няколко атрактивни ходове и изпревари Кими Райконен, а по-вълнуващо беше в средата на колоната. До финала стигнаха 18 болида, като единствено Рикардо и Карлос Сайнц отпаднаха заради технически дефекти. Топ 10 допълниха Кими Райконен, Макс Верстапен, Нико Хюлкенберг, Серхио Перес, Естебан Окон, Фернандо Алонсо и Фелипе Маса, който взе точка в последния си старт във Формула 1. Шестата позиция на Хюлкенберг донесе на тима му \"Рено\" шесто място в класирането при конструкторите и над 6.5 млн. евро повече от наградния фонд за френския отбор.", "date": "2017.11.26", "title": "Двойна победа на \"Мерцедес\" в Абу Даби беляза края на сезона във Формула 1"}
{"url": "http://www.dnevnik.bg/zelen/2017/11/26/3085503_transplantaciia_na_korali_dava_nadejda_za_golemiia/", "text": "\"Трансплантация\" на корали дава надежа за спасяването на Големия бариерен риф - най-голямата система от рифове, намираща се край североизточния бряг на Австралия, информира \"Гардиан\". Корали, отглеждани в една част на рифа са били успешно трансплантирани в друга негова област, твърдят австралийски учени. С този проект учените се надяват да възстановят увредените екосистеми по целия свят, информира БНР. В проучването на остров Херън, в близост до източния бряг на Австралия, изследователите събрали голямо количество коралови яйца, грижили се за тях и след това ги трансплантирали в райони с увреден риф. Когато се завърнали осем месеца по-късно, те открили млади корали, в напълно добро състояние. \"Успехът на това ново изследване се отнася не само до Големия бариерен риф, но има и потенциално глобално значение\", заяви изследователят Питър Харисън, цитиран от БГНЕС. \"Това показва, че можем да започнем да възстановяваме и поправяме повредени коралови популации, където естественото снабдяване с коралови ларви е било компрометирано\".  Харисън заяви, че неговият масов подход за възстановяване е в контраст с настоящия метод на \"коралово градинарство\" за разкъсване на здрави корали и поставяне на части от тях в увредени рифове, с надеждата, че ще се възстановят. Той е оптимист, че неговият метод, който преди това беше успешно изпробван във Филипините, може да помогне на рифовете да се възстановят в по-голям мащаб. Големият бариерен риф, най-голямата жива структура на Земята, е обречен на фона на безпрецедентна втора поредна година на короравно избелване, поради затоплянето на температурите на морето, свързани с изменението на климата. ", "date": "2017.11.26", "title": "\"Трансплантация\" на корали дава надежда за Големия бариерен риф"}
{"url": "http://www.dnevnik.bg/sport/2017/11/26/3085527_cska_se_dobliji_na_tochka_ot_ludogorec_sled_pobeda_v/", "text": "ЦСКА се върна на пътя на победите, справяйки се с \"Локомотив\" (Пловдив) при гостуването си на \"Лаута\". Червените се наложиха с минималното 1:0 след гол на Кирил Десподов от пряк свободен удар през първата част. След грешната стъпка в  миналия кръг срещу \"Ботев\"  у дома, армейците подходиха по-концентрирано, но отново допуснаха много пропуски пред вратата на противника. До голяма степен двубоят беше помрачен от  инциденти с феновете на двата отбора . В 42-ата минута ултрасите на ЦСКА счупиха предпазните огради на сектора за гости и нахлуха на пистата пред централната трибуна. От там те бяха пресрещнати от запалянковците на домакините и се стигна до грозни сцени. Полицията, която беше извън стадиона реагира със закъснение и едва след 15 минути овладя ситуация, задържайки десетки, а другите бяха прибрани в секторите. В двубоя ЦСКА игра по-добре и направи прилично първо полувреме, в което имаше немалко шансове да преодолее вратаря на \"Локомотив\" Диао. Стамен Белчев направи няколко промени, като сред титулярите се върнаха Кирил Десподов и изтърпелия наказание Каранга. Именно бразилецът се отчете с един сериозен пропуск, а много активен беше и Тиаго Родригес. В 35-ата минута червените излязоха напред в резултата след точно изпълнение на Десподов от фаул. Той стреля силно, топката тупна в тревата и се вдигна точно пред ръцете на Диаго, изненадвайки вратаря на пловдивчани – 0:1. След подновяването на играта \"Локомотив\" опита да отговори, изнесе играта в по-предни позиции, но опитните защитници в червено реално не допуснаха големи опасности пред Витаутас Черниаускас. Дори напротив, точно на сметката на ЦСКА бяха по-добрите положения. В началото на второто полувреме гол на Раул Лое беше отменен от съдията Ангел Ангелов. Повторенията показаха, че халфът бележи редовно, но така и не стана ясно защо попадението му не беше зачетено. Топката се отклони във Фрикеш от домакините, а после и в Лое и влетя в мрежата. След успеха си ЦСКа събра 38 точки и е на една зад лидера \"Лудогорец\". Шампионите са с мач по-малко, като в понеделник приемат последния в класирането \"Витоша\" (Бистрица). \"Локомотив\" е 10-и с 20 точки. Пловдивчани записаха трета поредна загуба при новия си треньор Бруно Акрапович и още не са вкарали гол при босненския специалист.", "date": "2017.11.26", "title": "ЦСКА се доближи на точка от \"Лудогорец\" след победа в Пловдив"}
{"url": "http://www.dnevnik.bg/citat_na_deniia/2017/11/26/3085531_citat_na_denia_v_bulgariia_ostava_tova_koeto_ne_stava/", "text": "Това заяви депутатът от ГЕРБ и бивш министър на културата Вежди Рашидов в интервю за БНТ. Той каза, че синът му не живее в България, защото дъщерите му били тормозени в училище заради медийния образ, който бил изграден на Вежди Рашидов. \"Сериозни култури и държави са загинали, така че да не си правим илюзии, че малка държава като България ще издържи\", отбеляза той. Депутатът не съжалява, че не е министър на културата и в сегашното правителство. По думите му бил на поста достатъчно дълго и е настъпил период на демотивация, заради \"т.нар. интелектуалци и платени протестъри\", които критикували проектите му като Ларгото и \"Квадрат 500\" в София. Сега същите хора били във властта на директорски позиции, заяви депутатът. \"Обичам свободията, а не свободата. Искам да се върна към амплоато си на творец. В България никой не е свикнал да се отказва. Благодаря на премиера Борисов, защото бях до последно в кандидатурата, но имам нужда от почивка. Непрекъснато имаше дежурни, които ме обвиняваха в кражби и измами\", каза още той. Рашидов се похвали с предстоящите си изложби, като най-скорошната ще е по повод рождения му ден на 14 декември, където ще покаже западноевропейски картини.", "date": "2017.11.26", "title": "Цитат на деня: В България остава това, което не става за чеп за зеле"}
{"url": "http://www.dnevnik.bg/sport/2017/11/26/3085535_dvama_rusnaci_bili_v_osnovata_na_ekscesiite_na_macha_v/", "text": "Единадесет души са задържани след сблъсъците между фенове на мача  \"Локомотив\" (Пловдив) – ЦСКА  от 17-ия кръг на Първа лига. Това обявиха пред \"Дневник\" от пресцентъра на полицията в Пловдив. Няма сериозно пострадали, като предстои прокуратурата в града да започне разследване. Шефът на областната дирекция на МВР Пловдив Антон Илков обяви, че провокаторите от \"Локомотив\" са двама руски граждани, като те са сред задържаните. Някои от феновете са леко пострадали. Всички задържани ще бъдат в ареста за 24 часа и ще им бъдат повдигнати обвинения за дребно хулиганство. В 42-ата минута на срещата феновете на двата тима  нахлуха на пистата и се стигна до масово сбиване . Двубоят беше прекъснат за около 15 минути, докато ситуацията бъде овладявана. Старши комисар Атанас Илков разкри, че \"Локомотив\" (Пловдив) не е искал охрана от полицията на двубоя въпреки неговия рисков характер. За домакинските срещи на черно-белите се грижи частна охранителна фирма, а органите на МВР обезопасяват региона около стадиона. Именно заради липсата на полиция се е стигнало и до инцидентите от двубоя. \"По време на мача феновете на \"Локомотив\" излизат на пистата и с провокативните си действия водят до излизане на феновете на ЦСКА на терена. Получава се изключително неприятна ситуация, при която делегатът на мача и охранителната фирма са поискали съдействие от колегите, които са овладели ситуацията. От задържаните шест са от \"Локомотив\" (Пловдив) и четири от ЦСКА\", каза Илков. Кадри на \"Пловдив дерби\" показаха как нахлуващ фен на \"Локомотив\", преминал през терена, удря в гръб футболиста на червените Енрике. От ЦСКА обявиха, че защитникът Божидар Чорбаджийски е бил наплют и изблъскан от фенове на \"Локомотив\", които са нахлули на пистата. \"Освен капитана ултрасите от агитката на домакините са удряли и блъскали и хора от щаба ни\", се казва в сайта на ЦСКА.", "date": "2017.11.26", "title": "Двама руснаци били в основата на ексцесиите на мача в Пловдив, единадесет души са задържани"}
{"url": "http://www.dnevnik.bg/bulgaria/2017/11/26/3085563_fakelno_shestvie_premina_v_sofiia_za_godishninata_ot/", "text": "Около сто души участваха в организирано от ВМРО факелно шествие по повод навършването на 98 г. от подписването на Ньойския договор. Тази вечер участниците се събраха пред Паметника на незнайния воин в София. Със знамена и плакати с надписи като \"Западните покрайнини - завинаги български\" те се отправиха по ул. \"Г.С. Раковски\" и по бул. \"Патриарх Евтимий\" към войнишкия паметник при НДК, където доскоро се намираше монумента \"1300 години България\". В демонстрацията, наречена от ВМРО \"Български марш\", се включиха евродепутатът и зам.-председател на партията Ангел Джамбазки, както и симпатизанти на останалите формации от коалицията \"Обединени патриоти\".", "date": "2017.11.26", "title": "Факелно шествие премина в София за годишнината от Ньойския договор"}
{"url": "http://www.dnevnik.bg/sport/2017/11/26/3085557_manchestur_siti_prechupi_novak_s_kusen_gol_za_11-a/", "text": "Манчестър сити\" премина през едно от най-трудните си изпитания от началото на сезона, но се справи при гостуването на новака във Висшата лига \"Хъдърсфийлд\". \"Гражданите\" взеха двубоя с 2:1, след като трябваше да правят обрат. \"Териерите\" откриха в края на първата част след автогол на Отаменди, а Агуеро в 47-ата и Стърлинг в 84-ата минута донесоха победата на лидера. Те поставиха и куп рекорди, успехът е 11-и пореден във Висшата лига и осми пореден като гост. Във всички турнири \"гражданите\" имат 18 поредни победи. Те подобриха и клубния си рекорд без загуба, след като вече 21 мача във Висшата лига са без поражение. \"Сити\" възстанови аванса си от осем точки на върха в класирането пред  \"Манчестър юнайтед\" . \"Гражданите\" записаха и най-успешния старт в историята на Висшата лига, след като никой отбор не е започвал с 12 победи и едно равенство в първите си 13 двубоя. \"Заради такива мачове Висшата лига е толкова специална. Беше много трудно, двубоят беше много физически, те се отбраняваха с 10 човека, бяха много стабилни, но ние бяхме по-добри. Мисля, че заслужавахме да вкараме един или два гола преди почивката, но вместо това не ни вкараха\", каза Гуардиола след двубоя. Испанският мениджър уточни, че е останал впечатлен от публиката в Западен Йоркшир, която не спря да подкрепя любимците си. \"Аз съм сигурен, че тази загуба ще спре някога и ще загубим. Но е важно как ще реагирам след това и как ще продължим да играем в момента. Знам, че сега имаме 11 поредни победи, доволен съм разбира се, днес бяхме близо до това да загубим\", каза още мениджърът на \"гражданите\". \"Сити\" тотално доминираше от първата минута, но двубоят се игра в много динамично темпо. Подрепяни от феновете на своя \"Джон Смит’с\" футболистите на \"Хъдърсфийлд\" се бориха геройски за всяка една топка. Единствената идея на домакините обаче беше как да се отбраняват и те не мислеха за никакви атакуващи действия. След като по-рано през сезона  победи \"Манчестър юнайтед\" , тимът на Дейвид Вагнер предложи ново много стабилно представяне и показа, че може да създава проблеми на най-големите отбори в лигата. Страхотни пропуски направиха Серхио Агуеро и Стърлинг, които на няколко пъти бяха извеждани на отлични позиции, но или вратарят Льосъл се справяше или мерникът на \"гражданите\" беше неточен. При най-доброто положение Агуеро сам си отвори пространство за изстрел, но в последния момент Шиндлер с отличен шпагат изби топката, а след двоен рикошет тя излезе и в аут. Без да отправи нито един точен удар преди почивката \"Хъдърсфийлд\" шокиращо поведе срещу кандидат шампиона. \"Териерите\" стигнаха до два последователни корнера, които доведоха до смут в отбраната на гостите. При първия 44-ата минута Венсан Компани за малко не си отбеляза автогол, но топката излезе в нов ъглов удар. Последва ново хубаво центриране, Шиндлер отклони топката, тя рикошира рамото на Отаменди и влетя в мрежата на Едерон – 1:0. През първите 45 минути надмощието на \"гражданите\" беше огромно. Тимът на Пеп Гуардиола имаше 77% притежание на топката и отрпави осем изстрела, но не успя да се разпише. За първото полувреме домакините си подадоха топката едва 106 пъти. \"Сити\" започна агресивно от самото начало на втората част и още преди да изминат и 60 секунди от подновяването на играта, получи отлична възможност. Рахийм Стърлинг нахлу в наказателното поле и беше съборен от Малоун. Серхио Агуеро застана зад топката и с хладнокръвен удар по тревата отбеляза своя 180-и гол за \"Сити\". Аржентинецът вкара осмо попадение в последните си осем мача срещу тимове, които току що влизат във Висшата лига. Ранното попадение не промени по никакъв начин плановете на \"Хъдърсфийлд\" и Дейвид Вагнер, \"териерите\" бяха плътно прибрани в собствената си половина и чакаха грешка на лидерът. \"Сити\" пък обсади вратата на Льосъл, но не се виждаше как може да пречупи домакините. В един период гостите опитваха единствено с изсипани топки към Агуеро, който обаче нямаше никакъв шанс да се пребори с високите защитници. За последните 10 миути Гуардиола пусна на терена и Габриел Жезуш, изваждайки Компани. \"Сити\" рискува максимално и буквално натика \"Хъдърсфийлд\" в собственото му наказателно поле. Голът се печеше и той падна случайно, както попадението на \"териерите\". Атака започнала от Де Бройне завърши с удар на Жезуш, блокиран от Льосъл, но топката рикошира в тялото на Стърлинг и влезе в мрежата за втори път. Английският национал отбеляза осмото си попадение във Висшата лига от началото на сезона и 12-о във всички турнири. След края на двубоя Раджив ван ла Пара от домакините беше изгонен с директен червен картон, след като започна да се блъска с Лирой Сане, а нападателят на \"Сити\" получи само жълт картон. \"Арсенал\" се върна в Топ 4 \"Арсенал\" спечели драматично гостуването си на \"Бърнли\" с 1:0 след гол от дузпа на Алексис Санчес в добавеното време. Двубоят се превърна в повторение на срещата на \"Емиратс\" от миналия сезон, когато \"артилеристите\" спечелиха с гол на чилиеца пак от дузпа в 98-ата минута. Освен това за трети път поред \"Арсенал\" печели срещу виненочервените с гол в добавеното време. Трите точки позволиха на \"артилеристите\" да се завърнат в Топ 4, събирайки 25 точки. \"Арсенал\" има с една повече от \"Тотнъм\", който в събота завърши 1:1 с \"Уест Бромич албиън\" у дома. Мениджърът Арсен Венгер не можеше да разчита на Месут Йозил, който се разболя преди мача, а на негово място започна Алекс Иуоби. Това отне от мощта на тима в предни позиции и за 90 минути \"Арсенал\" отправи само един точен изстрел, но ударът на Александър Лаказет беше спасен лесно. Противно на очакванията Петър Чех беше по-заетия вратар от двамата и трябваше да прави две ключови спасявания в течение на двубоя, за да задържи своя тим в срещата. \"Арсенал\", който преди мача имаше само четири точки като гост, беше близо до това да продължи със слабите си представяния далеч от дома. \"Бърнли\" се защитаваше прекрасно и заслужаваше поне точка от мача, но в последната минута Джеймс Тарковски задържа Аарън Рамзи в наказателното поле и съдията Лий Мейсън посочи бялата точка. Санчес стреля в долния десен ъгъл на вратаря Ник Поуп и отбеляза третото си попадение за сезона. Той се разписа за втори пореден мач. Освен това \"Арсенал\" спечели шести двубой, в който чилиецът и Лаказет стартират заедно на терена. През първото полувреме не намерихме нашия ритъм и не намерихме играта си, но мисля, че на почивката напривихме нужните корекции. След това беше въпрос на търпение и на добър последен пас. Разбира се не мога да отрека, че имахме късмет\", каза след двубоя Арсен Венгер.", "date": "2017.11.26", "title": "\"Манчестър сити\" пречупи новак с късен гол за 11-а поредна победа във Висшата лига"}
{"url": "http://www.dnevnik.bg/sviat/2017/11/26/3085558_sauditska_arabiia_obiavi_antiteroristichna_koaliciia/", "text": "Саудитският престолонаследник принц Мохамед бин Салман откри днес първата среща на високо равнище на създадената под егидата на кралството му коалиция на мюсюлмански страни срещу тероризма, предаде Асошиейтед прес, цитирана от БТА.  На започналата днес в Рияд среща на Ислямската военна коалиция за борба с тероризма принц Мохамед произнесе кратко слово. Коалицията няма да позволи на екстремисти \"да петнят името на нашата религия\", заяви 32-годишният син на крал Салман. \"Нашата среща е много важна, защото през последните години организациите (терористичните) действат в нашите страни, докато няма координация да им се противодейства\", каза той, цитиран от \"Франс прес\" и допълни, че \"това фактическо състояние свършва днес, защото повече от 40 страни изпращат много силен сигнал, че ще работим заедно и че ще обединим нашите воени, финансови, политически и разузнавателни възможности\". Той каза, че членуващите в съюза са се събрали, за да дадат обет да правят всичко възможно за изкореняване и заличаване на тероризма от лицето на Земята. Коалицията, която беше създадена през декември 2015 г. от 34 страни, сега включва 41 членки, макар че сред тях не са Ирак, Иран и Сирия. Нямаше представители и от Катар. През юни Саудитска Арабия и още три арабски страни прекратиха отношенията си с Доха. Сред участащите в коалицията са Турция, Пакистан, Афганистан, Египет, Йордания и др.", "date": "2017.11.26", "title": "Саудитска Арабия обяви антитерористична коалиция"}
{"url": "http://www.dnevnik.bg/sport/2017/11/26/3085571_avstriia_i_norvegiia_specheliha_purvite_smesenite/", "text": "Отборите на Австрия и Норвегия спечелиха първите стартове от Световната купа по биатлон. Сезонът започна със смесените щафети в шведския зимен център Остерсунд. В най-новата дисциплина единична смесена щафета Лиза Хаузер и Зимон Едер донесоха успеха на Австрия. Те финишираха за 36:17 минути, като Хаузер използва два допълнителни патрона, докато Едер беше безгрешен при стрелбата. На втора позиция завърши германският отбор в състав Ванеса Хинц и Ерик Лесер. Германският отбор използва девет допълнителни патрона и изостана на 16.5 секунди. Трети на почетната стълбичка се качиха Галина Вишневская и Максим Браун от Казахстан. Единичната смесена щафета се провежда във формат от един мъж и една жена, дамите правят две обиколки по 6 км, а мъжете по 7.5 км, всеки има стрелба от прав и легнал. Носителят на Големият кристален глобус за последните шест сезона Мартен Фуркад, в дует с Мари-Дорен Абер остана четвърти. Французите използваха 10 допълнителни патрона. Българският тим в състав Стефани Попова и Антон Синапов се класира за 18-а позиция, след като бе застигнат с обиколка. В традиционната смесена щафета от четирима успехът беше за Норвегия. Скандинавците в състав Ингрид Тандеволд, Тирил Ехоф, Йоханес Бьо и Емил Хегле Свендсен завършиха с време 1:11.31.7 часа. Те използваха 13 допълнителни патрона. Втори на 5.3 секунди зад победителите се нареди квартетът на Италия. Лиса Витоци, Доротея Вирер, Доминик Виндиш и Лукас Хофер финишираха много близо до победителите, изпозлваха и само седем допълнителни патрона, но бяха по-слаби в ски бягането. Трета остана шафетата на Германия в състав Франциска Пройс, Марен Хамершмид, Бенедикт Дол и Арнд Пайфер. Будестима финишира само на 6.4 секунди зад норвежците, използваки 10 допълнителни патрона. При традиционните щафети България завърши на 16-о място. Българската щафета финишира на 3:46.9 минути зад победителите. Четворката в състав Емилия Йорданова, Десислава Стоянова, Димитър Герджиков и Владимир Илиев използва 10 допълнителни патрона. Следващите стартове от Световната купа са отново в Остерсунд. На 29 ноември предстои 15 км индивидуално при дамите, а ден по-късно 20 км при мъжете.", "date": "2017.11.26", "title": "Австрия и Норвегия спечелиха първите смесените щафети от Световната купа по биатлон"}
{"url": "http://www.dnevnik.bg/sport/2017/11/26/3085574_krasen_kralev_prizova_bfs_da_vzeme_strogi_merki/", "text": "Министърът на младежта и спорта Красен Кралев взе отношение по скандалния мач между  \"Локомотив\" (Пд) и ЦСКА , при който фенове се биха на пистата на стадиона в парк Лаута. В резултат на безредиците  11 души бяха задържани , а Кралев помоли подобни кадри на насилие да не се показват по телевизията. \"Неприятен случай, в 21-и век да сме свидетели на подобни сцени е малко тъжно. В един момент тези хора се мислят за герои. Заради такива индивиди родителите не могат да водят децата си на стадиона\", заяви Кралев в ефира на БНТ1. Той призова да се вземат сериозни мерки и даде за пример Англия, която преди 20 години имаше сериозен проблем с футболните хулигани, а в момента няма дори огради на около терена. Задачата е да отидеш със семейството си, с децата си и да погледате спорт, да се позабавлявате\", добави той. Кралев призова Българският футболен съюз да бъде безкомпромисен в наказанията, които ще наложи. \"Ще говоря с министъра на вътрешните работи да видим какви мерки можем да измислим. Тук ми се струва, че полицията и съдебната система трябва да бъдат безкомпромисни. Няма значение кой е започнал първи. И двете агитки са виновни в случая. Призовавам БФС да бъде безкомпромисен в наказанията. Който е виновен, нека си понесе санкциите\", каза още министърът. Кралев коментира и предстоящия конкурс за базите на фалиралия ПФК ЦСКА АД, чийто  критерии бяха обявени преди няколко дни . Според министъра не само  \"ЦСКА 1948\" може да недоволства , а още 600 клуба. \"Не искам да коментирам конкретни юридически лица. Офертите ще ги отворим публично. До 10 януари се надявам всичко да приключи. Не разбирам защо трябва да се занимаваме непрекъснато с един клуб от \"В\" група. Центърът на събитието е стадионът, на който търсим качествен и надежден партньор. Искаме да защитим държавния интерес. Основната ни цел е това съоръжение да стане модерно\", добави Кралев.", "date": "2017.11.26", "title": "Красен Кралев призова БФС да вземе строги мерки срещу футболните хулигани"}
{"url": "http://www.dnevnik.bg/razvlechenie/2017/11/26/3085314_nai-komentiranoto_v_dnevnik_lugansk_grigor_dimitrov/", "text": "1.  Маскирани въоръжени мъже и танкове отцепиха центъра на Луганск  - 314 коментара 2.  Григор Димитров спечели титлата в Лондон след тежка битка с вдъхновения Гофен  - 256 коментара 3.  Кой би отписал с лека ръка платените вече пари за АЕЦ \"Белене\", попита Теменужка Петкова  - 251 коментара 4.  Русия заплаши \"Гугъл\" с ответни мерки, ако намали видимостта на пропагандни медии  - 207 коментара 5.  Путин, Ердоган и Рохани свикаха \"народен конгрес\" за реформи в Сирия и увериха, че ще има честни избори  - 191 коментара 6.  С литургия в столичния храм \"Св. Неделя\" бяха почетени жертвите на Голодомора в Украйна  - 178 коментара 7.  Как Мугабе доведе Зимбабве до икономическото дъно  - 168 коментара 8.  След инфарктен жребий Амстердам ще е новият дом на Агенцията на ЕС по лекарствата  - 160 коментара 9.  Телевизия Би Ай Ти свали \"Честно казано\" на Кулезич, предаванията трябвало да са \"по-умерени\"  - 149 коментара 10.  Европейският банков регулатор се мести от Лондон в Париж  - 144 коментара", "date": "2017.11.26", "title": "Най-коментираното в \"Дневник\": Луганск, Григор Димитров, АЕЦ \"Белене\""}
{"url": "http://www.dnevnik.bg/sviat/2017/11/26/3085579_konsensusut_za_nova_goliama_koaliciia_v_germaniia_se/", "text": "Лидерът на консерваторите в Бавария и регионален премиер на областта Хорст Зеехофер подкрепи съставянето на правителство с участието на консервативния блок ХДС/ХСС и Германската социалдемократическа партия (ГСДП), съобщи Ройтерс. С това той даде нов тласък на идеята за нова \"голяма коалиция\" като вариант за изход от политическата криза, отбелязва БТА. \"Коалиция между консерваторите и ГСДП е най-добрият вариант за Германия - във всеки случай е по-добър от коалиция със Свободната демократическа партия и Зелените\", заяви пред в. \"Билд ам зонтаг\" Хорст Зеехофер. Няколко европейски лидери вече подчертаха, че е важно в Германия бързо да бъде съставено стабилно правителство, за да може ЕС да пристъпи към обсъждания за бъдещето си, включително по въпроса за излизането на Великобритания и предложенията на френския президент Еманюел Макрон за реформи в еврозоната. Вчера Ангела Меркел заяви, че ще се стреми да състави голяма ко според проучване от днес на социологическия институт \"Емнид\" такова обединение има подкрепата на 52% от германцитеалиция, а. Младежката организация на политическата сила на канцлера Християндемократически съюз постави под натиск партиите да се споразумеят преди Коледа. \"Ако дотогава няма споразумение за коалиция между консерваторите и ГСДП, преговорите ще се смятат за неуспешни\", заяви организацията, цитирана от \"Билд ам зонтаг\". Пред вестника нейният водач каза, че при несъгласие на социалдемократите консервативният блок трябва да се стреми към правителство на малцинството. Това е вариант, на който Меркел не е привърженик, тъй като още изначално предполага нестабилност. Коментатори обаче заговориха за възможност консерваторите и Зелените да съставят правителство на малцинството, а ГСДП поне да даде подкрепа поне по някои политически въпроси. Вчера Зелените изразиха готовност да влязат в правителство на малцинството, припомня БТА. Германската социалдемократическа партия, която на изборите постигна най-ниския си резултат в следвоенната история и заяви, че отива в опозиция, за да стегне редиците си. Лидерът на ГСДП Мартин Шулц обеща въпросът за преговорите с консервативния блок да бъде поставен на гласуване сред членовете. Ръководството на партията представи условия за разговорите, включително инвестиции в образование и жилищната сфера, промени в здравно осигуряване и невъвеждане на таван за приема на кандидати за убежище. Като предвестник за предстоящите спорове около преговорите баварският премиер Зеехофер предупреди, че ГСДП не трябва да поставя прекалено много условия. \"Няма да има голяма коалиция на всяка цена\", посочи той.", "date": "2017.11.26", "title": "Консенсусът за нова голяма коалиция в Германия се засилва"}
{"url": "http://www.dnevnik.bg/razvlechenie/2017/11/26/3085564_rusiia_pobedi_na_detskata_evroviziia_v_tbilisi/", "text": "Представителят на Русия - 14-годишната Полина Богусевич победи на финала на международния песенен конкурс \"Детска Евровизия 2017\", състоял се тази вечер в грузинската столица, съобщи ТАСС, цитиран от БТА.  Полина събра 188 точки с песента \"Крила\", следвана от 12-годишния грузинец Григол Кипшидзе, който спечели 185 точки с песента Voice of my heart, и австралийката Изабела Кларк със 172 точки - за песента Speak Up!. Тази година за първи път в избора на победител в детския конкурс с онлайн гласуване можеха да участват и зрителите. Полина получи 122 точки от националните журита и беше втора след грузинския представител, но след преброяването на зрителските гласове тя събра още 66 точки и спечели с общо 188. Най-висока оценка - 12 точки, руската представителка получи от националните журита на четири страни-участнички в конкурса - Австралия, Грузия, Македония и Португалия. Представителят на Грузия събра от националните журита 143 точки, а от зрителите - 42. Той получи най-висока оценка от журитата на Армения, Албания, Беларус, Полша, Украйна и Русия.  В конкурса участваха млади изпълнители от 16 страни: Австралия, Албания, Армения, Беларус, Грузия, Ирландия, Италия, Кипър, Македония, Малта, Полша, Португалия, Русия, Сърбия, Холандия и Украйна. България тази година не участваше. ", "date": "2017.11.26", "title": "Русия победи на детската Евровизия в Тбилиси"}
{"url": "http://www.dnevnik.bg/sviat/2017/11/26/3085583_chechenskiiat_lider_ramazan_kadirov_obiavi_che_doshlo/", "text": "Президентът на Чечения Рамзан Кадиров заяви днес, че желае да напусне поста си и че е \"дошло време\" за това, предаде БТА. В интервю за телевизионния канал \"Русия 1\" Кадиров каза, че е негова \"мечта\" да напусне президентския пост, тъй като било трудно да носи отговорност \"за народа, за републиката, пред Всевишния и ръководството на държавата\". Добави, че не е уморен или не желае да служи, просто навремето са били необходими хора като него, \"да воюват, да въведат ред\", но днес в Чечения цари ред и процъфтяване и затова трябва да има промяна, обясни той.  Кадиров каза, че следващият ръководител на Чечения ще бъде определен от ръководството на държавата и народа, но според него \"има няколко човека, който 100%\" биха се справили с тези задължения.", "date": "2017.11.26", "title": "Чеченският лидер Рамазан Кадиров обяви, че дошло време да се оттегли"}
{"url": "http://www.dnevnik.bg/analizi/2017/11/26/3084197_politicheski_skandaldjiia/", "text": "Само за последните няколко месеца политическите скандалджии от различни партии се отбелязаха с прояви, които ще ехтят из медийния фолклор още дълго. В следствие на това видяхме всякакви видове оставки - поискани, дадени, недадени, отказани и върнати, по неизбежност и по лична инициатива. При всички тях присъстваше думата скандал. \"Скандал\" стана широкоспектърен синоним за назоваване на събитията от политическия небосклон у нас. Ползва се вместо нарушение, безобразие, престъпление, беззаконие, вместо шуробаджанащина, конфликт на интереси, зле свършена работата и още и още. Скандалът в тази си широка формулировка е сред ефектите на преплитането между политическа и медийна среда. Той се проявява като живян от публиката през средствата за масово осведомяване. \"Скандал\" излъчва послания едновременно към електората и към аудиторията. Тоест хем е похват за политически маркетинг, хем действа като доказателство за актуалност на медийното съдържание. Общо казано, има причина той да съществува, да се развива и да се поддържа - \"Вижте най-новото развитие на скандала с .... \". Изберете си с кое, всичко става. Политическият скандалджия като събирателен образ обаче минава отвъд комерсиалната страна на българската публичност. Той все повече се сраства с тъканта на самото политическо у нас, присвоявайки си смисъла му. Ролята \"политически скандалджия\" функционира като - основните опорни точки на политическия ни апарат. Докато обръчите от свързани лица и компании са като кръвоносни съдове, чрез които системата управлява циркулацията на ресурси, скандалджийството иззема ролята на имунна система. Негова е задачата да намери къде се е нагнездил чуждопартийният интерес, да дискредитира дейностите му, да докаже, че моралът на политическия противник е по-нисък от собствения. Това въвежда неестествени функции в работата на различни институции - например разследване вместо законотворчество в парламента. Скандалът е естествен завършек на средата, в която движеща сила за постигане на целите не са политики. Политиките изискват аргументи, работа, изследване на резултати и ако доминираха, щяха да доведат до съвсем различни проявления на политическо противопоставяне...от типа на контрааргументи, работа, сравняване на резултати. Борбата за кокала като метафора за възможностите, предоставени от всяка форма на управление у нас, най-точно онагледява неизбежността на скандала. В смисъла на всичко това които видяхме. Макар на вид да наподобяват добра практика, те са елемент от репертоара на политическия скандалджия. Ето защо по правило една оставка у нас твърде рядко причинява цялостно изпадане от политическия процес. Обикновено целта й е затишие и последващо преформулиране на ролята за конкретния актьор. Казаното дотук не означава непременно, че всичко в искането, даването, приемането или отхвърлянето на оставки е дирижирано, макар и това да е възможно. Означава най-вече, че правилата на скандала, пулсът и динамиката му са определящи за начина, по който политическият процес бива както воден от играчите, така и осмислян от публиката. Диалогът за нужните на обществото практики, за инструментите, с които като държава да постигнем едно или друго, концептуално най-често е непонятен, тъй като скандалното е разпознато като политическо на негово място. Скандал, разбира се, може да избухне навсякъде. Разликата у нас е в начина, по който скандалното съизгражда цялостния политически наратив. Наслагването на продължителни поредици скандали подкопава разбирането, че партиите следва да са проводници на конкурентни една спрямо друга политики и затвърждава функцията им на икономически субекти. В допълнение политическият скандалджия и скандалът сам по себе си ни представят поредното доказателство за парадокса на преекспонирането. Когато една тема или проблем залее публичността няколко пъти, чувствителността към него може всъщност да намалее. С постоянното си присъствие Принципът е \"кучетата си лаят, керванът си върви\" или \"всяко чудо за три дни\". Скандалите проблясват в миг като супернови и после безславно попиват в политическото битие, за да го направят още по-пластично и пригодно за всички предстоящи употреби. Не се появяват знаци за извлечени поуки или промяна на практиките. Ето защо няма и причини да очакваме, че политическият скандалжия ще изчезне като образ. Най-вероятно в следващия политически сезон ще има още какво да видим от него.", "date": "2017.11.26", "title": "Политически скандалджия"}
{"url": "http://www.dnevnik.bg/politika/2017/11/26/3085004_boiko_borisov_shte_bude_preizbran_za_lider_na_gerb/", "text": "ГЕРБ ще проведе Четвърто редовно отчетно-изборно делегатско национално събрание днес. На събитието ще присъстват 1200 делегати от цялата страна и над 150 гости от България и чужбина, съобщиха от партията. На събранието ще бъдат проведени избори за председател, заместник-председатели, Изпълнителна комисия и Контролна комисия. От ГЕРБ казват, че Бойко Борисов ще бъде единственият кандидат за лидер и се очаква да бъде преизбран с пълно мнозинство. Преизбрани ще бъдат и заместниците му - Цветан Цветанов, Йорданка Фандъкова и Димитър Николов. Гласуването е явно, но закрито за медиите. В Изпълнителната комисия на ГЕРБ се очаква да влезе  оттеглилият се от председателския пост в 44-ия парламент Димитър Главчев . Според депутати той може да заеме мястото или на бившия вицепремиер и настоящ шеф на кабинета на Борисов Румяна Бъчварова, или на правосъдния министър Цецка Цачева. ГЕРБ трябва да приеме и политическа декларация, че няма да се коалира с БСП.", "date": "2017.11.26", "title": "Бойко Борисов ще бъде преизбран за лидер на ГЕРБ"}
{"url": "http://www.dnevnik.bg/evropa/novini_ot_es/2017/11/26/3083511_opitite_na_levicata_v_italiia_da_spre_migrantite_moje/", "text": "Споразумението с Либия, което значително намали броя мигранти, пристигащи в Италия, може напълно да стопи и без това все по-слабите надежди на управляващата Демократическа партия (PD) да остане на власт следващата година, тъй като срещу него се обявиха потенциалните коалиционни партньори на PD, пише \"Ройтерс\". Сделката, която беше сключена през февруари, е популярна сред италианското общество и десницата и партиите, противопоставящи се на върхушката, но си навлече критиките на ООН, правозащитни групи и голяма част от италианската левица. Според споразумението Италия и Европейският съюз обещават да финансират лагери за мигранти в Либия. Рим също така се съгласи да обучава либийската брегова охрана като част от мерките срещу опитите на мигранти да предприемат рискованото пътуване за Европа. В резултат на договореното обаче, десетки хиляди мигранти се оказаха в капан в Либия, където според правозащитни групи условията са плачевни, а престъпленията са ежедневие. Един от политиците, които искат промени в споразумението, е Ема Бонино, бивш външен министър в лявоцентристко правителство. \"Винаги съм критикувала споразумението с Либия. То е тапа в бутилката, която не може да издържи\", посочи Бонино. \"Италианците имат усещането, че са превзети от мюсюлмански чужденци. Това не е вярно. Страхът е невероятно средство за печелене на избори, но той е просто безполезен за контролиране на миграцията\". Бонино обмисля да сформира проевропейска партия с други фигури от лявото политическо пространство, които подкрепят Демократическата партия преди изборите през май следващата година. Джулио Маркон, депутат в долната камара на парламента от италианската Лява партия, посочи, че левите избиратели винаги са държали на хуманитарните ценности. Неговата партия засега отказва да се съюзи с PD. Победа за антиимигрантските партии PD се нуждае от подкрепата на други партии, особено от левия политически спектър. Според скорошно проучване PD изостава зад популисткото движение \"Пет звезди\" с 24 срещу 29 процента, а дясноцентристката коалиция, включваща антиимигрантската Северна лига, \"Форца Италия\" (\"Напред Италия!\") на Силвио Берлускони и крайнодясната \"Братя на Италия\" има обща подкрепа от около 36%. Сделката с Либия, която е по модела на подобно споразумение между ЕС и Турция, успя да намали притока на мигранти към Италия. Броят на пристигащите спадна с около една трета до този момент в сравнение със същия период през 2016 г. През октомври пристигащите сами са били с 80% по-малко спрямо предходната година. Обикновените италианци, които бяха силно разтревожени от пристигането на около 600 000 мигранти през изминалите четири години, останаха доволни от тази тенденция. Според проучване на SWG от този месец две трети от италианците не искат повече имигранти и се опасяват, че те ще им вземат работните места и ще повишат престъпността. Северна лига, която се възползва от антиимигрантските настроения, увеличи повече от два пъти популярността си до около 15% за три години . Нейният лидер Матео Салвини обвини \"фалшивите бежанци\", че \"превземат\" Италия и носят престъпност със себе си. За да не остане по-назад, кандидатът за премиер на \"Пет звезди\" Луиджи Ди Майо това лято сравни с таксита корабите на хуманитарни организации, спасяващи мигранти от претъпкани лодки. Нехуманно споразумение  В рамките на споразумението от февруари бреговата охрана на Либия е заловила около 20 000 мигранти, включително бежанци. След това те са вкарвани в центрове, където могат да бъдат задържани за неопределено време. Миналата седмица Върховният комисар на ООН по правата на човека осъди подкрепата на ЕС за либийската брегова охрана като \"нехуманна\", защото хванатите мигранти са задържани и подложени на \"невъобразими ужаси\". Бившият генерален секретар на ООН и носител на Нобелова награда за мир Кофи Анан заяви, че сделката с Либия прави Италия съучастник в нарушаването на Женевската конвенция, според която бежанците не може да бъдат връщани на място, където могат да бъдат преследвани. \"Според Конвенцията не можете да ги връщате (бежанците). Но ако сключите споразумение с някой друг да ги задържа, вие сте един вид съучастник\", коментира Анан по време на посещение до Рим този месец.", "date": "2017.11.26", "title": "Опитите на левицата в Италия да спре мигрантите може да ѝ костват властта"}
{"url": "http://www.dnevnik.bg/razvlechenie/2017/11/26/3085073_dnes_e_posledniiat_shans_za_uchastie_v_kinoigrata/", "text": "Тази вечер в 23:59 ч. е последният шанс за участие в киноиграта \"Тайната на Коко\", свързана с коледната анимация на \"Дисни\" и \"Пиксар\". \"Тайната на Коко\" разказва за музикалните амбиции на 12-годишния Мигел, които го пращат на необичайно, но шарено пътешествие в Страната на предците - с други думи, в отвъдното. Сюжетът се върти около традициите на Деня на мъртвите в Мексико и освен всичко, разказва и много за културата на латиноамериканската страна. Филмът излезе по кината на 24 ноември, а читателите на \"Дневник\" имат шанс да спечелят оригинални награди с неговите герои - чанти, несесери за снимки, блутуут колонки и други подаръци, ако отговорят на въпроса от второ ниво. За да се включите в томболата не е необходимо да сте участвали и в двете нива на играта, но два верни отговора удвояват шанса за успех. Наградите ще бъдат изтеглени в понеделник, 27 ноември.", "date": "2017.11.26", "title": "Днес е последният шанс за участие в киноиграта \"Тайната на Коко\""}
{"url": "http://www.dnevnik.bg/citat_na_deniia/2017/11/26/3085408_citat_na_denia_surceto_mi_beshe_sprialo_i_v_91-ata/", "text": "Това написа финансовият директор на \"Левски\" Красимир Иванов в профила си в \"Инстаграм\". Думите му дойдоха след  трудната победа срещу \"Верея\" . След провала срещу последния \"Витоша\" в предния кръг, сините вървяха към ново нулево равенство. Този път обаче те съумяха да спечелят, благодарение на много спорния гол на защитника Давид Яблонски в последните секунди.", "date": "2017.11.26", "title": "Цитат на деня: Сърцето ми беше спряло и в 91-ата минута д-р Яблонски му направи електрошок"}
{"url": "http://www.dnevnik.bg/bulgaria/2017/11/26/3082455_novoto_spokoistvie_na_harmanli/", "text": "Автогарата в Харманли е празна по обяд в понеделник. Няма пристигащи и заминаващи автобуси. В близост до спирката, има магазини и сергии, районът по-скоро прилича на пазар. Това е и мястото, на което най-често местни и настанени в лагера се срещат. Пет години от начало на бежанската вълна и дейността на бежанския център в града, атмосферата в него изглежда спокойна. За това със сигурност помага и малкият брой настанени в центъра в момента, който е под 300, но и \"свикването\" и приемането на чужденците е изиграло роля, разказаха за \"Дневник\" граждани на Харманли. Много от настанените в центъра вече са си намерили работа или са започнали свой бизнес в града. Има и немалко, които искат чужденците да не бъдат в Харманли или поне центърът да стане от затворен тип. Аргументи не дават, освен че са чували от трети лица, че настанените в центъра крадат и правят проблеми, но отново не посочват какви. Но много от хората в Харманли не искат да говорят. Жената, която продава плодове и зеленчуци на гарата казва, че не е оттук. Тази до нея заявява, че живее на село и нищо не е видяла от чужденците. Пред дюнерите шестима млади и усмихнати хора са се отбили за кратко до автогарата. Те са пристигнали преди два дни с камион от Турция. Идват от Сирия и всички са членове на едно семейство братя, сестри и съпрузи. Само един от тях говори на английски. \"Нелегално, както всички сирийци\", със смях, премесен с притеснение споделя най-големият брат. Нищо по тях не личи за дългия път, който са извървели. Тяхната цел е Германия. Там семейството имат близки. Но ако нямат \"късмет\" ще останат и в България, защото всичко е по-добре от Сирия. Споделят, че ще дадат всичките си данни и каквото имат, за да ги регистрират в Харманли. После се надяват да им издадат документи и после...\"не знаем\", казват те - \"ще видим какво ще става\". Съгласяват се да ги снимаме и бързат да тръгнат, за да могат да се регистрират преди 17 ч. Мосин Сахи пристига също пред дюнерджийницата. Той живее от две години в центъра. Чувства се добре в България и защото тук е семейство му. Има четири братя и четири сестри. \"10-членно семейство, голямо семейство\", разказва той. Започнал е да ходи на училище в Харманли преди 2 месеца. Всеки ден заедно с братята си и едната си сестра, посещава местното учебно заведение като е осми клас, макар че е на 20 години. Има обаче проблеми с българския език и затова са го записали в този клас. Въпреки че съучениците му се смеят и го питат защо учи с тях като е толкова голям, се държат много добре с него, разказва Сахи. \"Много съм щастлив тук, сега ситуацията на афганистанците е добра тук, но преди една година имаше проблем с полицията след бунта в центъра. Сега ние не правим проблеми и България ще започне да дава статут на афганистанците. Ние сме щастливи и се чувстваме добре, искаме 5-годишни статути. Ако получа, аз искам да остана тук - не да ходя в Германия или Франция. Всички, които дойдат тук, искат да отидат към Западна Европа, защото българите и политиците не са добри. Но всичко е добре тук, ако знаеш езика и не вършиш нелегални неща, няма да имаш проблеми с полицията и да те бие. Аз съм тук от две години и никой не ме е бил, защото не правя незаконни неща\", споделя Сахи. Идва от малък град, близо до Кабул. Затова и харесва Харманли, защото е тихо и спокойно. България пък харесва, защото няма проблем с нищо. Дава пример с други афганистанци, иранци, пакистанци и сирийци, които са дошли в страната и правят лоши неща - пият уиски и водка, и пушат марихуана, което е незаконно. \"Но те го правят в градския парк и полицията ги бие и те казват, че хората не са добри тук\", с укор обяснява Сахи. Срещу дюнерджийницата е и магазин за дрехи. Продавачката, която не иска името й да бъде цитирано, разказва, че все още се притеснява, че в Харманли има толкова много чужденци. \"Как може такова нещо на едно място ходят. Ходят на фризьор, масаж. После ние ходим на същите места. Лятото нали ги видях тук, бяха с едни плюски по телата си\", разказва жената. Тонът й е спокоен, въпреки отношението й към мигрантите. Заявява, че никой от местните \"не ги иска\". Разказва, че чужденците се разхождат на тумби от няколко момчета. \"Крадат\", допълва тя - така казвали в града. Тя обаче продължава мълвата. На въпроса дали е от пострадалите от кражбите им, тя заявява \"не\", а дали го е чула от обрани хора - отговорът отново е отрицателен. \"Така се говори\", обобщава тя. Тя се чувства по-спокойно, когато по улиците се разминава със семейства, особено ако са с дете. \"Какво правят тези момчета в 20-21 часа навън. Това са деца, на 18 години като моя внук\", коментира още тя. Силна музика се чува от магазин за аксесоари. Там е Омед от Сирия. Харесва му страната и не иска да ходи другаде. Научил се е и ремонтира сам мобилни апарати. Харесва му в България и не иска да ходи другаде, защото приятели има и в Харманли, и в София. Получил е статут и живее вече извън центъра с приятели. На близо е магазин за дрехи втора употреба. Там двама сирийци са започнали свой бизнес. С леко притеснение те започват да говорят за себе си. Идват от Алепо. Двамата братя имат още три сестри. Цялото 7-членно семейство е от почти две години в България. От година и половина имат магазин. Вече говорят добър български, макар и бавно и с акцент, но отказват да бъдат снимани. Казват, че настанените в центъра рядко влизат в магазина им. На въпроса какво е отношението към тях, отговарят с въпрос: \"Отношението добро ли е към вас - по-добро е от Сирия\". И на двамата им харесва в страната и искат да останат тук. Срещу магазина за втора употреба е заведение, в което работи Димитър Дамянов, който е родом от Харманли. \"Изведнъж спокойният град, в който вечер е малко трудно да видиш човек в центъра, стана много населен\", спомня си той. \"Беше странно в началото, защото не знаеш кой какво може да ти направи. Преди имаше и малко проблеми, как да го обясня\", с притеснение Димитър започна да търси правилните думи, за да не пресилва или омаловажава разказваното - \"някои от тях правеха проблеми, заяждаха се с хората\". \"След време се успокоиха нещата, докато не дойдоха тези от Афганистан и Ирак. Но след като свикнаха, се успокои ситуацията и нямаше проблеми. Даже имаше някои, които живееха до вкъщи\", разказва той и допълва, че има и хора, които изобщо не правят проблеми. \"Някои научиха български език доста добре и започнаха бизнес. Тук им харесва, защото е по-спокойно и по-приятно\". Според него в началото съгражданите му са били скептични, но сега са се успокоили. \"Афганистанците вече не са тук, много малко са останали. Със сирийците няма проблем. Всеки свикна да се разминава с тях в града и няма проблеми\". Не можа да коментира дали чужденците са повишили доходите на заведението, в което работи. До пристигането на следващия автобус на гарата в Харманли, има много време. Спокойствието остава, въпреки че хората, дори пред дюнерджийната намаляват.", "date": "2017.11.26", "title": "Новото спокойствие на Харманли"}
{"url": "http://www.dnevnik.bg/sport/2017/11/26/3085410_rano_ili_kusno_shte_zapochnem_da_vkarvame_poveche/", "text": "Треньорът на \"Левски\" Делио Роси заяви, че отборът му е спечелил заслужено срещу \"Верея\". Сините  се наложиха много трудно с 1:0  с много спорен гол на защитника Давид Яблонски в последните секунди. \"Направихме едно от най-добрите първи полувремена досега. Имахме доста възможности за гол, но ги пропуснахме. През второто полувреме бяхме малко разделени, но може би защото търсихме победата на всяка цена. Заслужавахме да спечелим и се радваме, че го направихме\", заяви Роси пред \"Диема спорт\". По думите му при  провала срещу последния \"Витоша\"  съставът му не е изглеждал добре. \"Сега двубоя го спечелихме в 90-ата минута и със сигурност това е добре поне за самочувствието ни.\" \"Така се получи, че второто полувреме се изложихме на няколко опасности и допуснахме контраатаки. Това беше рискът, който предприехме, за да спечелим мача. Не искам да печелим с 1:0. Съжалявам заради нападателите, пред които се откриха множество възможности. Когато имаме възможности за гол, рано или късно ще започнем и да отбелязваме\", добави италианецът.", "date": "2017.11.26", "title": "Рано или късно ще започнем да вкарваме повече, заяви Делио Роси (видео)"}
{"url": "http://www.dnevnik.bg/bulgaria/2017/11/26/3085335_protestno_shestvie_shte_poiska_dnes_ostavkata_na/", "text": "Неправителствената организация \"Спаси София\" ще поиска оставката на столичния кмет Йорданка Фандъкова с протестно шествие под надслов \"#ДанчеСлез - Протест за цялостно творчество\". Протестът ще започне в 13 ч. от Министерския съвет, като ще премине по бул. \"Дондуков\", ул. \"Г. С. Раковски\" и ще достигне до сградата на Столичната община. Организаторите посочиха, че повод за недоволството са некачествените ремонти, замърсяването на въздуха, провалите в областта на градския и велосипедния транспорт, презастрояването на София и заличаването на архитектурното наследство. \"Независимо от вашите конкретни проблеми, приоритети или квартал, в който живеете, нека покажем на Йорданка Фандъкова, че отдавна дойде времето да се вслуша в нашите проблеми и да защити правото ни да живеем в здравословен, устойчив и приятен град. А ако тя не е готова да го стори - тогава дружно да извикаме Данче, слез\", пишат организаторите в страницата на  създаденото за протеста събитие във \"Фейсбук\" . \"Време е онези, чиито заплати плащаме, да се захванат за работа и да ги заслужат\", казват още от \"Спаси София\". В събота (24 ноември) кметът Фандъкова коментира исканията им, като заяви, че  звучи несериозно или политически да се иска оставката й за всичко . \"Предизборната кампания започна, някои от основните политически сили вече я обявиха. Това предстои да го гледаме, но ще продължим да си вършим работата\", добави тя.", "date": "2017.11.26", "title": "Протестно шествие ще поиска днес оставката на столичния кмет Йорданка Фандъкова"}
{"url": "http://www.dnevnik.bg/razvlechenie/2017/11/26/3083079_kude_po_sveta_muzikata_e_nai-lirichna_i_nai-mrachna/", "text": "Музиката е едно от най-големите постижения на човечеството. Музиката може да лекува, да успокоява, но може да те направи и агресивен. Музиката лети в космоса. Музиката е навсякъде около нас. Проучване на Британското кралско научно дружество, обхващащо над 90 хил. песни, издадени след 1950 г., установи къде по света музиката е най-лирична и къде най-мрачна. Изследването анализира песни на английски език от целия свят в различни жанрове музика - рок, поп, пънк, метъл, хип хоп и религиозна музика. Произведенията са оценявани по използваните акорди и текстовете. Целта на проучването била да се определи . Основаната скала, по която се измерва как творбата влияе върху човек са думите, които са използвани в текста. Оценявани са общо 222 различни думи. На всяка една се поставя оценка от 1 до 9. Като пример се посочва, че думата \"любов\" получава 9 точки, а \"болка\" - 1. Оказва се, че от 2010 г. по-мрачните и тъжни песни намаляват. За да преценят в коя част на света каква музика се създава, изследователите са проучили песни от Азия, Австралия, Северна Америка, Скандинавия и Западна Европа. И установяват . Най-положително лирично съдържание имат азиатските песни. От своя страна скандинавската музика пък е най-мрачна, като причина затова се посочва жанра, характерен за този регион - т.нар. death metal. Там обаче се забелязва друг интересен феномен. Колкото и лиричен да е текстът на някоя скандинавска песен, почти винаги върху него се наслагва музика с високи акорди, което от своя страна прави песента по-натоварваща за слуха. Точно обратното е с азиатската музика, където акордите са лирични и позитивни, въпреки че текстът може да е тъжен. В проучването обаче се посочва, че музиката влияе различно на всеки човек. За пример се дават почитателите на тежката рок музика и пънка, където масово се използват думите \"смърт\" и \"болка\", но жанровете продължават да имат много фенове. Освен това песните на родния език влияят по-положително на хората, отколкото тези на чужд език.", "date": "2017.11.26", "title": "Къде по света музиката е най-лирична и най-мрачна"}
{"url": "http://www.dnevnik.bg/bulgaria/2017/11/26/3065222_bez_dom_v_studa/", "text": "Бездомните хора на улицата... Те са като част от градския пейзаж, която почти не забелязваме. Рядко говорим за тях. През лятото можем да ги видим да спят нощем на пейки или в храсти. Когато стане студено, нощуват в стари сгради, в кашони, в незаключващи се нощем входове на жилищни сгради. През първата половина на 2017 г. в страната са регистрирани 1 068 бездомници /по данни на Агенцията за социално подпомагане/. Но предвид, че те често се местят, много е вероятно да са повече.  Най-честата причина за това човек да се окаже на улицата са тежки семейни конфликти, при които става невъзможно да съжителства със своите близки. На второ място идват имотните измами, при които някой губи жилището си. Трето - душевни, психични проблеми, алкохолизъм и наркомания, което обичайно се смята за водещата причина.  Временно настаняване Бездомниците могат да останат в центровете за временно настаняване за не повече от 3 месеца в рамките на една календарна година. През останалото време улиците са техният дом. На територията на страната има 13 центъра с общ капацитет 622 места. С най-много места - 510, са трите центъра в София – \"Св. София\" в ж.к. \"Захарна фабрика\", \"Св. Димитър\" в ж.к. \"Люлин\" и в ж.к. \"Красна поляна\". Те са особено натоварени през зимата. Хората, които отиват там, би трябвало да плащат такса, която е 30% от дохода им, а които нямат доходи, не плащат нищо. В тези временни убежища нуждаещите се могат да нощуват, да получат храна, да се изкъпят и да разчитат на социална консултация.  Тези центрове трудно може да бъдат припознати от някого като дом в смисъла, който повечето хора придаваме на тази дума. Те представляват затворени системи с правила и графици. Бездомните там живеят с много други и различни хора, като в най-добрия случай се налага да делят стаята си с още един непознат, с когото трябва да се съобразяват. Вероятно поради тази причина някои предпочитат улицата.  През последните години в София са открити и два кризисни центъра към Столична община, които се намират в \"Захарна фабрика\". Те приютяват бездомни за време от 1 до 3 месеца през най-студените зимни дни, когато има опасност от измръзване. Общият им капацитет е 170 души, като обикновено са отворени от 1 декември до края на март. Понякога обаче отварят и по-рано - когато температурите станат минусови.  Друга социална подкрепа Бездомните хора рядко са запознати със социалната подкрепа, на която имат право. Ако нямат лична карта, те могат да получат еднократна помощ за издаване на лична карта от дирекция \"Социално подпомагане\", която може да покрие включително и транспортните разходи, необходими за нейното издаване. Бездомните имат право и на еднократна помощ за задоволяване на инцидентно възникнали здравни, образователни, комунално-битови и други жизненоважни потребности. Размерът на еднократната помощ е до петкратния размер на гарантирания минимален доход (325 лева) и се определя със заповед на директора на Дирекция \"Социално подпомагане\". Друг вид подкрепа за бездомни хора, които нямат доход, е плащане на разходите за диагностика и лечение в болница При постъпване в болница те трябва да подадат декларация по образец за заплащане на оказаната им медицинска помощ. Тази декларация се подава чрез директора на лечебното заведение до Дирекция \"Социално подпомагане\". Топъл обяд Агенцията за социално подпомагане управлява програма на \"Фонда за европейско подпомагане на най-нуждаещите се лица 2014-2020 г.\", която се изпълнява в цялата страна. Средствата се използват за индивидуални пакети с хранителни продукти и за топъл обяд. По данни на пресцентъра на Агенцията към 30.09.2017 г. се предоставя топъл обяд на 295 бездомни хора. 850 са бездомните в страната, получили пакети с хранителни продукти от 1-ви транш на раздаване според пресцентъра. Никаква помощ не може да разреши трайно проблемите на бездомните хора. А и социалната подкрепа е обвързана с доста административна документация, която нерядко може да възпрепятства нуждаещите се. Както казва психологът Ваня Пандиева: \"Човекът е на улицата и обикновено няма адресна регистрация. Много от тях нямат и лични карти. Но за да бъдеш настанен някъде, трябва да имаш лична карта. Как да имаш адресна регистрация, когато ти нямаш дом?\" ", "date": "2017.11.26", "title": "Без дом в студа"}
{"url": "http://www.dnevnik.bg/detski_dnevnik/2017/11/26/3082650_sbornikut_ot_deca_za_deca_subra_25_prikazki_i_35/", "text": "Точно 400 приказки на деца и младежи от 44 населени места участваха в  конкурса \"Дъбови листа\" , който избра 25 от тях и издаде книжката \"От деца за деца\", илюстрирана с 35 рисунки, отново от деца. \"Утрешните будители са днешните вдъхновени деца и младежи. Не бива нито за миг да спираме да ги слушаме, да ги чуваме и да ги насърчаваме да четат, пишат и мечтаят\", казва илюстраторът и издател Нуша Роянова, която през април инициира конкурса. Идеята й беше конкурсът да привлече вниманието на родителите към идеята, че доброто образование започва с добрите образи от приказките. \"Освен прекрасните приказки, които получихме, ни впечатли и отношението на родителите, и споделеното в имейлите\", разказа Нуша Роянова. \"Дъщеря ми успя да се откъсне от електронните игри и телевизията и раздвижи въображението си\", написала майка на участничка в конкурса, а друг родител споделил, че синът му за първи път е погледнал с други очи на старата пишеща машина и е избрал нея за работата си по приказката, а не компютъра. \"Децата имат нужда и от технологии, и от магия, и от обич към книгите, за да бъдат достатъчно свободни, за да творят. Няма значение дали използват химикалката, молива или клавиатурата\", смята Нуша Роянова. Костенурчо с триетажната черупка Преди много време, в страната на костенурките, се родил Костенурчо с триетажна черупка. Всяка от черупките му имала различна функция. Първата била просто къщичка, като при всички костенурки. Втората била за бързина - с нея Костенурчо ставал като светкавица. Третата черупка била най-интересна, защото с нея можело да се лети. Когато пораснал и станал ученик, Костенурчо се почувствал много нещастен, защото бил толкова различен от другите. Никой от съучениците му не харесвал триетажната черупка. Подигравали му се, наричали го изрод, и непрекъснато го обиждали и изолирали. Костенурчо обичал да учи, но намразил училището. Започнал да се скита в гората, като само четял уроците си и пишел домашните си, за да не изостане от другите костенурки. Един ден край него минало джудже със зелена коса и брада. То се спряло, огледало го с любопитство и казало: - Брей, каква интересна чурупка имаш! Толкова е необикновена! Ти сигурно си надарен с много таланти?! - Имам някои дарби – скромно отвърнал Костенурчо. - Но не съм необикновен. Костенурките в моя клас ме смятат за по-глупав и по-лош от тях, защото съм роден толкова различен... - Леле, колко глупави съученици имаш! – възкликнало джуджето. – Аз също съм роден странен. Виж, всички косми по мен са зелени! За сметка на това имам много дарби. Мога да рисувам по-добре дори от хората. Мога и да откривам тайни места, странни предмети, необикновени създания - като теб. - За рисуването е добре, но другото ми се вижда ненужно. На кого са му потрябвали странни неща? - въздъхнало костенурчето. - Слушай какво, дълбоко в гората има едно вековно дърво - казало джуджето. Жълъдите по него са жълти, като злато, и не окапват през зимата. В хралупата на това дърво живее златна костенурка, която изпълнява желания. Ако толкова много искаш да станеш обикновен, иди при нея. Можеш да ме вземеш със себе си, защото аз пък мечтая за още дарби. Искам да съм бърз като стрела. - Аз съм бърз като стрела, но това не ми помага - унило казал Костенурчо. - Другите костенурчета винаги се сърдят, когато играем и казват, че не е честно да използвам дарбите си. Дори госпожите в училище ме наказват да изляза от играта. - Това е несправедливо, но е глупаво да се отказваш от дарбите си заради тях - отсякло джуджето. После Костенурчо качил джуджето на гърба си и натиснал най-светлото петно на черупката си, с което включвал дарбата си да лети. Двамата се издигнали над гората. Търсели жълто дърво, което да се отличава в зеленината. Когато го открили, кацнали и видели, че в стъблото има голяма хралупа. От там надникнала синя костенурка със златна черупка. - Колко странно костенурче - възкликнала тя. - Твоята къщичка е най-необикновеното нещо, което съм виждала. Костенурчо се засрамил и се почувствал много зле. Чудел се как да каже на златната костенурка, че не иска да е странен. - Сигурно идваш, за да ти изпълня някакво желание, но и аз имам една молба - казала костенурката. - Искам да полетя с теб по широкия свят, за да го разгледам. Виждам, че имаш голяма сила и можеш да ме носиш, защото къщичката ти е необикновена. Костенурчо се съгласил. Оставили джуджето да пази хралупата, а те отлетели. Гледали от високо планини и долини. Летяли над земите на хората и видели как живеят те. Костенурчо се изненадал, че и там имало такива като него. Те не били с триетажни къщички на гърба си, но били различни и другите не ги харесвали. Костенурчо се запознал с едно момче, което било прекрасен художник, но всички го отхвърляли, защото било мълчаливо. Говорил и с красиво момиче, което можело да съчини всякакви стихове, но не можело да тича бързо и затова никой не искал да играе с него. - Виждаш ли? – рекла тихо по едно време костенурката. – Колкото по-странни са, толкова са по-интересни. Костенурчо премълчал. Когато се върнали, джуджето поискало от златната костенурка да му даде бързина и тя му дарила. После се обърнала към Костенурчо: - А ти какво искаш? Имаш право на две желания, защото изпълни мечтата ми да летя. - Искам... - започнало костенурчето, но заплакало. Изведнъж разбрало, че не иска и не може да се отрече от триетажната си къщичка. - Кажи ми какво иска сърцето ти - подканила го костенурката. - Да ме приемат такъв, какъвто съм – през сълзи казал Костенурчо. - Скромен си, но нека така да бъде. Ще те приемат! А второто желание? Костенурчо се замислил сериозно. Мислил дълго и накрая казал:- Искам всички костенурки да открият своите дарби. Ако всеки разбере, че е необикновен, аз няма да се различавам с нищо от другите. Така и станало. А Костенурчо и до днес води своите приятели на дълги пътешествия с помощта на своята чудна триетажна черупка.", "date": "2017.11.26", "title": "Сборникът \"От деца за деца\" събра 25 приказки и 35 илюстрации"}
{"url": "http://www.dnevnik.bg/ot_vas/galeriiotvas/2017/11/26/3084809_chitatelska_fotogaleriia_grafiti_scena_v_sofiia/", "text": "Днес фотографската ми разходка ме отвежда по ръба на градското пространство към една от любимите ми графити сцени в София. Ноемврийското слънце е изкушаващо, а и определено имам нещо наум. Сградата ме навява на странна аналогия. Зная, че формалните подобия и сравнения между феномени от различни епохи и култури са много изкушаващи при липсата на историческа дисциплина. Изкушението като че ли нараства на фона на господстващата липса на ценностни критерии, при която религиите се оказват винаги \"подобни\", Писанията еднакви, а повърхностните сходства изобилстват, докато в крайна сметка пред секуларната призма се оказва, че \"няма нищо ново под слънцето\". Същото може да бъде казано и за визуалните изкуства. Докато спекулативно се забавлявам по пързалката на тази плоскост, съзирам и бетонната ми цел. Няма как да не се сетя за Ервин Панофски от 20-и век и усилията му да свърже високата архитектура на късното средновековие със схоластиката. Е, тук може да се насладим на антитезата им: своеобразния разпад на връзката между идеологически фон и художественост, продукт на модерността, се възвисява срещу мен в бетонното си псевдо-катедрално уродство.", "date": "2017.11.26", "title": "Читателска фотогалерия: Графити сцена в София"}
{"url": "http://www.dnevnik.bg/biznes/2017/11/26/3085414_portokalite_poevtiniavat_na_edro_ostanalite_hrani/", "text": "Цените на хранителните стоки на едро се повишават тази седмица с 0.42 процентни пункта, отчита Държавната комисия по стоковите борси и тържищата. Оранжерийните домати се продават по 2.03 лева за килограм. Оранжерийните краставици поскъпват с 4.8% до 2.20 лева средно за килограм. Картофите поскъпват с 1.8 на сто и се търгуват по 0.58 лева за килограм на едро. Морковите се продават по 0.67 лева за кг, а зелето - по 0.55 лв./кг на едро. Зелените чушки поскъпват с 2.4% до 1.27 лв./кг, а цената на червените чушки се вдига с 4.4 процента% до 1.88 лева за килограм. Ябълките се продават по 1.25 лв./кг. Цената на лимоните се понижава с 4.3% до 2.47 лева. Портокалите поевтиняват с 12.8 на сто до 1.43 лева за килограм на едро. Мандарините се продават по 1.70 лв.кг. Кравето сирене поскъпва с 0.5 на сто и се продава по 6.13 лв./кг; кашкавалът тип \"Витоша\" - по 10.55 лв./кг. Олиото се купува по 1.96 лева за литър. Каймата поскъпва с 1.7 на сто и се търгува по 4.77 лева за килограм. Цената на пакетче краве масло от 125 грама се повишава с 0.5% до 2.25 лева за брой. Пилешкото замразено месо поскъпва с 1.6 на на сто се продава по 3.86 лева за кг на едро. Захарта се търгува по 1.37 лв./кг. Цената на брашното тип \"500\" се вдига с 1.2 на сто до 0.83 лева за килограм. Зрелият фасул се купува средно по 3.37 лв./кг. Яйцата се продават по 0.29 лева за брой на едро в края на седмицата.", "date": "2017.11.26", "title": "Портокалите поевтиняват на едро, останалите храни поскъпват през седмицата"}
{"url": "http://www.dnevnik.bg/politika/2017/11/26/3085415_gord_sum_s_privatizaciiata_mit_e_che_e_prestupna/", "text": "Аз съм горд с резултатите от приватизацията, няма основание да се твърди, че тя е престъпна. Че е престъпна е умишлено вкаран в представите на българския народ мит. Резултатите от нея са положителни и това се доказва с числа. Това заяви бившият премиер Иван Костов в интервю за Би Ти Ви. Ако твърдим, че приватизацията е престъпна, къде са осъдените, попита реторично той. \"Прокуратурата обяви навремето, че проверява 500 сделки от общо 10 000. Повдигнати са десетина обвинения и нито едно от тях не е издържало в съда. Няма нито един осъден за това, че е извършил престъпление в приватизацията\", подчерта бившият премиер. Той намекна, че прокуратурата е вкарала в представите на българския народ мита, че приватизацията е престъпна, след като на въпроса \"кой го е направил\" посочи името на бившия главен прокурор Никола Филчев. По думите на Костов в момента трябва да се направи приключителен баланс на Агенцията за приватизация, за да приключи обществото с темата и да излезе от травмата.  За предложението на управляващите за промяна в Конституцията по повод приватизацията , Костов заяви: \"Приравняването на приватизацията, за която няма нито една доказана престъпна дейност по време на нейното осъществяване, с престъпление срещу човечеството, нека си остане на съвестта на тези, които го предлагат\". Целта на предложението е да бъде закрепена представата в българското общество, че е направено нещо лошо при смяната на структурата на икономиката на страната, заяви Костов. \"Този, който го прави, трябва да осъзнава, че приватизацията е единственият начин да се създаде пазарна икономика в България. Тоест сега тези, които се радват на европейските средства, на икономиката, която е пазарна, свободна, трябва да знаят, че са влезли в съдружество с \"престъпници\", които са извършили \"престъпна\" приватизация\", изтъкна той. Според него това е \"посяване на ветрове вътре в България\". \"Но който сее ветрове, ще жъне бури. Това не може да мине без последици, защото се атакува самата сърцевина на европейска България, нейната частна икономика, нейната пазарна икономика\", предупреди Костов. Въпросът - страхува ли се от предлаганите конституционни промени, Костов определи като глупав, \"нямам от какво да се страхувам\", заяви той. Според него България е най-бедната държава в Европа не заради приватизацията, а \"защото на два пъти претърпя колосални фалити. Фалит държавата обяви официално през март 1990 г. и спря плащанията по външния дълг. Беше изключена от пазарите, беше невъзможно да се рефинансират нейните плащания, нейните задължения, особено в чужбина, и изпадна в тежка дългова криза. Втората причина е финансовият колапс от 1996-1997 г.\", посочи той. Костов определи като необоносвана и оценката за стойността на държавната собственост, която е била приватизирана и която се повтаря до днес – 30 милиарда. \"Всъщност 30 милиарда няма\", обясни Костов. \"Резултатът от приватизацията по данните на НСИ, превърнат в щатски долари, е 4.8 млрд\", заяви бившият премиер. Да се твърди, че тези милиарди са откраднати, е абсолютно неоснователно, подчерта още той. По думите му страната е спечелила, което показвало съпоставката на пасивите и активите. Той допълни, че 20% от приватизацията е извършена по метода на масовата приватизация. И ако се твърди, че е извършена престъпно, значи се твърди, че милиони българи са откраднали 20% от държавата. Следващата приватизация от 1997 г. до 2005 г. преминава на два етапа, обясни той. През 1997 г. се приватизират предприятия, които са обявени за фалит. Алтернативата беше или да бъдат фалирани, или да бъдат приватизирани, коментира бившият премиер. Да се твърди, че нашата пазарна икономика е родена от престъпен сговор, е много опасно, обобщи той. АЕЦ Белене Строителството на АЕЦ \"Белене\" е гигантски обществен риск, който ще очерни абсолютно всичко, което правят правителствата на ГЕРБ - магистрали и всичко друго. Ще остане само това черно петно, коментира Костов. По думите му фундаменталната слабост на проекта е, че архаичен, старовремски - социалистически, който е не жизнеспособен в условията на либерален пазар. Той коментира още, че оценката, с която работи БАН за стойността на проекта \"Белене\", е силно съмнителна. \"Това е оценка от 2007 г., а сега сме 2017 г. Аналогична централа в Унгария струва 12,5 млрд. евро, а не 10, тоест тази оценка, при която казват, че проектът е възможен, е силно несъстоятелна\", отбеляза той. За финал Костов заяви, че не иска с нищо да го запомнят хората, защото вече няма нужда от народната любов, а само от истината. \"Аз съм направил каквото трябва, дори да се разруши след това, не ме интересува. Аз съм дал каквото мога, направил съм всичко според силите си. И съм го направил, защото така трябва да бъде, така съм възпитан\", заяви той. Допълни, че може да докаже думите си в дебат с всеки, но никой не смеел да дебатира с него.", "date": "2017.11.26", "title": "Горд съм с приватизацията, мит е, че е престъпна, обяви Иван Костов"}
{"url": "http://www.dnevnik.bg/biznes/online_trade/2017/11/26/3085418_amerikancite_sa_poharchili_rekordnite_79_mlrd_dolara/", "text": "Американците поставиха рекорд по обем на покупките в интернет в четвъртък и петък, като са купили стоки и услуги за общо 7.9 млрд. долара, предаде БТА. Продажбите по интернет тази година са със 17.9% повече, отколкото за същия период на 2016 г., показват данните на  \"Адоуб диджитъл инсайтс\" - компания, която следи информацията за продажбите в 100-те най-големи електронни магазина в САЩ, цитирани от Ройтерс. Най-голямата в света компания за електронна търговия \"Амазон\" също отчита рекорден обем на поръчките - само през първите 5 часа на Черния петък са били купени над 200 хил. играчки. В САЩ отстъпките по време на т.нар. Черния петък може да достигнат 90%. Обичаят да се правят големи разпродажби в петъка след Деня на благодарността датира от 19-и век. Изразът \"черен петък\" започнали да употребяват първи жителите на американския град Филаделфия, недоволни от огромните задръствания в града на този ден. Впоследствие изразът изгубил негативния си оттенък и започнал да се използва за най-големите за годината разпродажби, отначало в САЩ, а днес - в цял свят. Според \"Адоуб диджитъл инсайтс\" през предстоящия Кибер понеделник (27 ноември) се очакват продажби по интернет за общо 6.6 млрд. долара, което ще го направи деня с най-голям обем онлайн покупки в САЩ в историята.", "date": "2017.11.26", "title": "Американците са похарчили рекордните 7.9 млрд. долара за онлайн покупки на Черния петък"}
{"url": "http://www.dnevnik.bg/sport/2017/11/26/3085421_goldun_steit_pobedi_nju_orliins_pelikans_sled_nov_obrat/", "text": "Шампионът в НБА  \"Голдън стейт уориърс\"  изигра пореден труден мач в Лигата, но се справи с \"Ню Орлийнс пеликанс\" в собствената си зала \"Оракъл сентър\". Воините победиха с 110:95 въпреки, че след първите 12 минути изоставаха с 14 точки. Звездата на \"Голдън стейт\" Стеф Къри пропусна първите си 10 изстрела и много трудно влезе в ритъм, но все пак завърши с 27 точки. Дори и 11-ата му стрелба, която се оказа успешна се завъртя няколко пъти около ринга преди да влезе. Къри завърши с 9-25 при стрелбата и едва три от 13 опита от тройката. Той реализира 14 от своите 27 точки в третата четвърт, когато \"Уориърс\" излязоха напред в резултата. \"Никога не губя увереност, просто в този мач ми трябваше малко повече време преди да намеря ритъма си. Предишната среща с \"Чикаго\" ми отне доста от силите и този двубой се оказа по-труден, в такива моменти забравяш всичко и не се оставяш негативните емоции да те връхлетят\", каза Къри след мача. След тази победа \"воините\" вече са 15-5 през сезона и заемат второто място в Западната конференция. \"Пеликаните\" са седми с 10 победи и 10 загуби. Най-резултатен в мача беше Антъни Дейвис от гостите с 30 точки и 15 борби, а другият център на тима Демаркъс Къзънс остана с 15 точки и седем борби. За \"Голдън стейт\" освен Къри силно се представиха Клей Томпсън с 24 точки и Андре Игуодала с 14. Кевин Дюрант пропусна втори пореден двубой. Впечатляващ обрат направи и  . \"Ракетите\" изостваха с 22 точки от \"Ню Йорк никс\" в собствената си зала \"Тойота сентър\", но спечелиха със 117:102. Рано в двубоя \"Никс\" поведоха и в началото на втората четвърт увеличиха преднината си на 22 точки, когато започна обратът. \"Хюстън\" реализира впечатляващите 18 тройки и вкара 44 точки, благодарение на играчите си от пейката Райън Андерсън се включи отлично със 17 точки. Джеймс Хардън беше над всички с 37 точки и 10 асистенции. В отсъствието на Кристапс Порзингис и Енес Кантер, за \"Ню Йорк\" най-резултатни бяха Майкъл Бийзли с рекордните за сезона 30 точки и Кайли О’Куин, който записа \"дабъл-дабъл\" – 20 точки и 15 борби. В Източната конференция продължава да води \"Бостън\", който победи сс 108:98 \"Индиана пейсърс\". Кайри Ървинг вкара 25 точки, а Ал Хорфърд се отчете с 21 за успеха. Решаваща в мача се окза третата четвърт, в която \"Бостън\" вкара 37 точки срещу само 16 за съперника си и обърна пасив от девет точки в преднина 82:70. В заключителните 12 минути Хорфърд вкара 12 точки, а в рамките на три минути \"Индиана\" не можа да отбележи кош.", "date": "2017.11.26", "title": "\"Голдън стейт\" победи \"Ню Орлийнс пеликанс\" след нов обрат"}
{"url": "http://www.dnevnik.bg/sviat/2017/11/26/3084733_izraelski_ucheni_sa_otkrili_kak_da_suzdadat/", "text": "Израелски учени са открили теоретично как да създават \"килим невидимко\", които да скрива от поглед предметите, поставени върху него. Изследователите от университет \"Бен Гурион\" са създали нов метод, който отразява и разпръсква светлината, така че да постигнат желания резултат, пише в. \"Таймс ъф Израел\". \"Създадохме нов вид метаповърхност, изкуствен материал, положен върху чип, който може да бъде вграден във всеки обект. Той създава нов път за светлината, отклонявайки я от обекта и правейки го невидим\", обяснява д-р Алина Карабшевски, която оглавява групата учени. Те изменят движението ѝ, тя заобикаля предмета и заради липсата на отразяване в него буквално го скрива от поглед. Проектът е още в начална фаза – досега учените са успели да направят невидими само цилиндрични наночастици с показател на пречупване 1.3 – същият като на водата, телесните течности и тефлона.", "date": "2017.11.26", "title": "Израелски учени са открили как да създадат \"килим-невидимко\""}
{"url": "http://www.dnevnik.bg/skorost/2017/11/26/3085425_po_100_shofyori_narushiteli_se_otvejdat_vseki_den_do/", "text": "Близо 100 водачи, извършили нарушения на пътя, се водят на ден в районните управления за прилагане на принудителни мерки – спиране на автомобила им от движение. Това съобщи пред БНР главният секретар на МВР Младен Маринов. Той отчете, че тази година се отчита намаляване на смъртните случаи при катастрофи. От началото на годината пътните полицаи са установили над 850 хил. нарушения, най-честото от които е превишена скорост. \"Натъкваме се на доста притеснителни случаи, включително хора, които са генерирали над 11 хил. лева глоби от нарушения\", каза Маринов на въпрос дали причинителите на катастрофи са предимно хора, които нарушават закона за пръв път, или са \"рецидивисти\". По думите на главния секретар на МВР проблемът с катастрофите и високия брой жертви по пътищата не може да бъде решен само със засилване на контрола. Той увери, че полицията прави всичко възможно, за да се увеличи събираемостта на глобите, но не посочи каква част от санкциите се плащат. \"Репресията е изключително засилена, но това не е достатъчно и не е само това начинът да се справим с този проблем\", заяви Младен Маринов. \"Отговорността е обща на всички институции, включително на хората, които натискат газта и държат волана. Без тази лична отговорност на водачите не може да се реши проблемът\", добави той. Според него трябва да се повиши културата на участниците в движението и те да свикнат да изпълняват знаците и правилата.", "date": "2017.11.26", "title": "По 100 шофьори нарушители се отвеждат всеки ден до районните управления, отчита МВР"}
{"url": "http://www.dnevnik.bg/kultura/2017/11/26/3077863_otkus_ot_bulgariia_za_nachinaeshti_na_veselina/", "text": "Народопсихологията на българина оживява в мелодията на сборника с разкази на популярната българска журналистка. След успеха на психологическия роман \"Кладенецът\" този октомври журналистът, политическият коментатор и писател Веселина Седларска ще ви изненада с пъстър букет от портрети и истории, всяка от които илюстрира многоликия и понякога неподдаващ се на обяснения свят на българина. \"България за начинаещи. Джаз от сюжети и портрети\" е кратък сборник с най-смешните и най-тъжните познати или неразказвани досега случки от журналистическата кариера на Веселина. С присъщото си тънко чувство за хумор тя отвежда читателя по криволичещите пътеки на българското минало и настояще, за да го запознае с множество странни, но истински сюжети. В 224 страници \"България за начинаещи. Джаз от сюжети и портрети\" побира мигове мълчания и смели редове, горчива ирония и човеколюбие. Разказите на Седларска са откровения за експлозиите на сърцето в прегръдките на творческото съучастие и публицистичната упоритост. В тях оживяват селца, останали непроменени с десетилетия, спомени за журналистиката в късния социализъм и зората на демокрацията, а гласовете на ексцентричните деца на прехода и чужденци, за пръв път озовали се на българска земя, се вплитат в красива плетеница от сюжети. Преливайки от разказ в разказа, без да следва стриктни правила, \"България за начинаещи\" се превръща в авангардно литературно изпълнение, в чиято мелодия зазвучава цялата народопсихология на българина, но в никакъв случай на цената на достоверността или непременната сензация. Из \"България за начинаещи\" от Веселина Седларска ДЖАЗ ОТ СЮЖЕТИ И ПОРТРЕТИ Чантите бяха струпани направо на тротоара, на върха на купчинката се ветрееше бележка с цената – десет лири. Продавачът се провикна в посока към нас: \"Комшу, сана беш лира олур!\". Беше разперил петте пръста на ръката си срещу ни. Предлагаше стоката си на нас, комшиите, на половин цена. Денят беше студен, бяхме облечени като всички наоколо в тъмни зимни якета. Как този турчин беше разбрал, че сме българи? Не беше достатъчно близо, за да чуе А и ние не говорехме. Това \"комшу\" ни беше съпровождало през целия ден, на всяка крачка, сякаш на челата ни имаше етикетче \"Произведено в България\". По едно време решихме да не откликваме на подвикванията нито с поглед, нито с жест, да се правим, че не разбираме какво означава \"комшу\". Хайде да ги видим как ще реагират. И ето сега оня търговец викаше: \"Сана беш лира олур, комшу\", показваше ни петте си пръста, а ние стояхме със заключени лица, като че ли нямахме нищо общо с офертата. Продавачът решително тръгна към нас, застана пред мъжа ми, измери го с поглед, като да се убеди отблизо, че не е преценил грешно, и рече: \"Ей, бай Кольо!\". С интонация какво-се-правиш-че-не-ме-чуваш. Мъжът ми прихна, аз се закисках, а турчинът продължаваше да ни облъчва с поглед не се прави на луд, комшу, на тебе говоря. Тръгнахме към купчината чанти, избрахме две за десет лири, как да изтървеш възможността да ви разправям как я купих тази чанта в Истанбул. Бай Кольо Хубаво име за съсед. Отвсякъде хубаво, богато на асоциации и интонации. Кольовата майка, майката на Кольо. Дал Кольо, взел Кольо. Идеално име за средностатистически българин, не че има такъв. Ами ако все пак има? Откъде идва той, къде отива, какъв е, защо е такъв? \"Абре, Кольо, абре, будала, твойта орис грешна е била\" (муз. Т. Русев, текст Е. Евтимов, изпълнява Стефка Берова). Ама, пък и заглавието на тази песен \"Мамин Кольо\". \"Абре, Кольо, правиш се на сляп, друг подяжда вече твоя хляб.\" Каквото и да кажеш за Кольо, все ще се отнася и за някой Иван, Стоян, Драган. Бай Кольо е рисковано да бъде обясняван, но пък е забавно да бъде разказван. Той е весел и скръбен, мъдър и наивен, той е успех и провал, добър и лош, той е българин. Най-често не се казва Кольо. И много му личи какъв е на фона на чужденци. Бай Кольо е като безбрежен в своите отсенки език, от който всеки от нас знае отделни думи и налучква фрази. Затова тази книга не е цялостен разказ за българина, а нещо като речник на част от думите, от които е съставен разказът. Или пък кутия с парченца, от които почти може да се сглоби пъзелът \"Бай Кольо\". Всяка от тези истории е истинска, някои от имената не са. Четиво и игра за начинаещи. Защото бай Кольо никак не обича някой да му се прави на напреднал. В такива случаи веднага му разказва вица за себе си по друг начин. А и сюжетите и портретите тук са все след едно време, в което всички бяхме НАЧИНАЕЩИ През април бях хаймана, а през ноември същата онази 1989 година се оказах дисидент по една и съща причина – уволниха ме от вестника. То пък един вестник Но друг нямаше, беше един, наистина. През ден малката шефка ми напомняше, че \"вестникът е орган на ОК-а на бекапе, други органи в провинцията няма, защото и друго освен бекапе наоколо няма, разбираш ли, хлапе?\". Права беше и доброто ми мислеше жената, някой път направо я обиквах за кратко. С малката шефка се разбирах, тя пощуря само един път, чак се засили да ме удари, махаше с ръце като вентилатор. И за какво? Бях си сварила с реотанчето кафе във вазата ѝ, имах нужда от голяма доза него ден, вазата на бюрото ѝ ми се видя идеална за случая. Ама, защо съм била изхвърлила зюмбюлите. С големия шеф не знам дали можех да се разбера, той ме мачкаше през малката шефка, в пряк сблъсък не бяхме се пробвали. Малката шефка си падаше по цветя, няколко пъти я лъгах, че мирисът на цветя ми действа сънотворно, когато ме е питала: \"Ти защо пак не си концентрирана?\". Тя не се заяждаше, ако закъснеехме за работа, но беше хитлерът на разсейването, направо се разстройваше, ако не сме концентрирани. Ние, значи четиримата в стаята с надпис \"Икономически отдел\". Мен главата сутрин и без друго ми тежи, а като чуя изречение, което съдържа дума като петилетка, направо ми се отвинтва от раменете. – Ти си дежурна тази седмица за \"Клуб \"Десета петилетка\". Тази рубрика беше нова глупост, още не бях ѝ хванала цаката и вместо да поразпитам насаме каката от бюрото вляво, се изцепих: – До десета ли я добутахме, бе, ами че ние развития социализъм сме го изяли с парцалите Голяма грешка и в изчисленията, и в изцепването. – Концентрирай се! В деветата петилетка си бяхме, установих, след като се концентрирах. Обаче имаше едни хора ударници, герои на социалистическия труд, разни бързаци, които бяха изпълнили нормите си за деветата петилетка и членуваха символично в Клуб \"Десета петилетка\". Живееха в бъдещето. Я, тази дума бъдеще произхождала от ще бъде, установих, след като си замърморих автоматично бъдещебъдещебъдещебъдеще Та, тия хора предяха, тъчаха, струговаха и затваряха консерви с доматчета \"Рома\" и дунавска салата в някакви предстоящи времена. За тях разказвахме в новата рубрика, беше мой ред да пиша очерк за такъв човек, който живее днес, но работи във време, което ще бъде. Малката шефка извади един списък, който ѝ бяха дали от профсъюзите, и тръгна по него с химикалката от име на име. Спря се на някаква жена от фабриката за чорапи. \"Симпатична е – вика, – докато ти се разсъниш да ѝ зададеш въпроси, тя сама ще ти напише очерка, приказлива е.\" Завлякох се до фабриката с един автобус, миришещ на нещо, което не може да бъде сбъркано и сред милиони миризми. Ако ми дадат да дегустирам тази миризма, веднага ще я опиша най-подробно: това е български автобус, вратите му се отварят с блъскане и се затварят с ритане, шофьорът е с цигара, на седалката най-отпред е седнал комшията (братчедът, наборът, селският) на шофьора, за да си говорят какво-що правят, а на мотора между двамата има транзисторче и голямо, мръсно, мазно кълбо конци, което е нещо като кивота, съхраняващ тази изконна българо-автобусна миризма. В случая и нашият вестник беше до него, драго ми беше, че работех във вестник, колкото и да не ми личеше от пръв поглед. Като си помисля, ако не ми куцаше дисциплината, родена си бях тъкмо за журналист. Онази жена я нямаше на смяна, отишла на санаториум в Хисаря, да, бе, да, точно оня, в който културно-масовик бил Хисарския поп , тя все там ходела Влязох в стаичката на началник-цеха, набрах малката шефка по телефона, казах ѝ: \"Ударничката я няма, ама, тук ми разправяха много за нея, няма пречка да напиша очерка\". Малката шефка се спече: \"А дали фоторепортерът ще може да я снима по описание?\". Бях забравила, че тази рубрика върви на първа, долу, с голям портрет. \"Концентрирай се!\" Така и направих, казах ѝ, че междувременно още няколко жени тук са станали членки на Клуб \"Десета петилетка\" тези дни. Шефката се зарадва, че няма да вади оня списък, да търси име, да ме праща в друг завод, каза да си избера едно от новите попълнения и без очерк да не се връщам. Написах, пратих фоторепортера да снима героинята ми, публикувахме, отчетох си реда. На другия ден телефонът на бюрото на шефката звънна, тя го вдигна, минутка по-късно ме погледна така, че ми спря часовникът. \"Не – говореше в слушалката, – няма нужда да безпокоите главния редактор, всъщност се обадихте точно на когото трябва, ще взема мерки, да, много Ви благодаря...\" Другаросваше любезно този, който се беше обадил, ама, се виждаше, че набира сили да изригне и нямах съмнение, че цялата тази работа има нещо общо с мен. Имаше. – Тази не е изпълнила плана си за деветата петилетка, разбираш ли, за никаква десета петилетка не работи, профпредседателят е бесен, иска да звъни на главния, който само това чака – да те уволни, писна ми да те спасявам, как можа да опишеш с най-големи подробности, че е изпълнила план, който не е изпълнила, толкова ли си наивна, че всеки може да те излъже, какво ще те правя сега, а? А? – Ми тя ми каза, че го е изпълнила плана най-подробно ми разказа – Концентрирайте се! Кажете нещо! Каката отляво се правеше, че духа над ноктите си, тъкмо ги беше лакирала. Чичото отдясно, той ни беше нещо като зам.-началник на отдела, вдигна поглед от очерка: \"Тя ли ти каза тези числа на произведените от нея чорапи, че са наистина над плана?\". – Тя. Самата тя. – Гледай ти на какви хора сме поверили чорапното си производство – изпъшка чичото. Решихме да си траем. Сутрин шефката звънеше на една позната в профсъюзите и проверяваше колко чифта още ѝ трябват на моята псевдогероиня да изпълни плана си за петилетката. Нервна беше, раздразнителна. \"Стига си попълвала кръстословици!\" – Какво да правя, да отида да плета чорапи, за да изпълни онази лъжкиня по-скоро петилетния план ли? След две-три седмици онази се натутка и си изпълни петилетката, не ме беше излъгала с много значи. Отидохме с шефката, каката и чичото в \"Каваците\" да пием бира по този случай. И тъкмо си помислихме, че тази мъка свърши, когато тя всъщност започна – шефът беше разбрал. Ние тогава много не бяхме наясно с доносничеството. Понечихме да се чудим как ни е разкрил, но той ме изхвърли толкова бързо, че нямаше смисъл от чудене. За малката шефка стана ясно, че ония от ОК-ато на бекапето казали \"да ѝ се набият чемберите, за да ѝ светне под забрадката\". Падаха си тези хора по метафори, че и изискани. Какво ѝ стана на малката шефка, не знам, но след като бяхме разконспирирани, тя се успокои. Като че ли вече ѝ беше все едно какво става. Нито ми крещя, нито нищо. \"Животът се върти, хлапе, от майка си съм го чувала. Не знам какво значи, но ми звучи хубаво към момента\" – и тръгна да проверява в тълковния речник какво означава чембери. Нашите, чиста работа, ме наричаха ту пройдоха, ту хаймана, и двете понятия ми пасваха в контекста на тогавашния идеологически климат. През ноември обаче им го върнах тъпкано с оглед на новия политически повей: – Дисидент съм – заявих им, – запомнете, ДИ-СИ-ДЕНТ", "date": "2017.11.26", "title": "Откъс от \"България за начинаещи\" на Веселина Седларска"}
{"url": "http://www.dnevnik.bg/sviat/2017/11/26/3085426_desetki_poleti_na_ostrov_bali_sa_otmeneni_zaradi/", "text": "Десетки полети на често посещавания от туристи индонезийски остров Бали са отменени заради вулкана Агунг, който бълва дим на височина няколко хиляди метра, съобщиха днес властите, цитирани от \"Франс прес\". Засегнати са над 2000 пътници, включително много австралийски туристи. Вулканът, при чието предишно изригване през 1963 г. загинаха близо 1600 души, се събуди през септември. Днес дим се издигаше на 4000 м над върха и отменихме 28 полета, каза говорителка на международното летище в Денпасар. Летището обаче остава отворено и авиокомпаниите сами ще решат дали да анулират, или отклонят полетите си, добави тя, цитирана от БТА. След пробуждането на вулкана властите обявиха максимална степен на тревога и евакуираха 140 000 души. Месец по-късно вулканът се успокои и много хора се върнаха по домовете си, но във вторник Агунг отново се активизира, което накара 25 000 души да потърсят сигурно убежище.", "date": "2017.11.26", "title": "Десетки полети на остров Бали са отменени заради събудил се вулкан"}
{"url": "http://www.dnevnik.bg/bulgaria/2017/11/26/3085050_dron_37_hil_lv_za_sveteshto_vuje_i_elha_za_15_hil_lv/", "text": "За около 200 м светодиодно въже, поставено в автомобилен подлез със същата дължина във Варна, общинската администрация е платила 37 хил. лв. Това е записано в отчета на бюджета и на сметката за средства от Европейския съюз за 2016 г. В същия документ са отразени и други, трудно обясними разходи, като 15 хил. лв. за коледна елха с височина 3.5 м и покупка на дрон от най-високия професионален клас. Подлезът, за чието \"ефектно\" осветление през миналата година са били похарчени 37 хил. лв., е с дължина малко над 100 м. В момента върху двете му стени е поставено т.нар. LED въже. За тази цел са използвани около 200 м от него. Проверка в няколко електронни магазина за продажба на осветителни системи показва, че цената на най-скъпите светодиодни въжета за професионални цели Това означава, че дори при избор на най-скъпия вариант за \"ефектно\" осветление в подлеза на ул. \"Шипка\" във Варна (на кръстовището на ул. \"Антим Първи\" и \"Княз Борис I\" ) няма как да бъдат похарчени повече от 11 хил. лв. Но според отразеното в отчета платената цена е над три пъти по-висока. За коледните празници през м.г. община Варна е поръчала две елхи. Едната от тях е отбелязана в отчета като \"синя, 4.5 м\" на стойност около 3600 лв. Необяснимо по-скъпа е другата, по-ниска елха. Справка с офертите в сайтовете на няколко държавни горски стопанства показва, че цените, на които те продават елхи с височина над 3 м, в нито един от случаите не достигат дори 100 лв., при това на дребно. Така излиза, че при директна доставка от произволно избрано горско стопанство на цената, която е платила само за една коледна елха през минала година, Щедър разход си е позволило и общинското предприятие \"Спорт за всички\". През м.г. то е купило ветроходна лодка \"Laser\" за малко над 22 хил. лв. На фона на цените, посочени в офертите на производителя, предлагащ този вид плавателни съдове, и този разход изглежда твърде преувеличен. В момента лодка \"Laser\" от модел 2017 г. (наименованието е според отразеното в доклада на община Варна) може да бъде купена за 5.5 хил. британски паунда. Това означава Интригуваща е и друга покупка. През 2016 г. администрацията е отчела в бюджетите си придобиване на дълготраен материален актив \"летателно устройство Phantom 4\". Под тази търговска марка се продава един от най-разпространените модели дронове за професионални цели. За \"летателното устройство\" са платени около 4 хил. лв., което почти се покрива с пазарните цени. Разходът е направен от перото \"Икономически дейности и услуги\". Интересните въпроси в този случай са кое от общинските звена има нужда от дрон за професионално заснемане от въздуха, колко често го използва и не е ли по-изгодно да го наема в случаите, в които му е необходим? Пак за \"Икономически дейности и услуги\" за миналата година администрацията на кмета Иван Портних (ГЕРБ) е записала и разход за \"Консултантски договор за анализ на туристическия пазар в Германия\". При положение че в града свои представителства имат всички големи германски туроператорски компании, чиято работа винаги се основава на пазарни анализи, консултантският договор на общината изглежда трудно защитим. Освен това към кмета на Варна от години е сформиран Обществен консултативен съвет по туризъм, в който участници са и голяма част от въпросните големи туроператори. За рекламните и информацонните цели на туризма през м.г. Варна е купила 4 \"киоски\" (информационно-рекламни публични дисплеи) за \"разпространение на туристически продукти и услуги и реклама в социалните мрежи\". За 4 дисплея общината е похарчила В момента подобни продукти в България продават няколко компании. На цени около 10 хил. лв. се предлагат интерактивни модели с тъчскрийн. Киоските, разположени в централната пешеходна зона на Варна нямат тези характеристики. На тях се излъчват само кратки рекламни клипове за културни и туристически атракции. Подобни устройства в момента струват между 3 и 7 хил. лв. Дори и при бърз преглед освен куриозни разходи в отчета на община Варна за м.г. могат да бъдат открити и неточности, недопустими за документ с такава важност. Така например в него е записано, че варненското училище \"Стефан Караджа\" си е купило училището \"П. Р. Славейков\" - таблет за 6234 лв., а детската градина \"Иглика\" - \"мултифункционално устройство\" (копирна машина, скенер и принтер, бел. ред.) за 6580 лв. Офертните цени, на които в момента се предлагат лаптопи, показват, че на цена 11 869 лв. може да бъде купена преносима геймърска машина с течно охлаждане, всички допълнителни екстри и дори специална кутия. След разговор с директора на училище \"Стефан Караджа\" обаче се оказа, че посочената в общинския отчет цена е за 12, а не за 1 лаптоп. За цена, близка до 6200 лв., в момента в България може да бъде купен най-скъпият таблет на пазара. Той е с 20-инчов дисплей, предназначен за рисуване и резолюция 4К. Разходът е направен от училище \"П. Р. Славейков\", когато негов директор е била Таня Петрова. След извънредните избори през пролетта на т.г. тя е вече депутат от ГЕРБ. През пресцентъра на партията си във Варна в петък Петрова отговори, че не си спомня за какво точно става дума, но най-вероятно посочената цена е за няколко, а не само за един таблет. В телефонен разговор по повод тази публикация днес тя обясни, че купените таблети са шест. В копието от фактурата за покупката им е записано: \"Лаптоп - таблет Lenovo YG510\". Единичната им цена е 865.83лв. без ДДС. Доставчик на таблетите е било регистрираното в София дружество \"Център за творческо обучение\". \"Мултифункционалното устройство\" (копирна машина, скенер и принтер) за 6580 лв., записано в общинския отчет като разход на детска градина \"Иглика\", също се оказа нещо друго. Според нейния директор става дума за няколко мултимедийни проектора, като допълнително оборудване към интерактивни черни дъски. В петък следобед \"Дневник\" изпрати до общинската администрация във Варна въпроси, свързани с целесъобразността на някои от разходите, отразени в отчета на бюджета и на сметката за средства от Европейския съюз. Отговорите не бяха получени до края на работния ден.", "date": "2017.11.26", "title": "Дрон, 37 хил. лв. за светещо въже и елха за 15 хил. лв., или за какво е харчила Варна през 2016 г. (допълнена)"}
{"url": "http://www.dnevnik.bg/sport/2017/11/26/3085433_sasht_celiat_da_diskreditirat_svetovnoto_purvenstvo_po/", "text": "Русия разполага с надеждни доказателства, че САЩ се стремят да дискредитират  световното първенство по футбол , което ще се проведе в страната през 2018 г. Това заяви руският сенатор Андрей Климов. Той е ръководител на комисията по международни отношения на горната камара на парламента и на новосъздадената комисия за защита на държавния суверенитет. \"Комисията получи надеждни доказателства, показващи, че американските държавни служители пряко насочват своите европейски колеги към манипулиране на темата за руския спорт и в най-голяма степен световното първенство, като по този начин се цели дискредитирането на Русия през 2018 г.\" Двете страни са в много обтегнати отношения заради различните си позиции за Украйна и Сирия. През последните месеци се появиха и обвинения за руска намеса във вътрешната политика на САЩ, а словесните атаки от двете страни не спират. Климов е един от високопоставените руски държавни служители, които най-често обвиняват Америка. Той дори обясни, че \"митът за свободното слово в Америка е рухнал\". Сенаторът беше един от основните инициатори да бъде приет закон, определящ медийни компании и блогъри да се регистрират като чуждестранен агент. В събота той беше  подписан от президента Владимир Путин . Климов не предостави никакви доказателства каква атака може да готви Вашингтон, но загатна, че американски медии, които са антируски настроени, и неправителствени организации ще се опитат да експлоатират допинг скандала с надеждата, че ще включат руски футболисти. В момента Световната антидопингова агенция проверява част от националите по футбол на страната. Климов обясни, че подозренията за заговор от САЩ ще бъдат разгледани във вторник на среща на представители на министерствата на външните работи и спорта.", "date": "2017.11.26", "title": "САЩ целят да дискредитират световното първенство по футбол, твърди руски сенатор"}
{"url": "http://www.dnevnik.bg/sviat/2017/11/26/3085431_protest_sreshtu_robstvoto_na_migranti_dovede_do/", "text": "Полицията в Брюксел е задържала 71 души при безредиците, избухнали в центъра на града снощи, съобщава в. \"Соар\", цитиран от ТАСС и БТА. Младежи се събраха вчера за демонстрация срещу робството на мигранти в Либия на един от централните площади на белгийската столица. Протестът обаче прерасна с безредици и погром.  По информация на изданието няма пострадали.  Това е трети случай на прояви на насилие в центъра на Брюксел през последните седмици.  Миналата събота противници на нелегалното робство в Либия организираха неразрешен митинг в Париж на \"Шан-з-Елизе\". Демонстрацията приключи със сблъсъци между протестиращите и полицията, която използва сълзотворен газ, припомня ТАСС. ", "date": "2017.11.26", "title": "Протест срещу робството на мигранти доведе до задържането на 71 души в Брюксел"}
{"url": "http://www.dnevnik.bg/sport/2017/11/26/3085435_feliks_noiroiter_shte_propusne_olimpiiskite_igri_v/", "text": "Германският скиор Феликс Нойройтер скъса кръстни връзки на лявото си коляно по време на тренировка и ще пропусне всички стартове до края на сезона в  Световната купа . Един най-добрите слаломисти в последните години няма да може да участва и на олимпийските игри в Пьончан. Нойройтер е получил контузията на тренировка в САЩ, готвейки се за стартовете в Бийвър Крийк през следващата седмица. \"Подобна контузия означава, че за мен сезонът вече свърши\", каза 33-годишният скиор, който  спечели слалома в Леви преди две седмици . Въпреки тежката травма Нойройтер няма намерение да се отказва от ските. Той увери, че ще се върне догодина в САЩ, за да участва в Бийвър Крийк. Той вече е минал прегледи в клиниката \"Вейл\" в Колорадо, но ще бъде опериран в Германия. \"Получи се доста неприятно и веднага разбрах, че е най-лошото, защото не можах да се изправя. Все пак, ако искате нещо позитивно, това е, че ще съм доста време с моята малка дъщеря\", каза Нойройтер в обръщение към феновете си. Пред октомври той се сдоби с дъщеря Матилд от връзката си с биатлонистката Мириам Гьоснер. Нойройтер, който е син на легендарните скиори Рози Митермайер и Кристиан Нойройтер, има 13 победи и 47 подиума в Световната купа. Той е световен вицешампион от Шладминг 2013 г. и има общо пет медала от световни първенства (злато 2005 г. в отборната надпревара в Бормио). Целта на Нойройтер беше медал от слалома на олимпийските игри в Пьончан. В досегашните си участия в Торино 2006, Ванкувър 2010 и Сочи 2014 германецът не завърши в слаломите. Той има две осми места в гигантските слаломи през 2010 и 2014 г.", "date": "2017.11.26", "title": "Феликс Нойройтер ще пропусне олимпийските игри в Пьончан заради контузия"}
{"url": "http://www.dnevnik.bg/skorost/2017/11/26/3082208_fotorazkaz_noviiat_kompakten_krosouvur_na_opel/", "text": "Ако смятате да влезете в бизнеса за производство на автомобили и се чудите с какъв модел да започнете, ако заложите на компактен кросоувър, няма да сбъркате. Миналата година подобни коли са си купили 1.1 млн. души, а очакванията са, че през 2020 година на тях ще заложат над 2 милиона клиенти.", "date": "2017.11.26", "title": "Фоторазказ: Новият компактен кросоувър на \"Опел\""}
{"url": "http://www.dnevnik.bg/v_pamet/2017/11/26/3085439_aktyorut_rans_hauurd_pochina_na_89-godishna_vuzrast/", "text": "Актьорът Ранс Хауърд е починал на 89-годишна възраст, предадоха \"Асошиейтед прес\" и ТАСС. За смъртта му в социалната мрежа \"Туитър\" е съобщил синът му, известният режисьор Рон Хауърд. В публикацията си кинодеецът отбелязва, че баща му се е отличавал с умението си да балансира между амбицията и високата лична нравственост, информира БТА. Ранс Хауърд започва кариерата си в края на 40-те години на миналия век. Той участва в повече от 270 филма и поредици. През последните години често играе роли във филмите, заснети от сина му - Рон Хауърд. Сред тях са \"Аполо 13\" (1995), \"Пепеляшка\" (2005) и \"Красив ум\" (2001). В сериалите, в които е участвал, актьорът е изпълнявал предимно вторични и епизодични роли. Вторият му син, Клинт Хауърд, също е актьор.", "date": "2017.11.26", "title": "Актьорът Ранс Хауърд почина на 89-годишна възраст"}
{"url": "http://www.dnevnik.bg/sport/2017/11/26/3085444_mauro_ikardi_se_dviji_po_grafik_kum_podobriavane_na/", "text": "Капитанът на  \"Интер\"  Мауро Икарди безспорно играе най-силния сезон в кариерата си. Аржентинският нападател се разписа два пъти в събота при успеха с 3:1 над \"Каляри\" като гост. Той вече има 15 гола в 14 мача и се движи по график към подобряване на рекорда за най-много попадения в Серия А за един сезон. През сезон 2015-16 Гонсало Игуаин отбеляза 36 гола в 35 мача, докато играеше за \"Наполи\". Според експертите, ако продължава по този начин Икарди ще надмине сънародника си. До момента Икарди в шест мача е отбелязал повече от един гол – пет пъти по два и веднъж вкара хеттрик в дербито с \"Милан\". Нито един друг играч от Топ 5 първенствата на Европа няма подобно постижение. Освен това Икарди има успеваемост от 32% на ударите си. От 48 изстрела той е вкарал 15 гола. В 170 мача в Серия А с екипите на \"Интер\" и \"Сампдория\" нападателят има 96 гола и 26 асистенции. Това прави средно по 0.56 гола на двубой. При това Икарди все още няма навършени 25 години. Преди няколко дни стана ясно, че  \"Интер\" ще предложи нов договор на аржентинеца  с подобрени условия. Според \"Гадзета дело спорт\" \"Интер\" ще постави и клауза за откупуване от 110 млн. евро.", "date": "2017.11.26", "title": "Мауро Икарди се движи по график към подобряване на рекорда за най-много голове в Серия А за един сезон"}
{"url": "http://www.dnevnik.bg/biznes/2017/11/26/3085447_ivo_prokopiev_delegitimira_se_ideiata_che_moje_zakonno/", "text": "От работещо на загуба предприятие при придобиването му през 2000 г. за следващите 13 години \"Каолин\" стана лидер на пазара на суровини за стъкларската и керамичната промишленост в Източна Европа, но Комисията за отнемане на незаконно придобито имущество под натиска на прокуратурата не се интересува от това, заявява в интервю за сайта  \"Терминал 3\"  Иво Прокопиев, съиздател на \"Дневник\" и \"Капитал\". На въпрос за атаката срещу него той казва, че основната причина е независимата позиция на двете медии, но тя е започнала още през 2009 г. при първото по-сериозно разследване за КТБ. \"Сега обаче тя цели и нещо друго. Да делегитимира идеята за предприемачество, идеята, че е възможно по законен начин да успееш в България\", казва Прокопиев. Той се връща към \"Каолин\" и посочва, че при придобиването на дружеството от \"Алфа финанс\" през 2000 г. то е било на сериозна оперативна загуба и с годишен оборот от около 14-15 млн. лева. \"За 13-те години, в които \"Алфа финанс\" беше мажоритарен собственик, инвестирахме над 120 млн. лева във фирмата, половината от които привлечени от инвеститори на капиталовия пазар. Построихме 27 км газопровод, за да се смени скъпото и мръсно дизелово гориво. Придобихме трите конкурента в Сърбия – \"Копови\", Уб; \"Сърбокварц\", Зайчар, и завода \"Бяла река\" в едноименния град. Построихме най-модерния за времето в Европа завод за стъкларски пясък в Чернигов, Украйна, за пазарите в Русия, Украйна и Беларус. Разработихме друго находище в Орехов, Запорожие. Бяха разработени десетки нови високотехнологични продукти. Развихме силни търговски структури и станахме лидер и на пазари, където нямахме производство – в Турция, Италия, Румъния, Гърция, Македония, Египет\", разказва Прокопиев. Той посочва, че около \"Каолин\" се създаде клъстер на стъкларската и керамичната индустрия и заради надеждността на суровините в страната стъпиха нови инвеститори като \"Шишеджам\" в Търговище, \"Сен Гобен\" в Калъраш и \"Керос\" в Русе, а съществуващи компании са увеличили производствения си капацитет. \"Бяха открити хиляди нови работни места. Бяха платени десетки милиони данъци и осигуровки на държавата. От една полуфалирала фирма в Разградско \"Каолин\" стана лидер на пазара на суровини за стъкларската и керамичната промишленост в Източна Европа\", припомня той. Добавя, че при продажбата през 2013 г. оборотът на \"Каолин\" е в размер на 160 млн. лв., или повече от 10 пъти, отколкото при придобиване на контролния пакет. \"Каолин\" има една от най-успешните следприватизационни истории в България. Разказвам това, за да се види, че успехът в бизнеса идва с правилна стратегия и дългогогодишни усилия на един много талантлив управленски екип. Много фирми бяха в ситуацията на \"Каолин\" в края на 90-те. Някои излязоха от кризата, защото попаднаха на предприемчиви и способни собственици, много други обаче не успяха\", казва Прокопиев. \"КОНПИ под натиска на прокуратурата обаче не се интересува от това. Не се интересува, че тази успешна сделка е проверявана многократно, включително и от съда, който на три инстанции постанови, че няма никакви нарушения. За модела \"Пеевски\" е важно всички да са с лоша репутация и избирателите да са объркани. Ако всички са окаляни, няма алтернатива, ако няма алтернатива, никога няма да има промяна\", добавя той. На въпрос какво трябва да се направи, за да привлича България инвестиции, той отговаря: \"Трябва да има върховенство на правото. Да има правила и държавата да остави на частния сектор да прави хъбове и да изгражда енергийни мощности.\" \"Задачата на правителството е да създаде регламент за свободна търговия и свободна конкуренция. Не само в енергетиката, а в цялата икономика. Другото инвеститорите го разбират много по-добре от министрите и премиера\", казва Иво Прокопиев.", "date": "2017.11.26", "title": "Иво Прокопиев: Делегитимира се идеята, че може законно да успееш в България"}
{"url": "http://www.dnevnik.bg/biznes/2017/11/26/3085452_globata_po_deloto_na_evrokomisiiata_sreshtu/", "text": "Глобата по делото на Европейската комисия срещу \"Булгаргаз\", \"Булгартрансгаз\" и Българския енергиен холдинг (БЕХ) може да достигне 330 млн. евро, каза пред предаването на БНР \"Неделя 150\" министърът на енергетиката Теменужка Петкова. Делото е за възможна злоупотреба с господстващо положение на газовия пазар от страна на двете дъщерни дружества на БЕХ.  Брюксел започна разследването  срещу енергийния холдинг през 2012 г., като делото е за нарушение, продължило от 2007 до 2014 г. Днес Теменужка Петкова коментира  решението на Народното събрание  по-рано тази седмица да не се признава вина по делото и увери, че то ще бъде спазено. Министърът обясни, че след като страната не успее да постигне споразумение с ЕК, се пристъпва към забранително решение, което съдържа глоба в размер, определен от комисията. \" . Максималният размер на глобата би могъл да бъде 330 милиона евро\", посочи тя и изрази надежда да не се стига до този най-тежък вариант. Петкова добави, че съществува вариант, ако страната признае за извършеното нарушение, санкцията срещу нея да бъде намалена с близо 30%. Съществувал е и вариант за преструктуриране, подобен на този от делото на ЕК срещу \"Газпром\", но по думите на министъра страната не е успяла да постигне споразумение по отношение на това преструктуриране. \"Просто смятам, че вариантите, които обсъждахме с ЕК, не бяха в интерес на българската страна\", изтъкна тя. По темата за възобновяването на проекта за втората атомна електроцентрала след  доклада на БАН  Теменужка Петкова каза, че  . \"БАН категорично каза, че след 2030 г. не само в България, но и в целия регион ще има дефицит на мощности\", изтъкна енергийният министър. Тя припомни, че окончателното решение за централата ще бъде взето от Народното събрание.", "date": "2017.11.26", "title": "Глобата по делото на еврокомисията срещу енергийния холдинг може да достигне 330 млн. евро"}
{"url": "http://www.dnevnik.bg/razvlechenie/2017/11/26/3085449_kristian_kostov_specheli_evropeiska_nagrada_za_debjut/", "text": "Спечелилият второ място на тазгодишната \"Евровизия\" Кристиан Костов взе наградата EBBA – European Border Breakers Awards. Наградите се връчват на дебютиращи европейски изпълнители, добили голяма популярност извън границите на собствената си държава. За пръв път отличието отива при българин. Кристиан научи новината днес по време на интервю за програма \"Хоризонт\" по БНР. \"Наградата е уникална! Много съм щастлив! Не мога да повярвам! Всичко върви нагоре за мен и то защото стъпих на сцената в България!\", каза изпълнителят. Тази награда включва Кристиан в звездния отбор на младите изпълнители в Европа, сред които са другите носители на приза Адел, Индила, Александра Стан и Дуа Липа. Официалното връчване на наградите EBBA ще се състои на бляскава церемония в Грьонинген, Холандия на 17 януари 2018 г., където той ще пее на живо. Наградата ще му бъде връчена лично от легендата на британската музика Джулс Холанд. Събитието е част от уникалния за Европа фестивал за поп и рок музика \"Евросоник\". Те са подкрепени от Европейската комисия по програмата \"Creative Europe\" и се осъществяват с медийната подкрепа на Eвропейския съюз за радио и телевизия. Партньор за България е националното радио. Кристиан Костов постигна първата си голяма победа  на конкурса \"Евровизия 2017\" в Киев с песента \"Beautiful Mess\". Тогава той извоюва за България второто място, най-високото постижение за страната в европейския конкурс. Следващият успех, който Кристиан може да постигне в рамките на EBBA е наградата на публиката - Public Choice Award, която ще бъде резултат от онлайн гласуване. Условията ще бъдат публикувани в началото на декември на уебсайта на БНР.", "date": "2017.11.26", "title": "Кристиан Костов спечели европейска награда за дебют"}
{"url": "http://www.dnevnik.bg/sport/2017/11/26/3085455_fenovete_na_napoli_moliat_sky_italia_da_premesti/", "text": "Запалянковците на \"Наполи\" са известни като едни от най-страстните в италианския футбол. Поддръжниците на клуба отправиха интересна молба към сателитния канал Sky Italia, искайки програмата да бъде променена. Следващият петък е дългоочакваното дерби между \"Наполи\" и \"Ювентус\" от 15-ия кръг на Серия А, то обаче ще се дублира с излъчването на сериала \"Гомор\". Неаполитанците са притеснени, че няма да могат да гледат и двете едновременно, тъй като срещата от 21.45 ч., а в 21 ч. започва излъчването на два епизода от шестия сезон на популярния сериал. \"Наполи\", както и гангстерският сериал за престъпния синдикат Камората имат култов статут сред населението в Неапол и региона. Според информацията на \"Гадзета дело Спорт\" от Sky Italia са се вслушали в гласа на феновете и са направили малки корекции в програмата си. Те ще излъчват двете серии в прайм тайма (20 ч. италианско време), но ще ги пуснат свободно и в своята онлайн платформа. Така от петък сутринта феновете на \"Наполи\" ще могат да гледат любимия си сериал по всяко време, а след това да отидат спокойно на стадион \"Сан Паоло\" и да подкрепят отбора си. Телевизионният сериал е адаптация на романа на Роберто Савиано, който се превърна в бестселър след излизането си през 2006 г. \"Наполи\" и \"Ювентус\" заемат второ и трето място в Серия А в момента. Те все още не са изиграли двубоите си от 14-ия кръг. По-късно днес неаполитанците гостуват на \"Удинезе\", а шампионът приема \"Кротоне\".", "date": "2017.11.26", "title": "Феновете на \"Наполи\" молят Sky Italia да премести сериал, за да не се дублира с мача с \"Ювентус\""}
{"url": "http://www.dnevnik.bg/ot_vas/galeriiotvas/2017/11/26/3084832_chitatelska_fotogaleriia_porto_chervo/", "text": "Порто Черво (с ударение на първата сричка) е основният център и място за срещи на световноизвестната Коста Смералда – една от най-престижните туристически дестинации в света. Порто Черво се намира в района Галура, на североизточния бряг на Сардиния.", "date": "2017.11.26", "title": "Читателска фотогалерия: Порто Черво"}
{"url": "http://www.dnevnik.bg/politika/2017/11/26/3085468_na_konferenciiata_na_gerb_cvetanov_i_siderov_si/", "text": "Лидерът на парламентарната група на ГЕРБ и зам.-председател на партията Цветан Цветанов пожела пълен управленски мандат на премиера Бойко Борисов. \"Силата на парламентарната група на ГЕРБ дава възможност да дадем гаранция за успешния 4-годишен мандат на Бойко Борисов като министър-председател на България\", заяви Цветанов на на Четвъртото редовно отчетно-изборно делегатско национално събрание на партията в София. Той зададе посоката на работа пред формацията - много работа преди редовните избори през 2019 г., като отчете и някои слабости. \"Имаме на места и проблеми, не можем да приемем, когато отчитаме резултатите от изборите през 2015 г., че загубихме два областни центъра - Добрич и Плевен. В момента недобър е климатът в някои общински структури, говоря за Плевен. Там трябва да имаме повече мероприятия, за да се подготвим за предстоящите избори\", посочи Цветанов. В приветствие от името на \"Обединени патриоти\" лидерът на \"Атака\" Волен Сидеров пожела пълен мандат на коалиционното правителство. Пред делегатите на ГЕРБ той увери, че коалицията от националистически партии е \"стабилен, предвидим и последователен партньор\". \"Когато си по-малката партия, поемаш риск от обезличаване. За нас съдбата на България е по-важна от политическия имидж и рейтинга\", каза още Сидеров. Той обясни, че работят добре с Цветан Цветанов в парламента и вярва, че това ще е така до края на пълния мандат. \"Нито външните нападки, нито опозицията могат да ни съборят, ако ние не се съборим сами\", обобщи лидерът на \"Атака\". В речта си пред делегатите по-късно премиерът Бойко Борисов отговори на това изказване - \"Прав е Волен, че само ние можем да се свалим\".", "date": "2017.11.26", "title": "На конференцията на ГЕРБ Цветанов и Сидеров си пожелаха пълен управленски мандат"}
{"url": "http://www.dnevnik.bg/politika/2017/11/26/3085471_gerb_edinodushno_preizbra_boiko_borisov_za_svoi_lider/", "text": "Премиерът Бойко Борисов бе преизбран единодушно за лидер на ГЕРБ. Гласуването се проведе на 4-ото национално събрание на партията днес. То бе явно, но закрито за медиите. На заседанието са регистрирани 1084 делегати. Единствената промяна в Изпълнителната комисия на партията, която е нейното най-тясно ръководство, е влизането на председателя на здравната комисия в парламента Даниела Дариткова. Тя заема мястото на правосъдния министър Цецка Цачева. Преди няколко дни в ГЕРБ се говореше, че  отстраненият от председателското място в парламента Димитър Главчев ще влезе в най-тясното ръководство на партията , но това не се случи. Главчев бе избран за председател на Контролната комисия на ГЕРБ, чийто член бе досега. ", "date": "2017.11.26", "title": "ГЕРБ единодушно преизбра Бойко Борисов за свой лидер"}
{"url": "http://www.dnevnik.bg/bulgaria/2017/11/26/3085462_s_aplodismenti_za_remonta_na_dondukov_premina/", "text": "Със скандирания за оставката на кмета на София Йорданка Фандъкова и иронични аплодисменти за ремонта на бул. \"Княз Александър Дондуков\" премина днешното протестно  шествие  #ДанчеСлез - Протест за цялостно творчество\" , организиран от \"Спаси София\". Докато в столичния \"Интер eкспо център\" се провеждаше конференцията на ГЕРБ, на която Фандъкова бе преизбрана в ръководството на партията, около 200 души се събраха пред сградата на Министерския съвет и се отправиха по бул. \"Дондуков\" към сградата на Столичната община. Сред присъстващите бяха и общински съветници от БСП и Реформаторския блок. По време на протеста организаторите посочиха, че управлението на Фандъкова е белязано от некачествени ремонти, неизползваеми и опасни велосипедни алеи, унищожаване на недвижимото културно наследство, скъп, бавен и неизползваем градски транспорт, замърсен въздух, липса на цялостна градоустройствена политика, която води до презастрояване, и липса зелени площи. Преди началото на шествието Борис Бонев от \"Спаси София\" каза, че надсловът на протеста \"ДанчеСлез\" е не само призив за оставка, а и апел към Фандъкова да \"слезе сред жителите на София и да чуе исканията им\". В събота столичният кмет заяви, че \" да се иска оставка за всичко някак си ми звучи несериозно \". Тя определи протеста като политически и упрекна опонентите си, че се фокусират върху проблеми, които съпътстват всяка дейност. \"Нека припомним на г-жа Фандъкова, че строителството на тротоарите не е съпътстваща дейност\", каза днес Гергин Борисов от \"Спаси София\". Той имаше предвид  ремонтите това лято на бул. \"Прага\"  и  бул. \"Дондуков\" , където тротоарите бяха довършвани след отварянето на пътните платна за движение на автомобили. Гергин Борисов добави, че Фандъкова често отчита строителството на метрото като сериозен успех за общината, но според него то не е \"панацея\" и би трябвало да се инвестира и в наземния градски транспорт. За пример за добре управляван и развиращ се град Борисов посочи Бургас, където има добра мрежа от велоалеи и нощен градски транспорт, какъвто  в София все още няма . \"Кметът на Бургас (Димитър Николов - бел. ред.) е от същата партия като г-жа Фандъкова, нека тя да вземе пример от него\", каза още Гергин Борисов. Борис Бонев посочи пред протестиращите, че маршрутът на шествието по \"Дондуков\" не е случайно избран, защото булевардът стана пореден пример за некачествено изпълнение. \"Този ремонт ни струва 7 млн. лева, а състоянието му почти не се промени\", каза той. Ремонтът на бул. \"Дондуков\" започна на 4 юни и трябваше да приключи до 15 септември, но продължава и до днес, като в момента изградената велоалея между улиците \"Будапеща\" и \"Г. С. Раковски\" се разкопава, за да бъде положена отводнителна система. Протестиращите аплодираха бурно изпълнението на ремонта, когато достигнаха до кръстовището на бул. \"Дондуков\" с ул. \"Г. С. Раковски\", а след това продължиха до сградата на Столичната община. В протеста се включиха и около 100 души, които бяха поканени от общинските съветници от БСП - Борис Цветков, Милка Христова и Иван Таков. Пред \"Дневник\" Цветков обясни, че местната организация на социалистите и нейните поддръжници искат същото, което и от \"Спаси София\" - оставката на Йорданка Фандъкова.", "date": "2017.11.26", "title": "С аплодисменти за ремонта на \"Дондуков\" премина шествието за оставката на Фандъкова"}
{"url": "http://www.dnevnik.bg/sport/2017/11/26/3085486_mejdunarodnata_federaciia_po_leka_atletika_udulji/", "text": "Международната федерация по лека атлетикa (IAAF) удължи наказанието на руската федерация (VFLA), която е с отнет лиценз. Това се случи на среща на  Съвета на IAAF  в централата на организацията в Монако. Заради наказанието на руската лекоатлетическа федерация руски спортисти не могат да представляват страната в международни състезания. IAAF обаче съобщи, че и занапред ще позволява на руски атлети да се състезават под неутрален флаг. Така беше и на  световното първенство в Лондон  през лятото. Членството в VFLA в IAAF беше спряно преди две години след големия допинг скандал, който избухна в руския спорт. Стъпки към възстановяването на правата бяха направени от всички страни, а IAAF назначени и работна група, ръководена от норвежката Руне Андерсен. Тя следеше за изпълняване на точките, начертани от Световната федерация и от Световната антидопингова агенция. \"Заради отказа на WADA да възстанови правата на Руската антидопингова агенция (RUSADA) ние няма как да възстановим членството на руската федерация\", съобщиха от IAAF. Това доведе до остра реакция от Русия и най-вече от президента на руската федерация Дмитрий Шляхтин. \"VFLA съжалява много за това решение, ние не сме съгласни с него и смятаме, че не ни се дава шанс да изчистим името си. Тези състезатели, които са подали молби да се състезават под неутрален флаг, ще продължат да го правят, но аз съжалявам за всички като цяло. Ние сме готови да изпълним всички условия и да върнем славата на руската атлетика\", каза Шляхтин. Той уточни, че все още не знае дали ще има обжалване, но юристите на руската федерация вече преглеждат решението. Преди ден президентът на Международната федерация по лека атлетика лорд Себастиан Коу изрази желание Русия да се завърне в семейството на IAAF. \"Аз имам собствено мнение, но трябва да се вземе предвид какво смята съветът. Както знаете, става дума за цялостен процес, имаме си независима работна група, чиято работа е много важна\", каза лорд Коу.", "date": "2017.11.26", "title": "Международната федерация по лека атлетикa удължи наказанието на Русия"}
{"url": "http://www.dnevnik.bg/sviat/2017/11/26/3085491_evropeiskiiat_sujuz_kritikuva_ruskiia_zakon_za_mediite/", "text": "Европейският съюз отправи критики към Москва заради влезлия в сила закон, според който чуждестранни медии, работещи в Русия,  ще може да бъдат регистрирани като \"чуждестранни агенти\" , предадоха ТАСС и \"Франс прес\". В разпространено днес изявление на дипломатическата служба на ЕС се посочва, че законът е в противоречие с ангажиментите на Русия да спазва правата на човека, информира БТА. \"Това е нова заплаха за свободата и независимостта на медиите и достъпа до информация, както и пореден опит за стесняване на пространството за независимите гласове в Русия\", заявява външнполитическата служба на съюза.  Законът, остро критикуван също от \"Хюман райтс уоч\" и \"Амнести интернешънъл\", задължава засегнатите от него медии да дават пред властите отчет за финансовото си състояние и да декларират в продуктите си, че са \"чуждестранни агенти\". Според руски закон от 2012 г. тези изисквания важаха досега за неправителствените организации, но сега се отнасят и за медии. Нарушителите подлежат на санкции.  В изявлението си Европейската служба за външни отношения припомня, че позицията на ЕС за руския закон за чуждестранните агенти е изразена ясно и отдавна - той \"засилва ограниченията върху упражняването на фундаменталните свободи в Русия, поглъща малкия ресурс на неправителствените организации и потиска независимото гражданско общество в страната\".  Подписаният вчера от президента Владимир Путин закон  е в отговор на изискване на министерството на правосъдието на САЩ към американския клон на телевизионния канал \"Раша тудей\" (\"Русия днес\") да се регистрира като \"чуждестранен агент\", отбелязват агенциите.", "date": "2017.11.26", "title": "Европейският съюз критикува руския закон за медиите със статут на чуждестранен агент"}
{"url": "http://www.dnevnik.bg/sport/2017/11/26/3085497_masov_boi_mejdu_fenovete_prekusna_za_kratko_macha/", "text": "Двубоят между \"Локомотив\" (Пловдив) и ЦСКА от 17-я кръг на Първа лига беше спряна за няколко минути заради масово сбиване между феновете на двата отбора. В 42-ата минута ултраси на червените напуснаха сектора за гости и се отправиха към централната трибуна на \"Лаута\", където ги пресрещнаха фенове на домакините. Полицията, която не беше пред сектора на червените реагира много бавно и трябваше да минат няколко минути преди ситуацията да бъде овладяна. След близо 15 минутна пауза и призиви на диктора на стадиона, двубоят продължи. Ръководителите на червените Пламен Марков и Трифон Попов също отидоха при феновете на ЦСКА, за да ги призоват към нормално поведение, а след подновяването на играта тежко въоръжени полицаи са пред сектора на ултрасите от София. В момента на прекъсването резултатът от двубоя беше 1:0 за ЦСКА след попадение на Кирил Десподов от фаул. По всяка вероятност случката ще доведе до санкция и за двата отбора. Член 37 от Дисциплинарния правилник към БФС гласи, че \"спиране на срещата с последствия заради нахлуване на публика\" води до лишаване от домакинство межди 1 и 3 мача и парична санкция.", "date": "2017.11.26", "title": "Масов бой между феновете прекъсна за кратко мача между \"Локомотив\" (Пловдив) и ЦСКА"}
{"url": "http://www.dnevnik.bg/politika/2017/11/26/3085422_borisov_kum_gerb_narodut_ni_izbira_tri_puti_zashtoto/", "text": "След като днес  единодушно бе преизбран за лидер на ГЕРБ , Бойко Борисов даде две заръки на съпартийците си - много да внимават, тъй като и \"верни и предани хора\" ще бъдат отстранени, когато сгрешат, и да пазят етническата толерантност в България като зеницата на окото си. Пред 1084 делегати на 4-ото национално събрание на ГЕРБ Борисов обясни защо в партията са \"сурови и жестоки към кадрите\", какви са разликите между ГЕРБ и БСП, както и че език на омразата в ГЕРБ е забранен.  \"Аршинът е различен за ГЕРБ и за останалите партии, но затова пък народът ни избира три пъти. Ние трябва да доказваме, че когато нещо сме сбъркали - голямо или малко, имаме реакция\", каза Борисов. Като започна с думите: \"Когато преценя, че ще е по-добре за партията да отстраним някой от нас – ние отстраняваме хора, които са верни и предани\", лидерът разказа, че е бил упрекван за  отстраняването на Димитър Главчев  от председателския пост в парламента при положение, че проф. Иво Христов, който  нарече 80% от българите дебилни , все още е депутат от БСП. Днес Главчев получи председателския пост в Контролната комисия на ГЕРБ - предложение, което Борисов мотивирал с това, че иска пред името му винаги да има \"председател\", а някои партийци разчели като компенсация. \"Сурови, жестоки сме към кадри, които цял живот са си градили кариерата. Много искам да внимавате. Просто на нас не ни е позволено\", каза още Борисов. Той изброи, че  Антон Тодоров си отишъл  заради едно предаване; \"прекрасният лекар и човек\"  Николай Петров  - след две решения на прокуратурата, че е невинен; един зам.-министър заради  снимка с нацистки поздрав  от музей в Лондон, а един депутат - заради една спирка. \"Етническият мир в България е безалтернативен. При най-малък етнически конфликт, ще настъпят непримирими поражения за страната. Затова ГЕРБ езикът на омразата, език с епитети и обиди, е забранен\", обяви още Борисов. Той обясни, че хората от другите религии са не само \"наши сънародници\", но и \"братя\". Борисов определи Цветан Цветанов, Томислав Дончев и Владислав Горанов като \"темелите на партията\". Борисов не обмисля вариант за нови предсрочни избори  Бойко Борисов даде да се разбере, че \"Обединените патриоти\" са отделна формация със свои политики, но настоява да си мерят приказките. \"Някой път е много лесно да се говори на националистическа вълна\", каза още той. Премиерът допълни, че имат \"монолипно и сплотено мнозинство\" и че трябва да се поддържат. По-рано днес и  зам.-председателят на ГЕРБ Цветан Цветанов, и лидерът на \"Атака\" Волен Сидеров направиха заявка за пълен управленски мандат. От думите на Борисов се разбра, че и той не гледа към вариант предсрочни избори, тъй като едни избори стрували 50 млн. лева. В отговор на желанието на опонентите му за оставка на кабинета, лидерът на ГЕРБ иронично предложи: \"Да променим конституцията на шест месеца да има избори и да даваме по 50 млн. лева\". \"Прав е и Волен, че само ние може да се свалим\", каза още Борисов като реплика на думите на Сидеров, че 4-годишният мандат зависи не от външни фактори, а от коалиционните партньори. Премиерът обясни, че е нереално сега да се иска оставката на правителството. \"Един път бях демократ: \"Заповядайте властта\". Не могат. Втори път – пак не могат. Сега се сетили за председателството да искат. Как си го представят физически? Пленарни заседания с Европейския парламент без парламент (при служебен кабинет българският парламент се разпуска - бел.авт.)?\", каза още Борисов. По думите му ако правителството паднело, идват БСП и ДПС, които прекрасно съзнавали \"какво може да си натикат\". \"Надявам се заради България в следващите 6 месеца да сме по-спокойни\", каза още Борисов и обяви като приоритет на европредседателството Западните Балкани. Лидерът на ГЕРБ каза още, че биха могли да се скарат с Валери Симеонов кой е \"по-велик\", но по-добре да не го правят. При ГЕРБ \"санирани блокове\", при БСП - \"откраднати предприятия\"  Бойко Борисов говори за политическите опоненти на ГЕРБ. Днес партията прие декларация, че няма да се коалира в БСП. Такъв документ за ДПС не бе приет. \"Те не искат да има успешно председателство. Ако могат да го провалят, ще го провалят. Най-гадната дума е завист. На тях им е неприятно, ако някой успява\", каза Борисов. Като имаше предвид думи на журналиста Петър Волгин, премиерът обяви, че в БСП не могат да се зарадват дори на успехите на Григор Димитров. Борисов определи като популизъм решението на БСП Корнелия Нинова да гласува \"за\"  поправките в конституцията, свързани с приватизацията , а депутатите от БСП да бъдат \"против\", за да не се случи такава промяна. \"Казват, че искаме да атакувате приватизационните сделки. Не, искаме да атакуваме този, който първи е допуснал да бъдат така направени и да си понесе отговорност\", каза още лидерът на ГЕРБ. И попита: \"Защо ви плаши този разговор?\", след което спомена \"Софарма\" и авиокомпания \"Балкан\".  \"И затова, че сме санирали на хората без пари блоковете, трябва да ни тричат (БСП предлага да има анкетна комисия в парламента, която да разследва санирането - бел. авт.). Нашето се вижда за хората. Хиляди блокове направени, а тяхното е хиляди предприятия откраднати\", каза още Борисов. Той припомни, че по времето на БСП са фалирани 26 банки. \"Оградата била паднала, ами преди нямаше ограда! Ама прескачали я. Той и Левски ще я прескочи, ако беше жив!\", каза още Борисов по повод критиките на БСП за съоръжението по границата с турция и филма на Елена Йончева. \"Филми, чудо, но отиде Цветанов и настана суматоха\", допълни още той. \"Спасяват София от спасителите ли?\" Бойко Борисов произнесе пламенна реч, в която защити Йорданка Фандъкова като кмет на София и й каза \"въобще да не се притеснява\". Днес в столицата се проведе  протестно шествие под надслов #ДанчеСлез - Протест за цялостно творчество\", организирано от \"Спаси София\" . \"Мъчно ми стана за Фандъкова преди малко. Стотина души, половината от БСП, излезли да спасяват София. От кое? Аз като станах кмет, 50 детски градини бяха откраднали\", каза Борисов, след което обясни постиженията на ГЕРБ в София. Мисълта му прескачаше между различни случаи - как \"един усмихнат (вероятно визираше предшественика си Стефан Софиянски - бел. авт.)\" - си мислел, че ще забравят; как с \"Вълци и Мечки се занимавал за чистотата\", по \"Витошка\" как всичко висяло, а по Лъвов мост не се минавало. \"Ако е за друг, тонът ми е мил и нежен. Когато нападат жена с гадни думи, ГЕРБ е длъжен да скочи и да я защити\", каза Борисов и попита: \"От кого ще спасяват София? От спасителите ли?\".", "date": "2017.11.26", "title": "Борисов към ГЕРБ: Народът ни избира три пъти, защото отстраняваме и предани хора, когато сбъркат (допълнена)"}
{"url": "http://www.dnevnik.bg/photos/2017/11/26/3085533_fotogaleriia_svetovnite_snimki_na_denia_-_25_i_26/", "text": "Есенен ден в Сринагар, Индия.", "date": "2017.11.26", "title": "Фотогалерия: Световните снимки на деня - 25 и 26 ноември 2017 г."}
{"url": "http://www.dnevnik.bg/photos/snimka_na_denia/2017/11/26/3085582_snimka_na_denia_pulna_mugla_na_futbolniia_teren_vuv/", "text": "Отборите на \"Етър\" и \"Дунав\" изиграха последния мач от неделната програма на Първа лига при много трудни и необичайни условия. Гъстата мъгла над стадион \"Ивайло\" във Велико Търново за малко не прекрати двубоя, като особено през първата част футболистите трудно виждаха топката.", "date": "2017.11.26", "title": "Снимка на деня: Пълна мъгла на футболния терен във Велико Търново"}
{"url": "http://www.dnevnik.bg/politika/2017/11/26/3085536_gerb_predreche_oshte_tri_kabineta_na_nujniia_za/", "text": "Ние сме ГЕРБ и с теб сме по-силни\". Този надпис изникна на екрани в най-голямата зала в \"Интер експо център\" в столицата днес след 3D представяне на девизи на различни предизборни кампании на ГЕРБ и на кадри от завършени проекти. \"ГЕРБ се превърна в най-безалтернативната партия. Само ние може да гарантираме европейско развитие на България\". С тези думи актьорът Евгени Будинов (депутат от ГЕРБ) и певицата Йоанна Драгнева (общински съветник от ГЕРБ в София) откриха 4-ото национално събрание на ГЕРБ, на което след множество хвалби от европейски и родни политици  Бойко Борисов единодушно бе преизбран за лидер ;  коалицията ГЕРБ - \"Обединени патриоти\" направи заявка за пълен мандат ; а ГЕРБ писмено се зарече да не се коалира с БСП, без да направи това по отношение на ДПС. В националното събрание участваха 1084 делегати и над 150 гости от страната и чужбина, които пристигнаха още около 11 часа в сградата на бул. \"Цариградско шосе\". Те чуха посланията на Бойко Борисов -  че нови предсрочни избори не са необходими, че етническият мир в страната трябва да се пази и че всеки в ГЕРБ може да бъде сменен, ако сгреши . На събранието се разбра, че членовете на ГЕРБ са 93 506, а офисите - 356 във всички общини. \"Където социализмът се проваля, успява ГЕРБ\"  След 3D представяне на изпълнените послания на ГЕРБ, събранието започна с поздравления от чуждестранните гости. Пръв на сцената се качи Виктор Сотело от Испанската народна партия за нови технологии, който разказа как с Цветан Цветанов са обиколили Европа и декларира подкрепа за България по време на европредседателството. Международният секретар на Австрийската народна партия Моника Райнер благодари на Бойко Борисов и на Европейската народна партия (ЕНП) за подкрепата в предизборната кампания в Австрия и каза, че се надява да имат топли отношения по време на двете европредседателства. Австрия поема председателството на Съвета на Европейския съюз (ЕС) след България. Зам.-председателят на ЕНП Дара Мърфи поздрави Борисов като един от най-успешните министър-председатели. \"Социализмът не работи и там, където той се проваля, може да успее политиката, провеждана от ГЕРБ\", каза Мърфи и спомена икономическия ръст и ниския външен дълг на страната. \"Голяма част от бъдещето на България е в ръцете на ГЕРБ и хората, които я управляват\", каза още Мърфи и обяви Цветан Цветанов, когото нарече Цветанович, за най-добрия политически организатор в ЕНП. \"Бойко, обединена Европа има нужда от теб\" В писмен адрес председателят на групата на ЕНП в Европейския парламент (ЕП) Манфред Вебер благодари на \"силната и енергична партия ГЕРБ\" за европейската ориентация на страната и икономическия растеж. Генералният секретар на ЕНП Антинио Лопес бе написал на Борисов, че може да разчита на подкрепата на ЕНП. \"Обединена Европа има нужда от теб. Бъди здрав, ЕНП е с теб\", се казва в обръщение на председателя на ЕНП Жозеф Дол, прочетено от актьора Евгени Будинов. В него Дол нарича Борисов \"приятелю\" и му благодари, че не е допуснал залитане към националпопулизма или развързано харчене, както и че е направил трайния мир в региона по-възможен от всякога. По-късно от правителствената информационна служба разпространиха съобщение, че Борисов е разговарял по телефона с президента на Турция Реджеп Ердоган, който го е поздравил за преизбирането му начело на ГЕРБ и заявил, че неговото лидерство е гаранция за добрите отношения между двете страни. \"Бог да пази ГЕРБ и България\", пожела Волен Сидеров  В приветствие от името на \"Обединените патриоти\" лидерът на \"Атака\" Волен Сидеров пожела пълен мандат на коалиционното правителство. Пред делегатите на ГЕРБ той заяви, че коалицията от националистически партии е \"стабилен, предвидим и последователен партньор\". \"Когато си по-малката партия, поемаш риск от обезличаване. За нас съдбата на България е по-важна от политическия имидж и рейтинга\", каза още Сидеров. Той даде да се разбере, че опозицията прави внушения, че \"Обединените патриоти\" е коалиция с антиевропейски характер, но нито един факт не доказвал това. Сидеров обясни още, че работят добре с Цветан Цветанов в парламента и вярва, че това ще е така до края на пълния мандат. \"Нито външните нападки, нито опозицията могат да ни съборят, ако ние не се съборим сами\", каза още лидерът на \"Атака\" и поиска занапред да не се правят грешки. \"Успех! Бог да ви пази! Бог да пази България\", завърши Сидеров, като преди това обясни, че от успеха на конгреса на ГЕРБ зависи успехът на България. \"Г-н Борисов, обещавам да гласувам за вас\" Следващите изказвания бяха на определените от Бойко Борисов за темели на ГЕРБ - Владислав Горанов, Томислав Дончев и Цветан Цветанов. \"Г-н Борисов, обещавам днес да гласувам за вас\", обяви финансовият министър Владислав Горанов, който обясни как за 10 години еврочленство брутният вътрешен продукт (БВП) на страната нараснал два пъти до 100 млрд. лева; как хората харчели повече отколкото изкарвали, защото имало предвидимост; как макар да бил емигрирал цветът на нацията, хората вече се връщали в България. Финансовият министър каза, че посланието му е към 100% от хората, а не само - към 80% от тях (вероятно визираше  изказването на депутата от БСП Иво Христов , че 80% от хората са дебили - бел. авт.). \"Данъчната политика не трябва да бъде променяна. Ниските данъци са отношение на управляващите към управляваните. Свободата да вземаш решение и отделният човек са по-важни от нас. И ние не можем да вземаме решения за доходите на хората и да харчим вместо тях\", каза Горанов. Той обясни още как е добре да се инвестира в образование и обеща ГЕРБ да го прави. \"Популизмът е по-вреден от алкохолизма\" \"Популизмът е по-вреден от алкохолизма\", разсъди Владислав Горанов и обясни, че за разлика от популизма алкохолизмът се лекувал. После каза, че българите реално назначават на власт \"реалното и рационалното\", а не - \"популистичното\". \"Не е важно да пазим нашите хора, а нашите хора да пазят достойнството на партията\", призова още Горанов. След него говори вицепремиерът Томислав Дончев, който е и член на Изпълнителната комисия на ГЕРБ. Неговата теза бе, че по-важни от намеренията са резултатите. \"Няма нито един показател в държавата, който да не е в прогрес, но повод за спокойствие няма - трябва да достигнем държавите членки на ЕС\", каза Дончев. Вицепремиерът изброи успехите на партията в числа и обяви, че е нужно ново постижение - политическа среда, в която едно означава едно, две-две и т.н. \"Другите могат да си позволят да бъдат популисти - ние не. Другите могат да си позволят лесни решения - ние не. Слаб е популистът, който мисли за днес. Ние мислим и за следващия ден, в който ще живеят децата ни\", завърши Дончев. \"ГЕРБ има колосални успехи в местната власт\" После на сцената излязоха кметовете на София и на Бургас Йорданка Фандъкова и Димитър Николов, които бяха преизбрани за зам.-председатели на ГЕРБ. Пръв говори Николов, който отчете \"колосални успехи\" на партията в местната власт, макар и всичко да почнало на принципа \"проба-грешка\". Той благодари на депутатите от ГЕРБ за законодателните промени, улесняващи местната власт, и направи един призив: \"Г-н Горанов, посещавайте обектите. Имаме нужда да коментираме тези проекти\". \"Колеги, стягайте се, изборите за местна власт са стартирали с ремонта на бул. \"Дондуков\", както каза Йорданка Фандъкова днес\", призова още кметът на Бургас. Кметът на София Йорданка Фандъкова, която  получи подкрепата на Борисов покрай протеста с искане на оставката й , обяви, че в Столичната община не са безгрешни или идеални, но хората им вярват, тъй като поправят грешките си. Тя разказа за проектите в София и за третия лъч на метрото, с завършването на който градът щял да изглежда различно. \"Това са неща, които остават за хората; привличат туристи и инвеститори\", каза още Фандъкова. \"Силата на ГЕРБ е, че прави политики за всяко населено място\" След тези изказвания, които продължиха повече от час, в залата бе показан филм за историята на партия ГЕРБ, която през декември навършва 11 години (видеото може да гледате  тук ). В него бяха поместени факти и картини от всички изборни победи, както и информации за аферата \"Костинброд\" като манипулативна акция на БСП и ДПС и за загубата на президентските избори през 2016 г., когато Румен Радев спечелил след \"фалшиви новини и внушения от чужди медии\", както по-късно ги определи Цветан Цветанов. Звукът на видеото спря, когато се обясняваше, че ГЕРБ противодейства на пагубното управление на БСП. Залата го компенсира с ръкопляскания. После на сцената излезе Цветанов, който като зам.-председател на ГЕРБ направи отчет на Изпълнителната комисия за последните три години. По думите му един от най-трудните моменти бил печеленето на изборите за евродепутати през 2014 г., когато ГЕРБ не бе на власт. Иначе партийните членове се увеличили до 93 506, но да бъдеш член на ГЕРБ не било привилегия, а - отговорност. \"Силата на политическа партия ГЕРБ е, че успява да направи политики за всяко населено място\", каза Цветанов. Той отчете някои проблеми като загубата на президентските избори през 2016 г., която обаче доказала, че ГЕРБ има добро ядро от избиратели. И още - където ГЕРБ е изгубила местните избори през 2015 г., щяло да има \"повече мероприятия и интензивност\", за да се постигне по-добър резултат на местните избори през 2019 г. В никакъв случай не трябвало да се прави отстъпление от резултата през 2015 г. - чрез кметове на ГЕРБ да управлява 5.5 млн. граждани, а напротив - да се работи за спечелване на загубените областни центрове Плевен и Добрич, като и по-голяма подкрепа в смесените райони \"Силната местна власт е гаранция за успеха на ГЕРБ\", каза Цветанов и  поиска 4-годишен мандат на правителството на ГЕРБ и \"Обединените патриоти\" с думите, че страната и управлението са стабилни . Той благодари на Борисов за разделението на властите и това, че въпреки обвиненията за лидерска партия парламентарната група на ГЕРБ решава сама. По-късно Борисов заяви, че парламентарното мнозинство е \"монолитно и сплотено\". \"Ако не сме заедно един до друг, няма да се получи. Благодаря ви, приятели! Обичам ви!\", каза още Цветанов и номинира Бойко Борисов за нов мандат като лидер на ГЕРБ. Той добави още, че с успешно европредседателство, за което страната ни се подготвя, Борисов ще се докаже като лидер на Балканите и в Европа. Зам.-председателят на ГЕРБ предложи предизборната кампания на ЕНП за вота за евродепутати през 2019 г. да бъде открита в столичната зала \"Аредна Армеец\". И ще има кабинети \"Борисов 4, 5 и 6\" Делегатите на ГЕРБ направиха три спонтанни изказвания в зала. Председателят на ГЕРБ-жени Ирена Соколова благодари на Борисов за пълното отсъствие на страх да счупи стереотипите и силата на духа му. Кметът на Велико Търново Даниел Панов пък сравни Борисов със Стефан Стамболов заради инициативата образованието да бъде приоритет на ГЕРБ. \"Ние ще ви подкрепяме, г-н Борисов. Общините имаме нужда от вас и вие имате нашата подкрепа\", каза Панов. След него говори депутатът от ГЕРБ Спас Гърневски, който отново каза, че след трите правителства на ГЕРБ ще има кабинети \"Борисов 4-5 и 6\". \"ГЕРБ ще играе в шампионската лига, а БСП - в аматьори\", смята той и пожела гръбнакът на комунистическата партия да бъде прекъснат. Борисов не иска предсрочни избори и коалиция с БСП  Бойко Борисов говори два пъти пред делегатите на конгреса на ГЕРБ. Преди да бъде преизбран за лидер, той защити Йорданка Фандъкова като кмет на София; даде да се разбере, че нови предсрочни избори не са необходими и поиска спокойствие за страната по време на европредседателството. След това отправи и две заръки -  хората в ГЕРБ много да внимават, тъй като могат да бъдат сменени за всякакви грешки, и че трябва да се работи за етническия мир у нас . Всяко негово изказване бе последвано от аплодисменти в залата. С явно гласуване и при отсъствието на медиите Борисов бе единодушно преизбран като лидер на ГЕРБ. Всички членове на ръководството запазиха постовете си с изключение на правосъдния министър Цецка Цачева, която бе заменена в Изпълнителната комисия на ГЕРБ от председателя на здравната комисия в парламента Даниела Дариткова. Борисов компенсира оттеглилия се от председателския пост в парламента Димитър Главчев с ръководния пост в Контролната комисия. Негова бе задачата да прочете декларацията на ГЕРБ, че няма да се коалира с БСП. Такава декларация за ДПС не бе приета. \"Ние гледаме на говоренето за коалиция между ГЕРБ и БСП преди всичко като на търсене на повод за вътрешнопартийно разчистване на сметки в БСП. От трибуната на върховния ни политически форум днес заявяваме категорично, че не желаем да се коалираме с БСП не само днес, но и в бъдеще, защото: имаме непреодолими различия във визиите си за развитието на България; имаме различни представи за политически морал и ценности; ние сме модерната европейска партия у нас, чийто глас се чува в Европа\", се казва в декларацията. Накрая Борисов закри форума с обещание за \"нови училища, детски градини, канализация и магистрала \"Хемус\".", "date": "2017.11.26", "title": "ГЕРБ предрече още три кабинета на \"нужния за обединена Европа\" Борисов (обзор)"}
