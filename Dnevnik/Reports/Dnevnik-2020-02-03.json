{"url": "https://www.dnevnik.bg/sport/2020/02/03/4024834_grigor_dimitrov_zapochva_sreshtu_nepoznat_francuzin_v/", "text": "Французинът Грегори Барер е първият съперник на Григор Димитров в турнира от сериите \"АТП 250\" в Монпелие. Българският тенисист, който получи \"уайлд кард\" от организаторите, ще започне участието си в надпреварата директно от втория кръг. Барер стигна до мач срещу Димитров след успех с 6:2, 7:6 (6) срещу португалеца Жоао Соуса. 25-годишният французин, който е 91-и в ранглистата, губеше с 2:6 в тайбрека на втория сет, но стигна до успеха след шест поредни спечелени точки. Това ще бъде първи мач между Барер и Димитров, който е поставен под №4 в схемата. Двубоят ще се проведе в сряда. Българинът никога не е играл във френския град, където надпреварата на твърди кортове се играе в зала. Той ще бъде загрявка за турнира в Ротердам, като през февруари Димитров е заявил и участие в Акапулко. Бившият №3 започна сезона с  ранно отпадане във втория кръг на Australian Open . Димитров загуби точки и изпадна от първите 20 в ранглистата, като вече е 23-и.", "date": "2020.02.03", "title": "Григор Димитров започва срещу непознат французин в Монпелие"}
{"url": "https://www.dnevnik.bg/sviat/2020/02/03/4024786_vodeshti_aviokompanii_niama_da_letiat_do_kitai_pone/", "text": "Турция, Обединените арабски емирства и няколко други държави обявиха в последните часове, че спират полетите до Китай до края на месеца заради разпространението на коронавируса. Това става в момент, когато десетки превозвачи опитват да ограничат заразата с подобни мерки. Над 17 хил. са заболелите само в Китай, над 150 - по света. Вчера бе регистриран и  първият смъртен случай извън Китай . Това принуди важни икономики, за които азиатският гигант е водещ търговски партньор, да прекъснат повечето връзки с него. Важни транспортни възли Решението на Турция - страната, чийто национален превозвач \"Търкиш еърлайнс\" лети до най-голям брой дестинации в света - означава, че до края на февруари един от водещите световни превозвачи няма да лети до Китай. Обединените арабски емирства спират всички полети до Китай (както вече направиха Катар и Оман) от сряда. Единственото изключение ще са самолетите до столицата Пекин. В страната са два от големите международни превозвачи, \"Етихад\" и \"Емирейтс\", като последната е най-голямата близкоизточна авиокомпания. ОАЕ същевременно е важен в транзита между Азия и Европа, Африка и Южна Америка. Там обаче бяха диагностицирани и пет случая на коронавирус - всички при китайци. Освен полетите до столицата единствено тези до Хонконг - китайска територия, но полуавтономна и прекъснала някои транспортни връзки с континентален Китай - ще се изпълняват по графика. И германският авиопревозвач \"Луфтханза\" обяви, че до 28 февруари няма да лети до Пекин и Шанхай (удължавайки забраната за полети дотам с няколко седмици). До Нандзин, Шънян и Циндао полетите спират до 28 март. Кой още забрани полети Русия,  взела решение да гони заразени чужденци , ще преустанови от 14 февруари всички чартърни полети до Китай заради епидемията от коронавирус. Това обяви днес руският вицепремиер Татяна Голикова, която оглавява щаба за предотвратяване на разпространението на вируса на територията на Русия, предадоха ТАСС и БТА. Тя отбеляза, че засега няма основания за пълно прекратяване на въздушните връзки с Китай, като се запазват редовните полети на националния превозвач \"Аерофлот\" между Москва и четири дестинации в Китай - Пекин, Шанхай, Гуанджоу и Хонконг. Другите руски компании обаче преустановиха полетите си за неопределено време. Списъкът с авиокомпании, спрели временно полетите от и до Китай, е дълъг и включва няколко десетки превозвача, сред тях \"Ер Франс\", \"Америкън еърлайнс\", \"Бритиш еъруейз\", финландската \"Финеър\", полската \"Лот\" (която лети до Пекин) и редица азиатски, африкански превозвачи и американски превозвачи. В повечето случаи периодът на забраната изтича в началото на другата седмица, но е възможно - както в случая на \"Луфтханза\" - решението да се преразгледа и забраната да се удължи.", "date": "2020.02.03", "title": "Водещи авиокомпании няма да летят до Китай поне още месец"}
{"url": "https://www.dnevnik.bg/sport/2020/02/03/4024706_treti_bulgarski_sportist_zasluji_dogovor_s_red_bul/", "text": "Състезателят в скока на височина Тихомир Иванов стана третият български спортист със спонсорски договор с \"Ред бул\". Той последва примера на парапланериста  Веселин Овчаров  и кайтсърфиста  Никола Абаджиев . На пръв поглед изборът на Иванов изглежда необичаен, тъй като \"Ред бул\" спонсорира предимно състезатели в екстремните спортове. От компанията обясниха пред \"Дневник\", че е имало конкурс за трети български спортист, като след разгледаните варианти са се спрели на него. \"През 2019 г. бяха предложени над 10 атлета от България в различни спортове (картинг, мотокрос, ски, downhill bike, паркур, скейтборд). Накрая от всички предложени, глобалният екип на Red Bull, както и ние, видяхме най-голям потенциал в лицето на Тихомир като човек, който да покори световни върхове\", казаха от \"Ред бул\" пред \"Дневник\". Иванов е едва вторият мъж в дисциплината след световния шампион Мутаз Баршим , който има договор с компанията. Новината идва ден след победата на Иванов на държавното първенство по лека атлетика. Със скок от 2.25 м 25-годишният състезател заслужи първото място за седми път. Българинът ще се опита да намери място на олимпийските игри в Токио, като нормативът за класиране е 2.33 м.", "date": "2020.02.03", "title": "Атлетът Тихомир Иванов подписа договор с \"Ред бул\""}
{"url": "https://www.dnevnik.bg/sviat/2020/02/03/4024713_gazprom_svi_pochti_3_puti_tranzita_na_gaz_prez_ukraina/", "text": "В първия месец на годината \"Газпром\" е намалил преноса през украинската транзитна система почти три пъти, като е продължил да плаща за два пъти повече от използваното капацитет, който компанията е запазила. Това се вижда от отчетите за реалния транзит, разпространени днес от Сергей Макогон, ръководител на украинската газопреносна компания \"Оператор газотранспортной системы Украины\" (ОГС). Ако преди година са пренесени 8.065 млрд. куб.м, сега те са намалели със 70% до 2.65 млрд куб.м. Има малко разминаване с данните на самата \"Газпром\", която руски медии обясняват с количествата, доставяни от Русия за бунтовниците в Източна Украйна. Властите в Киев спряха да ги снабдяват през 2015 г. , включително защото не си плащат, но сравнението на данните показва, че през януари 2020 г. те са получили от Москва около 100 млн. куб.м. За деветмесечието на 2019 г. в т.нар. Донецка и Луганска народни републики \"Газпром\" е изпратил 1.782 млрд. куб.м, или средно по 200 млн. куб.м месечно. Едно от възможните обяснения за свития пренос е спирането от 1 януари на доставките по газопровода през Румъния и България за Турция, Гърция и Македония. Сега те преминават през \"Турски поток\". Но по принцип износът на \"Газпром\" за Европа на годишна база е намалял през януари с 34% - от 17.3 млрд куб.м до 11.4 млрд куб.м. Дмитрий Марченко от \"Фич\" посочва, че по негови данни с 20% са се свили доставките и по \"Ямал-Европа\" (годишен капацитет от около 33 млрд куб.м годишно), който преминава през Беларус и Полша. След като САЩ блокираха довършването на \"Северен поток 2\", Русия увеличи с 10% транзита през \"Северен поток 14 към Германия, казва още Марченко. От 1 февруари \"Газпром\" отчита рязко увеличаване от 2.2 пъти на преноса през Украйна. Но това може да е само временно явление. Анализатори обясняват пред РБК, че една от причините за срива през януари не е само топлото време или използването на пълните до 90% хранилища в Европа в началото на зимата. С 65% например е намалял вносът и през газопроводите от Алжир. Това е било и време на ръст на спотовата търговия в Европа и на засилващ се ефект от засилено предлагане на втечнен газ. Тази година ще бъде сложна за \"Газпром\", тъй като цените в момента са на много ниско ниво - под 150 долара за 1000 куб.м, расте конкуренцията с втечнения газ, а и през годината се усеща зареждането на хранилищата с газ, казва Дмитрий Маринченко. Според Макогон ръководената от него украинска държавна компания е получила такси за пренос на 5.518 млрд. куб.м, докато в действителност \"Газпром\" е използвал 46% от този обем. Причината е клауза в договора, според която Москва \"пренася или плаща\" и която може да се приеме като разход, който през януари компанията е поела, за да гарантира безпроблемни доставки за важния за нея европейски пазар.", "date": "2020.02.03", "title": "\"Газпром\" сви почти 3 пъти транзита на газ през Украйна през януари"}
{"url": "https://www.dnevnik.bg/sviat/2020/02/03/4024583_sled_infarktni_pregovori_bivshiiat_zatvornik_albin/", "text": "След четири месеца политическа безизходица и преговори с отворен край, които можеха да доведат страната до втори предсрочни избори от октомври насам, Косово има нов премиер. Албин Курти, бивш политически затворник, опълчвал се и срещу Белград, и срещу администрацията на ООН, е първият ръководител на Косово от партия, някога водила активна кампания за обединение с Албания, след гласуване на коалиционния му кабинет в парламента. Той бе избран с гласовете на 66 от 120 депутати. В новия кабинет на неговата \"Самоопределение\" и втората на изборите Демократична лига на Косово (ДЛК) има 15 министерства - по шест за всяка от двете партии, още три позиции ще отидат при малцинствените общности, две от които са за пробелградската \"Сръбска листа\". \"Самоопределение\" ще получи правосъдното, финансовото, икономическото и здравното министерство, както и това за евроинтеграцията. В ръцете на ЛДК остават вътрешните работи, инфраструктурата, земеделието, образованието, културата и отбраната. Някога радикалната  партия \"Самоопределение\" и Демократичната лига на Косово (ДЛК) на Иса Мустафа  взеха почти половината места в парламента . Двете опозиционни формации, разгромили лагера на бившите командири от Армията за освобождение на Косово, се смятаха за естествени коалиционни съюзници след години в опозиция. Изборите обаче бяха на 6 октомври, а сделката за кабинет бе обявена едва вчера, два дни след посещенията на европейския върховен представител във външната политика Жозеп Борел в Прищина и Белград. Това съвпадна и с инициатива на Съединените щати, подтикнала двете страни  да възстановят въздушните  и железопътните връзки помежду си. Днес бе последният възможен ден за гласуването, преди да изтече срокът от 15 дни, който имаше Курти за успешно формиране на кабинет и вот на доверие, след като официално бе издигнат като кандидат за премиер. Защо беше толкова трудно Преговорите бяха тежки - три месеца двете партии, спечелили изборите, не успяха да се договорят за съставяне на правителство. Проблемът бе отчасти заради избора на депутата от \"Самоопределение\" Глаук Конюфца, въпреки че ДЛК искаше неин представител да заема поста до избора на следващия държавен глава (позиция, която партията се очаква да получи след края на мандата на Хашим Тачи). На мястото на Конюфца сега ще дойде Вьоса Османи, бившият кандидат-премиер от ЛДК, а за кратко заемалият поста шеф на парламента ще е министърът на външните работи. Днешния вот бе свикан още преди съставянето на правителство, след като Курти предупреди, че гласуването ще се състои независимо дали има коалиционна сделка или не, за да бъде спазен срокът по конституция. Лидерът на ДЛК Иса Мустафа потвърди в края на миналата седмица, че партията му ще подкрепи правителство на Курти, но той не може да гарантира, че всички нейни 28 депутати ще направят същото. Това отваряше пътя за правителство на малцинството, съставено от \"Самоопределение\", и избягване на предсрочни избори. Дни преди коалиционната сделка Курти изненадващо се срещна с депутати от \"Сръбска листа\" - организация на сърбите в Косово, свързана с Белград и монополист на редица гласувания в северната част на страната. Бъдещият премиер бе предупредил, че няма начин \"Сръбска листа\" - която иначе би била ценен източник на гласове - да е част от правителството тъкмо заради отношенията си със сръбското ръководство (нейни представители са обичайни гости на срещи в Белград). Той обаче бе длъжен да назначи двама министри от малцинствени общности съгласно косовската конституция, без да е задължително те да са от \"Сръбска листа\". Гласове от малцинствата бяха необходими и на днешния вот, тъй като \"Самоопределение\" и ЛДК имаха заедно едва 58 гласа. Косовски и сръбски медии пишат, че включването на двама министри от \"Сръбска листа\" е по предложение на самия Курти, въпреки че организацията не гласува за правителството. Това са Далибор Йетвич, министър на общностите и завръщането, и Иван Милойевич, на регионалното развитие. Кой е Курти и какво обещава С идването на власт на Курти за пръв път в независимо Косово (и след края на мандата на Хашим Тачи тази година) властта няма да е в ръцете на бившите командири от АОК, обвинявани от критиците си, че са ползвали всички възможности, за да осребрят ролята си в конфликта с Белград. Не всички правителствени приоритети, изложени от него, обаче са скъсване с досегашната политика. По-малко правителствени разходи, повече мерки за работни места и икономическо развитие и закриване на спорна приватизационна агенция са сред мерките,  изложени  от премиера в парламента според в. \"Газета експрес\". Той обеща повече права за работниците (и механизми за контрол дали работната седмица действително е 40 часа). Бюджетът му ще е рекорден в историята на Косово - 3 млрд. евро - и това веднага породи критики. Новите власти отговарят, че в замяна на това кабинетът няма да работи с познатия отпреди раздут щат и само 15 вместо 21 министри е крачка напред. Инвестиции в новите технологии и справяне с проблемите във върховенството на закона и правосъдието също ще са приоритет на Курти, който неведнъж е твърдял, че Косово е държава, \"заробена отвътре\" - както от политическия елит, така и от международната мисия на ООН, срещу която той имаше активистка дейност. Военната служба ще стане задължителна, твърди още Курти. Това става над година след като Прищина  обяви създаване на постоянна армия  и предизвика напрежение в Белград и региона. Освен това Косово ще поиска от Сърбия да \"понесе отговорност\" за всички военни престъпления, извършени през деветдесетте години на негова територия. Някои от кадровите му решения вероятно също ще вбесят сърбите - Антон Чуни, бъдещият министър на отбраната, е осъден задочно в Ниш през 2016 г. за убийството на югославски войници през 1998 г.", "date": "2020.02.03", "title": "След 4 месеца инфарктни преговори Албин Курти стана новият премиер на Косово"}
{"url": "https://www.dnevnik.bg/bulgaria/2020/02/03/4024799_pojar_gori_v_jilishtna_sgrada_v_sofiia/", "text": "Човек загина при пожар в жилищна кооперация на столичната ул. \"Св. Св. Кирил и Методий\". Това съобщиха за \"Фокус\" от пожарната служба. Той е починал от задушаване. Сигналът за огъня е подаден в 18.13 часа. На място са били изпратени пожарни екипа и медицински екип на Столичната бърза помощ. Пожарът е възникнал в подпокривното пространство на жилищна кооперация, намираща се на централната улица.", "date": "2020.02.03", "title": "Човек загина при пожар в жилищна сграда в София"}
{"url": "https://www.dnevnik.bg/sport/2020/02/03/4024525_velichieto_na_trimata_golemi_v_tenisa_v_chisla_i_fakti/", "text": "Тринадесет. Толкова е броят на титлите в Големия шлем в тениса, спечелени последователно от тримата големи - Роджър Федерер, Рафаел Надал и Новак Джокович. В неделя  сърбинът удължи серията, като триумфира в Мелбърн . Съперникът му Доминик Тийм беше близо до това да разчупи хегемонията на Федерер, Надал и Джокович, но не успя. Последният тенисист, различен от тези тримата, който спечели турнир от Шлема, беше Стан Вавринка на US Open 2016. Федерер е първият от тримата големи, който печели някой от четирите най-значими турнира. Постига го през 2003 г. на \"Уимбълдън\". Оттогава в 67 турнира швейцарецът, Надал и Джокович имат 56 титли... Така успоредно с темата кой и кога може да ги спре се обсъжда и вътрешното съревнование между тримата. Джокович, който на 32 години е най-младият от властелините в съвременния мъжки тенис, спечели пет от последните седем турнира в Големия шлем и е на три успеха от рекордьора Федерер. \"За да имам шанс да стана №1 в историята, ще се опитам да направя всичко възможно този и максимум следващия сезон. Това е, което мога да отделя от гледна точка на време и енергия за постигането на тази цел\",  каза Джокович .", "date": "2020.02.03", "title": "Величието на тримата големи в тениса (в числа и факти)"}
{"url": "https://www.dnevnik.bg/video/lice_v_lice/2020/02/03/4024807_ivailo_penchev_durjavna_monopolna_firma_v_hazarta_shte/", "text": "Регулациите създават повече проблеми отколкото решават. Дори да приемат закон, който одържавява лотариите, Конституционният съд ще го отмени и след като отмине шумът, отново ще имаме частни лотарии, но собственикът ще е друг. Според мен държавата не трябва да се занимава с никакъв бизнес. Това, че е държавен законов монопол, не го прави по-морален. Такава държавна монополна фирма ще е ядро на корупцията и на мизерията. С тези думи бизнесменът Ивайло Пенчев коментира в предаването \"Лице в лице\" по Би Ти Ви ситуацията в последните седмици около Васил Божков и хазартния му бизнес. Срещу собственика на \"Нове холдинг\" миналата седмица задочно бяха повдигнати 7 обвинения, сред които за ръководител на организирана престъпна група, за укриване на над половин милиард лева данъци и предлагане на подкуп. Обвиненията срещу него се случват на фона на приемането на законови промени, които да направят възможно организирането на лотарийни игри само от държавата. Божков беше задържан в ОАЕ, но все още не се знае дали ще бъде екстрадиран. Днес в офисите му започна описване на колекцията му от антични предмети. Бяха иззети и няколко коли. Според Пенчев опитът на една група политици да национализират хазарта ще създаде още по-голям проблем. По думите му, проблемът в момента е, че Васил Божков не си е плащал правилното количество такси в продължение на много години- правилната стойност, с ясното знание на държавата в лицето на Комисията по хазарта, а най-вероятно със знанието на всички важни хора в държавата. \"Божков заедно с държавата правят далавера в ущърб на цялото човечество, сега се изпокарват по някакви причини и държавата казва - този е лош, ще му вземем бизнеса, защото пък ние сме добри. Но не е вярно, държавата в лицето на комисията е съучастник в това престъпление\", добави Пенчев.", "date": "2020.02.03", "title": "Ивайло Пенчев: Държавна монополна фирма в хазарта ще е ядро на корупцията"}
{"url": "https://www.dnevnik.bg/zelen/2020/02/03/4024739_do_kraia_na_sedmicata_stolichniiat_obshtinski_suvet/", "text": "Днес общинските съветници от \"Демократична България\" са внесли в Столичния общински съвет свое предложение за мерки за улеснение на достъпа на гражданите до Витоша. Опозиционната група в общинския съвет очаква мерките да бъдат разгледани като част от бюджета на общината за 2020 г., преди той да бъде окончателно готов на 6 февруари. Предложението  на политическата сила се отнася до конкретни промени в градския транспорт и управлението на общинската собственост на територията на природния парк. Повече градски транспорт и възстановени лифтове Като основни предложения, изискващи политическо решение и отделяне на бюджет от Столичния общински съвет, опозиционната група предлага удължаване на линиите за автобусен достъп до местностите Алеко и Златните мостове с определяне на обща начална точка до НДК и осигуряване на превоз и извън почивните дни. По отношение на лифтовете от \"Демократична България\" предлагат кметът на София Йорданка Фандъкова да предприеме действия, за да осигури възстановяване дейността на лифтовете \"Княжево-Копитото\" и \"Драгалевци-Голи връх\". Според тях това може да се случи, като се задължат собствениците да поправят неработещите съоръжения, каквито права кметът има според Закона за устройство на територията. Следваща стъпка на общината, ако собственикът не желае или няма възможност да възстанови лифтовете, би било връщане в собственост на общината на двата туристически лифта. От \"Демократична България\" посочват, че фирмата - собственик на лифтовете, \"Въжени линии\" АД е с отрицателен собствен капитал, както и нейният неговият собственик \"Витоша ски\" АД. Според писмо на \"Витоша ски\" АД до Столичната община, цитирано от общинските съветници, проблемът не е финансов, а дружеството претендира, че \"не знае как да приложи законите\". Съветниците смятат още, че това незнание не е вероятно, тъй като публичните регистри на екоминистерството и земеделското министерство сочат, че досега няма искания от \"Витоша ски\" да подмени лифтовите съоръжения, нито отказ от компетентните органи. Като пример за това, че подмяната е възможна според закона, опозиционните общински съветници посочват, че през миналата година \"Бороспорт\" АД е подменил лифта си \"Мартинови бараки\" при същите разпоредби. Като крайна стъпка проектът на \"Демократична България\" поставя закупуване на двете съоръжения след преговори, осъществени от кмета на Столичната община. За тази цел двата лифта трябва да бъдат включени в Програмата за придобиване, управление и разпореждане с общинска собственост на Столичната община за 2020 г. Тази програма е част и от бюджета, който мнозинството на ГЕРБ трябва да утвърди до 6 февруари. Тези предложения идват на фона на  дългогодишни спорове  дали Столична община може да задължи \"Витоша ски\" АД да изпълни приватизационния договор от 2007 г. и да изиска възстановяване и поддръжка на съоръженията в зона \"Алеко\", Драгалевци и Княжево. Йорданка Фандъкова спечели през последния октомври  пореден мандат  като кмет на Столичната община заедно с мнозинство от своята партия ГЕРБ. Както и при предишната си кампания като кандидат, настоящият кмет  отново обеща  лифтовете на Витоша да заработят. Докато Княжевският лифт е спрян след авария през1991 г., мнозинството от лифтовете в ски зоната в природния парк - \"Алеко\" - не работят от 2011 година, когато \"Витоша ски\" ги  спря  в опит да повлияе за промени в  Закона за горите   през 2012   г . Първо през 2017 г., а след това окончателно през 2018 г. бе спряна заради липсваща поддръжка и опасност и  седалковата линия от Драгалевци . Най-големият собственик в парка Докато общината не успява да наложи спазване на приватизационния договор от собственика на лифтовете, самата тя продължава да е най-крупният собственик във Витоша. Това отбелязва още позицията на общинските съветници от \"Демократична България\" и предлага действия за по-добро стопанисване на общинските имоти и сгради в парка. Идеите включват уреждане на липсващи документи за собственост и съвместни действия с правителството и Министерството на горите, така че да се синхронизира контролът върху имотите на институциите. Това ще осигури по-ефективно управление на паркингите и на пустеещите сгради в парка и ще подпомогне гражданите да имат достъп до обществения парк, смятат опозиционните общински съветници.\" За да се осигури ползването на територията от гражданите, според \"Демократична България\" е важно да има ясни документи за собственост на имотите и публичен достъп до парка. Като пример за \"отцепване\" на територии опозиционните съветници дават случаят с оградата в района на център Алеко около имоти, включващи района на вила \"Аглика\". Препоръките настояват и за инвестиции в туристическа инфраструктура и обявяване на защитени  вековни гори в общинските имоти , както това вече е направено в държавните гори с цел опазване на местообитания от  европейската мрежа \"Натура 2000\" . Пълната позиция, която Столичният общински съвет трябва да разгледа заедно с финализирането на годишния си бюджет, можете да прочетете  тук .", "date": "2020.02.03", "title": "До края на седмицата Столичният общински съвет ще реши дали да има повече транспорт до Витоша"}
{"url": "https://www.dnevnik.bg/sport/2020/02/03/4024762_snimka_na_denia_krasiviiat_polet_kum_bezdnata/", "text": "Симеон Павлов прави зрелищно превъртане във въздуха в момент от изпълнението си по време на старта от   (Freeride World Tour) в Лез Арк. 20-годишният състезател беше сред последните, които се спуснаха, преди състезанието да бъде отменено заради лоша видимост. В надпреварата, която е с най-висок ранг от четири звезди, трябваше да стартира и Валери Пелтеков.", "date": "2020.02.03", "title": "Снимка на деня: Красивият полет към бездната"}
{"url": "https://www.dnevnik.bg/sviat/2020/02/03/4024828_chast_ot_londonskiia_kvartal_soho_beshe_evakuiran/", "text": "Британската полиция изолира една от най-оживените части в центъра на Лондон, след като на строителен обект беше открита неексплодирала бомба от Втората световна война, съобщава БТА. Полицията съобщи, че бомбата е открита в квартал \"Сохо\" - район с множество магазини, ресторанти, барове и офиси. Няколко пресечки от гъстонаселения квартал бяха отцепени, докато специалисти обследваха находката. През войната германските военновъздушни сили са пуснали над британската столица хиляди бомби, отнели живота на десетки хиляди души. Все още се случва по време на строителни дейности да бъдат открити невзривили се през Втората световна война бомби.", "date": "2020.02.03", "title": "Част от лондонския квартал \"Сохо\" беше евакуиран заради бомба от Втората световна война"}
{"url": "https://www.dnevnik.bg/photos/2020/02/03/4024717_fotogaleriia_svetovnite_snimki_na_denia_-_3_fevruari/", "text": "Демонстрант стои сред горящи гуми, които блокират пътя по време на продължаващите антиправителствени протести в Наджаф, Ирак.", "date": "2020.02.03", "title": "Фотогалерия: Световните снимки на деня - 3 февруари 2020 г."}
{"url": "https://www.dnevnik.bg/bulgaria/2020/02/03/4024831_sofiiskata_advokatska_kolegiia_ima_nov_predsedatel/", "text": "Стефан Марчев беше избран за председател на Софийската адвокатска колегия (САК) с мнозинство от 1250 гласа и при рекордна избирателна активност на втория тур на изборите за ново ръководство тази неделя, съобщава  news.lex.bg . Конкурентът му за поста Александър Машев получи 924 гласа, като стана член на Софийския адвокатски съвет. Машев е и единственият извън екипа, с който Марчев се яви на избори - \"Адвокати за адвокатите\", който влиза в съвета. Тъй като Стефан Марчев е избран и за председател, и за редови член на съвета, на негово място трябва да влезе следващият с най-висок вот, а това е Богдан Петров от екипа на Машев. За председател на Дисциплинарния съд с 1139 гласа е избран Трендафил Трендафилов. Той побеждава конкурента си Пламен Ангелов, когото са подкрепили 901 адвокати. Резултатите показват, че има двама избрани и за членове на съвета и на Дисциплинарния съд. Това са Мирослав Мичев и Христо Хинов.", "date": "2020.02.03", "title": "Софийската адвокатска колегия има нов председател"}
{"url": "https://www.dnevnik.bg/analizi/2020/02/03/4024166_temida_e_sluginia_v_shou_programa/", "text": "                         Главният прокурор е свободен да иска каквито желае тълкувания от Конституционния съд. Неприятното е, че като че ли тази тема е добре разработена. Ако на него не му е ясно дали едно действие е нарушение на конституцията или държавна измяна, по този въпрос има както практика на Конституционния съд, така и теория. Председателят на Конституционния съд има цяла монография от над 200 страници по този въпрос и всеки от нас може да се запознае с нея. Това обаче не пречи главният прокурор, ако пожелае, да попита отново. В един сайт, разпространяващ главно мнения на прокурори, прочетох коментар: \"Нашата е изпята, ами поне децата да ги учим на право\". В това време най-добрият юрист на премиера - министърът на правосъдието, също изрази през Министерския съвет тревога, че образованието по право трябва спешно да се подобри. Казвам това във връзка с квалификацията на г-н Иван Гешев. Защото Мисля, че спор дали отговорът следва да е един или друг едва ли има. Но той може да попита, защото конституцията го овластява. Законността на изнасянето на записи от подслушване на президента са предмет на коментар от немалко колеги. За мен е по-важно и мисля, че хората разбраха, че съдържанието на тази огласена информация не може да даде основания за подозрения било в престъпна дейност, било в измяна на конституцията, в смисъла на здравия разум. Но ние не искаме да обърнем внимание на това, че всички очакват от прокуратурата да се произнесе по законността. Ами време е да се разбере, ако трябва и да се запише изрично, че прокурорът може да повдига спорове за законност, но единствено съдът може решава кое е законно и кое - не. Записите, които бяха разпространени, биха могли да бъдатг разглеждани от най-различни гледни точки: от гледна точка на посегателството върху личния живот на президента на републиката, от гледна точка на това дали начинът на събиране и начина на разпространение на таци информация съответстват на Закона за специалните разузнавателни средства, на конституцията, на Наказателния кодекс и т.н. Тези въпроси би трябвало в крайна сметка да ги реши съдът. За обществото обаче стана ясно, че упражняването на правомощията на г-н Гешев Обстоятелствата от последната седмица оставиха мен и други юристи в състояние, в което се чудим дали нямаме и ние нужда от  психологическа помощ . Защото ние вече не знаем какво следва да се нарича законност в нашата родина. С удивление чух думите на г-жа Менда Стоянова, че действията на прокуратурата удовлетворявали общественото любопитство. Извинявайте, това не е роля на прокуратурата в една сериозна държава. А струва ми се, че още като кандидат за главен прокурор г-н Гешев даде откровена и ясна заявка за квалификацията си, за своето разбиране, за уважение към институциите, за уважение към правата на човека, за конституционни ценности като разеделението на властите. Както и за според него необходимото избирателно насочване и ярко медийно представяне на действията на да описва публично с часове банкноти, да обяснява, че според закона всички задържани лица следва да се водят с пранги по улиците и т.н. Обществото вече разбира доколко тези дейстивя съответстват на закона, на професионалната етика и задължението на главния прокурор да не уронва престижа на съдебната власт. Аз бих помолила днес гилдията на обвинителите, между които все още има кадърни професионалисти, да преосмисли поредицата от свои декларации в подкрепа на тази кандидатура, защото там се твърдеше, че г-н Гешев способства за утвърждаване на ролята на съдебната власт като гарант за правовия ред и защита на правата и законните интереси на гражданите. Надявам се тази преценка сега да се преосмисли и да се извърши както от Висшия съдебен съвет по отношение на професионалната етика, така и от Народното събрание Конкретните проблеми във връзка с разпространените записи могат да бъдат обяснявани надълго и нашироко. Това стигна до някакъв неконтролируем апогей на правомощията на прокуратурата. Тя може да извършва действия, които са безконтролни. Подслушването на лице, което е част от военните, какъвто е ген. Цанко Стойков, не може да бъде разпоредено в образувано срещу него производство на Специализираната прокуратура. Такова производство може да бъде провеждано единствено от Военната прокуратура.Това е въпрос на компетентност. Проблемът е в това, че дали тези записи са законни или не, като че ли не подлежи на съдебен контрол. Аз не мога да кажа дали съд е разрешил такова подслушване, както не мога да кажа дали изземването на една колекция от антики, която е собственост на юридическо лице, а не на Васил Божков, е било разрешено от съд. Ние не можем да разчитаме единствено и само на волята на прокуратурата да преценява какво е законно, защото това са все въпроси, които директно засягат правата и интересите на гражданите, независимо кои са тези граждани. Освен това преценката дали е необходимо подслушване за престъпление, което не е наказуемо с повече от 5 години затвор, не може да бъде видяна като законна. Друг е въпросът, че веднъж събрана, тази информация, доколкото не може да служи за вече образувано производство, тя от установяване, че събраните доказателства не са нужни на наказателното производство. Това нещо е било задържано в продължение на близо 9 месеца и сега се огласява, независимо то забраната на НК. Всичко това се случва, защото е практически възможно. Тези практически възможности на прокуратурата достигнаха до неконтролируем апогей. И аз се надявам днес, че не само шепа специалисти, но и цялото общество разбира необходимостта от промени в тази безконтролна, неефективна и избирателно упражнявана власт. Тя трябва да бъде поставена незабавно под пълноценния и компетентен контрол на съдилищата, какъвто в момента всъщност се предвижда по някои въпроси, но докато се стигне до този пълноценен контрол, минава дълъг период от време, в който такива действия могат да съсипят и авторитета, и интересите, и ако щете държавността. Защото това, което ние наблюдаваме в момента, е посягане върху държавността в искрения и дълбок смисъл на тази дума. Не искаме прокуратурата да се разпорежда с основни права и интереси и е време да осъзнаем, че тя както и посегателствата върху основните права и интереси да могат да бъдат обезщетявани по някакъв разумен начин. Вместо това прокурорите разполагат с такъв статут на несменяемост и безконтролност, който в крайна сметка води до присъждане на обезщетения, които данъкоплатецът плаща вместо всеки извършител. Тук става дума точно за избирателните възможности на прокуратурата. Аз не зная дали никой не е смеел да произнася името на г-н Божков и на г-н Пеевски. Зная, че онова, за което сега говори прокуратурата, са действия, които са протекли най-малкото през последните пет години. Кога, дали и кого да привлече прокуратурата под отговорност е въпрос на нейната избирателна компетентност. Именно за това става дума - за неефективното и избирателно упражняване на тези правомощия, което както виждаме, може да достигне до странно тълкуване на елементарни и ясни норми. Ние сме свидетели на това, че според прокуратурата или държавна измяна, което може да доведе до импийчмънт. Това е смешно и хората го разбират. Аз съм съдията, който е участвал в приемането на решението на съда в Страсбург по  делото \"Колеви\" . Там ясно се казва, че по закон и тогава, и сега главният прокурор е можел да бъде привличан към наказателна отговорност. По закон, но не и на практика заради йерархичната подчиненост. Впрочем това дело е във връзка с  подозренията на г-жа Колева , съпруга на бившия заместник-главен прокурор Николай Колев, за това, че тогавашният главен прокурор Никола Филчев е бил замесен в едно убийство. А според други данни, които са били изложени и пред Висшия съдебен съвет тогава, не само в едно, а в две убийства. Впрочем тези убийства и досега не са разкрити. Но не забравяйте, че убийствата, които не са разкрити у нас, не са никак малко. Ние в момента обсъждаме някакво риалити шоу в областта на наказателното правосъдие, не бихме искали да виждаме Темида като участник в такова риалити шоу и като Надявам се, че хората могат да разчитат на правосъдието за неговото безпристрастие, а не да очакваме г-н Цветанов да изравя трупове с багер, както ни уверяваше премиерът. Става дума за законност. Впрочем не знам какво стана с тези изровени трупове. Представите за това, че борбата срещу престъпността ще се извършва по законен ред, отдавна са отмити и ни ставаме наблюдатели наистина на някаква шоупрограма, която действа като фойерверк. Прокуратурата решава кога да повдигне обвинение, дали да повдигне обвинение, как да квалифицира едно деяние - дали като държавна измяна или като несъставомерно поведение. Тя има всички тези възможности, които не могат да бъдат овладени, доколкото именно прокуратурата решава дали да постави един въпрос пред съда. Съдът е този, който трябва да каже дали едно нещо е законно и какво съставлява то. Това се отнася и до главния прокурор, разбира се. Но практическата невъзможност за неговото разследване и евентуално наказване в момента е твърде ограничена. Време е да изясним функциите на съда, следствието и прокуратурата в обществото. защото има съвсем други функции. Правосъдието трябва а защитава законността и съдилищата следва да решават споровете. В повечето конституции на света прокуратурата въобще не е конституционен орган. Друг е въпросът, че тя не може да има същите функции като съда. Тя може да повдига спорове и да привлича извършителите на престъпления към отговорност. Но произнасянето по тези въпроси не може да бъде в ръцете на прокуратурата. Това е основен проблем на нашата конституция. И на нашите представи вече за това кой осъществява правосъдието. Време е в конституцията да се запише, че съдилищата осъществяват правосъдието, и да се определят ясно функциите на прокуратурата, така че те да могат да бъдат отразени и в законите. Не може прокуратурата да разпорежда на държавни органи какво следва да извършат и какво - не. Това е записано в закона и ако не се прави, няма пречка прокуратурата да повдигне въпроса пред съда, но не и да разпорежда. В какво качество разпорежда? Вече никой не знае. Все по-често виждаме, че не само гражданите, но и политиците изглежда очакват правосъдие от прокуратурата. Е, там е работата, че прокуратурата не може да раздава правосъдие. Тя не е съд. Един съд работи по правила, изслушва страните, има си процесуален регламент на действието. и излиза с някакви свои разпореждания и постановление, които далеч не всякога подлежат на съдебен контрол. Хората остават беззащитни - както жертвите, на които се отказва наказателон правосъдие, така и засегнатите от тези действия на прокуратурата, които не могат да се защитят. Стурва ми се същностно важно функциите на съда и на прокуратурата да бъдат ясно очертани в конституцията. За да може оттам да се правят заключения дали действията, които са възложени по закон, съответстват на тези функции в конституцията. По същия начин статутът на прокуратурата и на нейните представители следва да отговаря на функциите им, а не да бъде еднакъв с този на съдиите, които имат различни функции. Това, което в момента наблюдаваме при управлението на съдебната власт от Висшия съдебен съвет, противоречи на основни принципи за независимостта на съда, който няма как да решава справедливо спорове между държавата и гражданите, ако не е независим от властите. Вместо това ние виждаме, че във Висшия съдебен съвет се избират членове, които са представители на парламентарните партии. Не само това, ами след това на тях им се предлагат - и това току-що беше прието от парламента - бонуси, които означават, че членовете на Висшия съдебен съвет, така избрани от парламента, ще заемат позиции във върховните съдилища и главната прокуратура. На съдилищата следва да им се осигури независимост от влиянието на политическите сили. И това няма как иначе да стане, освен с осигуряване на незамисимост не само в тяхната всекидневна практика по делата, но и в управлението им във Висшия съдебен съвет. Нещо повече - това, което гледаме, е възможностите на прокуратурата чрез своето мнозинство в прокурорската колегия на ВСС не само да елиминира всяка кандидатура, освен предложената от тях за главен прокурор, но и заедно с политическите представители във ВСС да определят кой ще е следващият председател на върховен съд, бил той касационен или административен. Това ако не е политическо влияние и влияние на прокуратурата като страна в процеса върху независимостта и безпристрастието на съдилищата, аз не зная какво е. Превземането на съдебната власт от политиката и иззимването на нейните функции от прокуратурата изобщо не работят в интерес нито на занонността, нито на независимостта на съда, на която гражданите трябва да разчитат, когато се решават споровете между тях и държавата.", "date": "2020.02.03", "title": "Темида е слугиня в шоу програма"}
{"url": "https://www.dnevnik.bg/sport/2020/02/03/4024301_snimka_na_denia_probujdaneto_na_kamp_nou/", "text": "Барселона\" реагира на загубата от \"Валенсия\" преди седмица с успех на \"Камп ноу\". Каталунците се наложиха с 2:1 над \"Леванте\", което запази разликата от три точки от водача \"Реал\" (Мадрид).", "date": "2020.02.03", "title": "Снимка на деня: Пробуждането на \"Камп ноу\""}
{"url": "https://www.dnevnik.bg/analizi/2020/02/03/4024300_edin_maluk_bulgarski_problem/", "text": "                         С приемането на \"Зеления пакт\", Европейският съюз, чийто член е и България, е на прага на може би най-голямата промяна на политическата и икономическата си матрица. Европейската комисия го определя като \"пътна карта\" за постигане на устойчивост в икономиката на ЕС. Целта е предизвикателствата в областта на климата и околната среда да се превърнат във възможности, като се гарантира, че преходът ще е справедлив и приобщаващ за всички. Паралелно с финалното обсъждане и приемане на пакта, в България се развихри водната криза в Перник, на десетки места изникнаха планини от боклук, внесен от Италия и незнайни други места. Този боклук по всяка вероятност се утилизира чрез изгаряне - полузаконно и с негласното одобрение на екологичните власти. Най-голямата вътрешна река - Марица, пък е отровена с химикали от рециклиране на пластмасови отпадъци. Правителството едва сега забелязва, че Европа някак си се е променила. И че не може да гори повече въглища за ток, както и да строи магистрала \"Струма\" в нарушение на елементарни екологични изисквания. Неща, които всъщност би трябвало да са станали ясни още от десетилетия. Не само правителството, но и голяма част общество сякаш е спало или е пребивавало в паралелна вселена през тези десетилетия, в които се развиваше промяната в мисленето за екологията, икономиката и всичко останало. Такъв пример е образованието, за което, както се знае, най-важни са първите 7 години. Екологичното образование уж присъства в учебните планове, но практиката е съвсем различна Около 450 тона боклук под формата на пластмасови чаши за еднократна употреба се събират само в детските градини в България. Ако чашките, използвани за пет години, бъдат подредени една до друга, те биха опасали екватора пет пъти. Тези сметки са на Сабина Максимова - координатор на кампанията \"Аз избирам чаша за многократна употреба\". Според нея, около 80% от общинските детски градини използват еднократни чаши за пиене на вода. След няколко глътки чашата отива в кофата. И така всяко дете изхвърля по около пет чаши дневно. Максимова подчерта, че тези отпадъци не подлежат на рециклиране. Може да се депонират или да бъдат изгорени. А веднъж изгорени, пластмасовите чашки замърсяват въздуха с фини прахови частици, на които българският градски, но и селски въздух е богат. Разхищението в детските градини има и финансов еквивалент. Една пластмасова чашка струва 3 стотинки. Умножено по 30 деца в група и по 5 пъти пиене на ден, това прави по 150 чаши на група дневно или по 4,50 лв. на ден. Причината за тази безумна практика освен ментална е и бюрократична или по-скоро произтича от чиновническото тълкуване на един документ с баналното заглавие \"Наредба № 3 от 5.02.2007 г. за здравните изисквания към детските градини\". В него се казва, че трябва да се дезинфекцират приборите и съдовете за хранене след всяка употреба, а друг член разпорежда използване на индивидуални кърпи за ръце и чаши за вода за всяко дете. Идващите на проверки в детските градини здравни инспектори държат на наредбата и за директорите на детските градини е много по-лесно да натоварят родителите с разходи за доставки на пластмасови чашки, отколкото да постъпят както трябва. Да не говорим за примера, който се дава на децата, че е нормално да се изхвърля чаша на всяко пиене. Това става в период, пред който у децата се изграждат социалните норми на поведение. Не е чудно тогава, че за тях изхвърлянето на вещи след еднократна употреба се превръща не просто в нещо приемливо, а в норма. Максимова отбеляза, че нещата се променят в последните 2 години и инициативата за това идва от родителите. Всичко тръгва от инициативи на родителските групи във \"Фейсбук\", минава през постигане на съгласие на родителска среща и убеждаване на директорите на градините. Във Варна и Бургас с кметски заповеди вече не се използват пластмасови чаши. Във Варна се използват метални чаши за многократна употреба, върху които има индивидуален символ за всяко дете. Те се мият веднъж дневно, а в Бургас от миналата година всяко дете носи със себе си бутилка за многократна употреба. Мога да споделя и собствения си опит. Всеки, който е ходил на родителска среща в българско учебно заведение, знае, колко е трудно да бъдат убедени в каквото и да е родителите. Все пак успяхме да постигнем съгласие, че на еднократните чаши трябва да бъде сложен край. Поради тълкуванието на здравните инспектори, че чашите трябва да бъдат дезинфекцирани след всяко пиене, за което няма ресурси в градината, първоначалното решение бяха персоналните шишета, които всеки родител трябваше да осигури. Всичко вървеше добре, докато майка с висок социален статус и обществен авторитет не видя как децата си разменят бутилките в двора. Така някои родители отново преминаха на еднократните чаши и нищо не можеше да ги убеди, че децата биха могли да си разменят и тях. След това инспекторите дадоха на градината предписание да не се използват многократните бутилки, тъй като не се дезинфекцират и можели да задържат бактерии и прочее. В крайна сметка директорката купи с пари от бюджета на градината индивидуални метални чаши, които се мият заедно с другите съдове в миялна машина. Така близо двугодишната сага с пластмасовите чашки приключи, засега. Кога и дали правителството ще разбере, че светът се е променил в по-добра посока, не е ясно. Може би протестите на перничани и на хората, дишащи мръсния въздух под прозорците им, ще им помогнат.", "date": "2020.02.03", "title": "Един \"малък\" български проблем"}
{"url": "https://www.dnevnik.bg/sport/2020/02/03/4024320_s_epichen_obrat_v_kraia_kanzas_siti_specheli_superboul/", "text": "\"Канзас Сити чийфс\" е носител на Супербоул в юбилейния стотен сезон на Националната футболна лига (НФЛ). \"Вождовете\" надвиха \"Сан Франциско 49ърс\" с 31:20 в емоционален сблъсък в  54-ия Супербоул  в историята на спорта. Благодарение на силната игра на куотърбека си Патрик Махоумс \"Канзас сити\" стигна до втория си трофей от Супербоул. Това се случва 50 години след първата победа, която беляза и последната поява на \"вождовете\" в мача за титлата. Над 62 хиляди зрители на стадион \"Хард рок\" в Маями станаха свидетели на много вълнуващ мач и резултатна игра от двата тима. Махоумс стана MVP на финалния мач, след като завърши с 26 успешни от общо 42 паса на 286 ярда. Куотърбекът подаде за два тъчдауна, имаше две пресечени паса, а освен това и сам реализира тъчдаун за тима си.     На 24 години Махоумс добавя трофея \"Винс Ломбарди\" и наградата за MVP на Супербоул във визитката си, към приза за най-полезен на миналия сезон в НФЛ. Махоумс е най-младият играч в историята, който става MVP и печели Супербоул. Треньорът на \"Канзас Сити\" Анди Рийд печели за пръв път в кариерата си шампионски пръстен на 61 години. \"Никога не загубихме вяра, че можем да спечелим, нито едно от момчетата не наведе глава, когато изоставахме или не спря да се бори. Имаме правилния тип (Анди Рийд), който да ни води и постигаме успехи\", каза Махоумс след срещата. \"Обичам това момче, удоволствие е за мен да го водя\", каза лаконично опитният треньор Рийд. Първото нападение в мача беше за \"вождовете\", но то завърши бързо след неуспешни подавания на Махоумс, като топката премина в ръцете на другия куотърбек Джими Гарополо. Той я придвижи умело до ендзоната на \"Канзас\", но \"Найнърс\" не успяха да отбележат тъчдаун. Все пак след изстрел от 38 ярда на Роби Гулд \"Сан Франциско\" поведе с 3:0. Половин минута преди края на първата четвърт \"Канзас\" завърши по отличен начин своята атака, с 15 отигравания за 75 ярда. Патрик Махоумс пробяга 1 ярд, за да отбележи сам тъчдаун, а при допълнителния удар Харисън Бъткър беше точен, правейки резултата 7:3 за \"вождовете\". В началото на втората част \"Канзас\" добави още три точки след точен удар на Бъткър от 31 ярда. \"Сан Франциско\" обаче бързо обърна, благодарение на тъчдаун пас от Гарополо към Кайл Юсчик на 15 ярда.      Така първата част завърши при равенство 10:10. В третата четвърт \"Найнърс\" дори обърнаха резултата в своя полза. Роби Гулд беше точен от 42 ярда, а по-късноо Рахим Мостърт пробяга един ярд за нов тъчдаун. С допълнителен удар на Гулд \"Сан Франциско\" отвори преднина от 10 точки - 20:10 преди финалните 15 минути. С невероятно съсредоточена игра в защита и перфектни действия в атака, \"вождовете\" обърнаха мача в последната четвърт. Във финалните 15 минути \"Канзас\" позволи на Гарополо и \"Найнърс\" да стигнат до само три първи дауна и да спечелят 59 ярда територия, принуждавайки ги два пъти да изпълняват пънт. При оставащи малко над шест минути Махоумс подаде тъчдаун пас към Травис Келси и тайд-ендът върна надеждите на \"Канзас\", след което Бъткър беше точен при допълнителния удар.      Последваха ооще два тъчдауна, дело на Деймиън Уилямс - един след подаване от Махоумс и един след спринт в ендзоната на \"Сан Франциско\". Благодарение на куотърбека си \"вождовете\" спечелиха 191 ярда, от които 131 след подавания и 60 при игра по земя, само във финалната четвърт и отказаха сочената за една от най-силни защити.", "date": "2020.02.03", "title": "С епичен обрат в края \"Канзас сити\" спечели Супербоул за пръв път от 50 години"}
{"url": "https://www.dnevnik.bg/analizi/2020/02/03/4024306_zabavianeto_na_globalnata_ikonomika_i_purvi_efekti_za/", "text": "                           В последните месеци консенсусът около очакването за глобално икономическо забавяне сред анализатори и бизнес лидери става все по-широк, както вече няколко пъти сме коментирали (виж например  тук  и  тук) . Въпреки това българското правителство и ключови международни институции дават по-скоро оптимистична прогноза за динамиката в българската икономика в краткосрочен план (виж  тук) . През януари екипът на Института за пазарна икономика изготви специален доклад \"2020: Bulgaria and the global economic slowdown\", който бе представен на 14-тата  \"Годишна среща на бизнеса с правителството\" , организирана от \"Икономедия\". В търсене на отговор на въпроса доколко България може да запази нивото на растеж във влошена международна конюнктура, изследването се фокусира върху текущата динамика и структурната трансформация в ключови за икономиката индустрии, както и възможните и вероятните последици от различни по своя характери и интензитет външни шокове. Ето няколко от акцентите в анализа, свързани с дългосрочното предизвикателство за България - продължаване на конвергенцията на доходите в ЕС (пълният вариант е достъпен с поръчка  тук ): Растежът във водещите глобални икономики се забавя. а ръстът на инвестициите в основен капитал - най-нисък за последните две десетилетия. Инвестиционното търсене в китайската икономика е сред основните \"потребители\" на продукцията на силно развитите в еврозоната машиностроене и автомобилостроене. В допълнение - търговските спорове допринасят за текущи затруднения и забавят стокообмена. Пренаписването на правилата в световната търговия обаче не е само краткосрочен фактор - вероятно взаимоотношенията между ЕС, Китай и САЩ коренно ще се променят в следващите години. Европейската индустрия вече понася негативите, като това се вижда особено силно във водещите износители Германия и Италия. Едновременно с това, дългосрочните структурни проблеми в ЕС предпоставят продължителен период на нисък растеж. Населението намалява и застарява, поставяйки сериозно предизвикателство както пред потреблението, така пред развитието на пазара на труда. Високите частни и публични дългове допълнително потискат инвестициите. Все по-видимо е изоставането в иновациите и технологиите в т.нар. \"нови индустрии\". Европейските автомобилни производители са изправени пред пълно преобразяване в предпочитанията на потребителите, начина на живот и технологиите. Заедно с това, голяма част от страните в ЕС имат тежки регулации на трудовия пазар и скъпи социални системи, без същевременно да постигат лидерство в образованието и науката в глобално сравнение.      Трансформацията на българската икономика в последното десетилетие - до известна степен и в определени сектори - създаде предпоставки за повече уязвимост от влошаване на динамиката на икономиката в ЕС, и особено - на промишленото производство. На първо място, възстановяването след кризата от 2008-2009 г. бе движено основно от нарасналия износ на стоки и услуги, при ограничено вътрешно кредитиране, слаб приток на външен капитал и стагниращо потребление на домакинствата заради неблагоприятните развития на пазара на труда до 2013-2014 г. В експортно-ориентираните производства наблюдаваме относително увеличение на дела на изделия, участващи в сложни международни вериги на стойността - разрастват се машиностроенето, производството на електрически съоръжения и апарати, автомобилни компоненти и др., за сметка на суровини и енергоизточници. При услугите, въпреки добрите постижения, Относително силно изложени на проблемите в европейската (и особено - германската) промишленост са производителите на машини, електрически апарати и съоръжения и части за превозни средства - по данни от 2018 г. , 77% от продукцията е насочена към ЕС. Тези отрасли допринасят за 22% от общия износ на стоки и 16,6% от наетите в индустрията (около 95 хиляди) и са добавили 20 хиляди работни места само за последните шест години. Донякъде сходни потенциални проблеми могат да очакват и производството на оптична и друга прецизна измервателна техника и различни изделия от метал - около 86% от продукцията се реализира на пазарите в ЕС, като двата отрасъла наемат 65 хиляди работника. За тези сектори Германия е безспорен лидер като експортна дестинация, Италия също е важен пазар.      Износителите на потребителски стоки - включително облекла, мебели и медикаменти - са по-скоро заплашени от \"новата нормалност\" на неблагоприятна демография и слаб растеж в ЕС в дългосрочен план. Разглежданите традиционно като \"тежки индустрии\" - включително производството на горива и преработката на метали - безспорно ще бъдат засегнати при големи промени в глобалното търсене и ценовите равнища на ключовите суровини. В същото време, конкурентоспособността на предприятията в тези отрасли е в много по-голяма степен зависима от направените инвестиции в технологично обновление, което е предпоставка за дългосрочна устойчивост. Софтуерната индустрия и аутсорсингът на бизнес услуги - които добавиха над 50 хил. заети за последните десет години - са изложени на негативните тенденции при контрагентите си, но същевременно ключовите основания за развитието им в България са запазени, поне в средносрочен план. В дългосрочен план обаче Поне в следващото десетилетие експортно-ориентираните производства и услуги ще са част от протичащия процес на \"пренасяне на Изток\". В големия общ пазар на ЕС страните от Централна и Източна Европа продължават да имат по-ниски разходи на факторите за производство и предлагат по-ниско облагане на печалбите и труда. Засега България има малък дял в този процес. В машиностроенето например, ЦИЕ доставя 20% от продукцията, внасяна в Германия, а при превозните средства - близо 30%, докато България има пазарен дял от едва 0,5%. Ако страната предлага добра бизнес среда, подходящи условия за инвестиции и поддържа средносрочни и дългосрочни политики, подобряващи функционирането на образованието, пазара на труда и физическата инфраструктура, този процес може да бъде задълбочен. Нови инвестиции както в производствен капацитет, така и в установяване на компании за високотехнологични услуги увеличават потенциала на икономиката и в краткосрочен план могат да компенсират намалелите поръчки на вече съществуващите компании.", "date": "2020.02.03", "title": "Забавянето на глобалната икономика и първи ефекти за България"}
{"url": "https://www.dnevnik.bg/bulgaria/2020/02/03/4024239_jult_kod_za_silen_viatur_vaji_v_pochti_cialata_strana/", "text": "Жълт код за опасно силен вятър е сила за 20 области на страната днес, показва справка в сайта на Националния институт по метеорология и хидрология. Предупреждение не е издадено единствено за София-град, Перник, Кюстендил, Благоевград, Смолян, Кърджали, Хасково и Ямбол. В останалите области се очаква силен вятър с пориви до 24 метра в секунда. Жълтият код означава, че времето е потенциално опасно. \"Бъдете внимателни за летящи във въздуха предмети. По тази причина са възможни локални нарушения на обичайните дейности на открито\", предупреждават синоптиците. за сезона. Очакваните минимални температури ще бъдат положителни - между 3 и 8 градуса, максималните - до 13-18 градуса. Облачността ще е променлива и времето ще се задържи почти без валежи. Във вторник на места ще има валежи от дъжд, а в сряда температурите ще започнат да се понижават с нахлуване на северозападен вятър. В следващите дни се очаква рязко застудяване.", "date": "2020.02.03", "title": "Жълт код за силен вятър е обявен в почти цялата страна"}
{"url": "https://www.dnevnik.bg/bulgaria/2020/02/03/4024209_mestnite_danuci_i_taksi_v_sofiia_mogat_da_se_plashtat/", "text": "От днес местните данъци и такси в София могат да в касите на районните данъчни отдели или по банков път, съобщи общината. От неделя е възможно и плащането им онлайн. Срокът, в който може да се ползва 5% отстъпка за данък сгради и данък МПС, е 30 април, като условието е цялата дължима сума да се внесе наведнъж. При разсрочено плащане, до 30 април е крайният срок за първата вноска за такса битови отпадъци. Следващите крайни срокове са 1 юли, 30 септември и 30 ноември. При разсрочено плащане на данък недвижими имоти и данък МПС, крайните срокове са 1 юли за първата вноска и 31 октомври за втората. Данъците върху автомобилите  бяха вдигнати от 1 януари 2020 г . Плащанията може да се извършват във всеки от 22-та данъчни отдела на Столичната община, независимо от адреса на имота или на задължения човек. В следващите дни собствениците на имоти ще получат съобщения за размера на дължимите данъци и такси. Онлайн справки за дължимите налози и плащане може да се правят през  сайта на Столичната община , но е необходим ПИН код, издаден от общината, или ПИК код от НАП.", "date": "2020.02.03", "title": "Местните данъци и такси в София могат да се плащат от днес"}
{"url": "https://www.dnevnik.bg/sviat/2020/02/03/4024159_izborite_v_sasht_zapochvat_dnes_s_glasuvane_v_aiova/", "text": "Изборите в САЩ официално започват днес - с първични избори в Айова. Единадесет демократи се състезават кой да е кандидатът на партията, който да се изправи срещу президента републиканец  Доналд Тръмп на изборите през ноември. Борбата в Айова сега се води за 41 делегати на конгреса на Демократическата партия, на който даден кандидат ще се нуждае от подкрепата на 1991 делегати, за да бъде определен за кандидат-президента на партията. Гласоподавателите там не ползват бюлетини, а вместо това организират местни събрания в целия щат, на които обявяват избора си за президент, буквално заставайки зад него. (Повече за процеса  четете тук .) След загубата на изборите през 2016 г., Демократическата партия промени правилата с надеждата да увеличи участието на първичните избори и да осигури прозрачност. По-малко събрания Тази година избори чрез събрания на живо ще има само в Айова, Невада, Северна Дакота и Уайоминг, за разлика от 2016 г., когато така се гласуваше в 18 щата. Причината е, че събранията изискват избирателите да прекарат дълго време на място и да гласуват открито. Има критики, че така процесът е недемократичен, защото гласуващите могат да станат обект на заплахи, а и провеждането в точно определено време може да попречи на участието на работещи на смени или на хора с деца. Освен това тази система е в полза на кандидатите със силна, активна база избиратели, вместо на тези, които се ползват с широка подкрепа.  Бърни Сандърс , например, се справи много по-добре от Хилъри Клинтън на този тип гласувания през 2016 г. \"Супер вторникът\" става още по-важен Щатите, които гласуват първи - Айова и Ню Хемпшър - винаги са имали непропорционално голяма тежест в избора на номинация. Но тази година т.нар.  \"супер вторник\"  може да се окаже още по-важен. Това обичайно е вторникът, в който най-много щати провеждат първичните си избори, съответно става ясно разпределението на най-голям брой делегати. Тази година Калифорния премести вота си от началото на юни на \"супер вторника\" на 3 март, Тексас също ще гласува тогава. Това са двата щата с най-голямо население и те дават 643 делегати. Кога ще се знае кой е кандидатът Тази година календарът на изборите е по-стегнат и ускореното гласуване може да изведе фаворит по-рано от обикновеното. След \"Супер вторника\" близо 30% от населението ще е имало шанс да участва в избора на номинацията. До края на март процентът ще стигне 50%. Партията се боеше, че двадесетината кандидати, които обявиха кампаниите си първоначално, ще се борят един с друг с месеци. Това би означавало повторение на 2016 г., когато Сандърс отказваше да спре кампанията си, дори след като стана математически невъзможно да победи. Но полето на кандидатите се сви - сега те са само 11 и само петима от тях имат национална подкрепа над 5%.", "date": "2020.02.03", "title": "Изборите в САЩ започват днес с гласуване в Айова"}
{"url": "https://www.dnevnik.bg/photos/2020/02/03/4024258_fotogaleriia_slushaite_da_ne_vi_preslushame_i_oshte/", "text": "Дневник\" публикува подбор на най-духовитите комикси от миналата седмица. Данните са към 21 часа в неделя.", "date": "2020.02.03", "title": "Фотогалерия: Слушайте, да не ви преслушаме, и още комикси от седмицата"}
{"url": "https://www.dnevnik.bg/sport/2020/02/03/4024310_djokovich_iska_burzo_da_zadmine_rekorda_na_federer_po/", "text": "Новак Джокович се прицели да задмине рекорда на Роджър Федерер по брой титли от Големия шлем. Сърбинът си постави краен срок до края на 2021 г., в който да подобри върховото постижение на швейцареца. Федерер е начело в класацията с 20 титли, като има три повече от Джокович, а Рафаел Надал е с 19. \"За да имам шанс да стана №1 в историята, ще се опитам да направя всичко възможно този и максимум следващия сезон. Това е, което мога да отделя от гледна точка на време и енергия за постигането на тази цел\", каза  Джокович след триумфа си на Australian Open . Сърбинът грабна рекордна осма титла в турнира след драматичен обрат в пет сета срещу Доминик Тийм. Подобно на Федерер, и Джокович очаква в бъдеще да играе в по-малко турнири, за да прекарва повече време със семейството си. \"Те (децата) влизат във възраст, в която искам да прекарвам време с тях и да съм най-добрият баща, а не да бъда на път през цялото време. Приближавам се към момента, в който трябва да се адаптирам към това и вероятно трябва да играя по-малко\", допълни Джокович. Сърбинът си върна първото място в ранглистата, след като измести Надал от върха. Българският тенисист  Григор Димитров , който напусна Australian Open още във втория кръг, изпадна от първите 20 и вече е 23-и.", "date": "2020.02.03", "title": "Вдъхновеният Джокович гледа към рекорда на Федерер по брой титли от Шлема"}
{"url": "https://www.dnevnik.bg/intervju/2020/02/03/4021932_iara_bubnova_direktor_na_nacionalnata_galeriia_muzeite/", "text": "                         Пред \"Дневник\" Бубнова заяви, че решението на антикорупционната комисия (КПКОНПИ) гласи, че конфликт на интереси не е имало, а изпратеното до нея писмо от комисията  е публикувано на сайта на Националната галерия.  Противоречиви обществени реакции предизвика и  пърформансът-коктейл \"Вечеря - натюрморт\"  след откриването на изложбата на живеещата във Франция българска художничка Ода Жон. През изминалата 2019 г. Бубнова беше комисар на  българското участие във Венецианското биенале с \"Как живеем\" на Лазар Лютаков и Рада Букова . Така България се завърна на най-престижния форум за съвременно изкуство след 10-годишно прекъсване. Родена през 1961 г. в Москва, Яра Бубнова завършва история на изкуството в Московския държавен университет \"М. В. Ломоносов\". От средата на 80-те години на миналия век живее в България, където в началото работи като куратор в Галерията за чуждестранно изкуство. След 1989 г. името на Бубнова неизменно е свързано със съвременното българско изкуство. Тя е комисар на българското участие в Истанбулското биенале за съвременно изкуство през 1992 г., а през годините работи с редица артисти като Недко Солаков, Иван Мудов, Мариела Гемишева, Красимир Терзиев, Лъчезар Бояджиев, Правдолюб Иванов, Стефан Николаев. - От много неща, защото тя все още доизживява 80-те години на XX век. Нуждае се от себеосъзнаването си като институция, която се занимава не само с опазване на културното наследство, но е ориентирана и към комуникирането на историята на изкуството, както и на съвременното изкуство. Нуждае от осъвременяване на материалната си база. Притежава множество произведения на чуждестранно изкуство, а няма специалисти, тъй като образованието у нас за съжаление от доста време не подготвя такива. Необходими са медиатори. Посещават ни например големи групи китайски туристи, които се нуждаят от обяснение на онова, което на нас ни изглежда очевидно. Но преди всичко Националната галерия се нуждае от смелост. - Когато си постоянен директор, можеш да планираш в по-мащабна времева рамка - нещо, което не можеш да си позволиш като временен директор. В това число - изложбени стратегии, експозиции, които се инициират от Националната галерия и не са задължително единствено от нейните фондове. Те биха могли да послужат както за припознаване на тази важна и стара институция, така и за разпознаване на процесите в съвременното българско изкуство. Съществува нужда от преосмисляне на историята на изкуството ни, в която от съвременната гледна точка има липси, пропуснати моменти - имена и тенденции. - Първата й част е свързана с ревизирането на структурата на институцията. В момента Националната галерия има три колекции - национална, чуждестранна и приложна, но откакто те бяха събрани под една шапка, с тях не се работи достатъчно хомогенно. На второ място е преосмислянето на филиалите, които галерията притежава. Те са с много различен характер и част от тях са паметници на културата в много лошо състояние. В тази посока започнахме с къщата на Александър Божинов, която никога не е функционирала като музей, въпреки че е единствената сграда, завещана на Националната галерия именно с такава цел. Вече разполагаме с план за реставрацията ѝ. Във времето, в което живеем, филиалите не могат да разчитат изцяло на тематични експозиции, защото хората ги разучават твърде бързо. Основното е Националната галерия да е активен инициатор на изложбени и експозиционни проекти. Досега в повечето случаи сме изчаквали някой да се появи с предложение, а трябва да сме като всеки нормален музей днес - по-агресивни и по-активни, предлагайки онова, което е интересно и на нас.      - Първоначално се опитахме да превърнем музея по-скоро в експозиционна площадка за временни дейности. Но срещнахме много недоволство от посетителите, които очакват да видят цялостно представяне на социалистическото изкуство. Така че направихме нещо, което наричаме временно-постоянна експозиция - да се осмисля в контекста на самите произведения, в контекста на това какво представяме самите ние. Какво означава \"социалистическо изкуство\"? Кое му е социалистическото? Очаквам колегите да предложат текстове първо за някои отделни експонати, а след това да набележат тенденции, които могат да се проследят сред колекцията. - С делегиран бюджет Националната галерия се чувства некомфортно, а отделно от това се смята за недостатъчно финансирана. Всичките ни партньори извън България се учудват, че според закона нямаме право да набираме средства чрез други източници - частни и корпоративни. Делегираният бюджет е предназначен за издръжка на институцията - работни заплати и огромния ни сграден фонд. Миналата година отправихме молба към Министерството на културата издръжката ни да бъде увеличена. Нашата площ е от почти 40 хил. кв. метра, а получаваме издръжка едва за 12 хил. кв. метра. Големият дефект на делегирания бюджет е, че самата институция трябва да намери в него пари за дейности. Музеите не са просто хранилища. Те губят смисъла си на публични институции без активни дейности, които очевидно стават все по-скъпи. Няма музей по света, който да се издържа от посетителски такси, включително и Лувърът, който има по 10 млн. посетители годишно. Необходими са промени в законодателството за финансирането на Националната галерия. - Вече споменах за нуждата от иницииране на изложби. Започнахме една серия от вътрешни събития, която наричам със старовремската дума \"изследователски сказки\". Засега тя е само с участие на сътрудници на галерията. Колегите представят едни на други своите открития от фонда на галерията. Често не се знае с какво се занимава съседният отдел, а музеят е колективно дело. Иска ми се да правим екскурзии, в които специалисти да разказват в експозиционните зали защо едно произведение се намира там, какво означава, откъде идва. Имаме нужда от каталог. Мисля, че такъв не е правен от 1974 г. Времената изискват той да е не само под формата на книжно тяло, но да присъства и в онлайн пространството. Трябва да си сътрудничим с творци от всички области на изкуството - поети, писатели, историци, защото ни липсва мултидисциплинарност при работата с нашите колекции. Добре работим с образователните програми за деца, но музеите, които познавам, разработват програми за всякакви възрастови групи. Обмисляме и серии от лекции, които биха привличали хора с различни интереси. Също така мисля, че музеите в България трябва да имат много по-сериозно лоби спрямо законодателите и икономическата политика на страната.      - Проблемът с фалшификатите е вечен. Още в Древен Рим са се фалшифицирали старогръцки произведения. Това, с което държавата трябва да се занимава, е да изолира случаите на харченето на държавни средства за фалшификати. Моето предложение е да се създаде национална лаборатория, която да се занимава с такъв вид изследвания. Тогава няма да се налага всеки отделен музей да участва в тези понякога доста сложни процедури. От друга страна, експертни конфликти винаги ще има. При работата на експерта неизменно има място за грешка, но възможността за включване на такива точки в наказателно-процесуалния кодекс, според които съзнателно направената експертиза се наказва като криминално деяние, ми се вижда изключително рискована, защото това ще доведе до отблъскването на много експерти. Производството на фалшификати е съвсем друго нещо - то влиза в рамките на закона, наказващ измамите. Там не виждам никакъв проблем.   - Колегите в Националната галерия изследват портрета на Дилиц, който е част от нашата временна експозиция в Двореца. Дилиц най-вероятно идва в България през 1881 г., съдейки по намерените документи. Все още не сме извършили инвазивни изследвания - да свалим рамката, да вземем проби от живописния слой, но за момента твърдим, че оригиналът е портретът на Дилиц. Знаем какви други портрети е правил той - и във Виена, и в Берлин. Предполагаме по интериора, че портретът е рисуван в къщата на Дилиц, която се е намирала на ул. \"Генерал Йосиф В. Гурко\" - на мястото, където днес е Министерството на вътрешните работи. Картината, за която се смята, че е на Пьотровски, не е подписана от него. Считам покупката за много значително събитие. Мисля, че за първи път от години България на държавно равнище откупува произведение на изкуството, без да включвам в това число археологията. В Националната галерия имаме недостатъка да сме бавни и да не сме добри в шумната комуникация из социалните мрежи. Ще публикуваме нашите изследвания на сайта на Националната галерия, когато са готови. - Този въпрос засяга цялата държавна инфраструктура, свързана с културата. До голяма степен остава отворен въпросът защо съвременното изкуство е маргинално. За това спомага между другото и липсата на специализирано образование. За съжаление трябва да отбележа, че през последните години Националната галерия почти не присъства в общите процеси. Купува се рядко поради липса на средства, а когато не купуваш дълго, трябва наново да се учиш как да го правиш. С колегите на всеки две седмици обсъждаме по какъв начин да попълним фондовете си благодарение на завещаните ни от починалата в Австралия г-жа Маргарита Занеф средства в размер на почти 1.8 млн. лв. За щастие вече разполагаме с изследването на Весела Ножарова - своеобразна хронология на българското изкуство за последните 30 години - което ни помага да осмислим липсите в колекцията. Разбира се, не можем да купим всичко, което бихме искали, а може би и в обозримото бъдеще няма да имаме нужните средства редовно. Затова стратегията ни е в посока как купуваме изкуството, което липсва в нашата колекция, по начин, според който тя да може да се попълва редовно и нормално и по-нататък . Не искаме да работим с отделни имена, а да проследяваме художествения процес - това е и основната задача на всеки музей. Убедена съм, че когато Националната галерия се превърне в активен участник в проявите, свързани със съвременното изкуство, неговият статут, както и създателите му ще се изкачат в очите на обществото.      - За мен това беше събитието на десетилетието, защото Венецианското биенале е най-големият международен форум за съвременно изкуство, а не бяхме участвали в него като държава от 2011 г. При други подобни форуми - Сао Пауло, Лионското биенале, Московското, няма национално участие, а само индивидуални покани към автори. Единствено при Венецианското биенале държавата може да бъде активен участник във форум на съвременното изкуство. Вярвам, че положихме стабилна основа за всичко, което има да се случва впоследствие. Положително е, че придобихме достатъчно опит и оттук нататък можем само да надграждаме. Получихме изключително важно знание, каквото досега отсъстваше. Мениджмънтът на експозиционни проекти се преподава на кураторите в различни висши учебни заведения в Европа и САЩ - как се бюджетира, как се комуникира. Наложи ни се да се учим в крачка. Имахме добър бюджет, отпуснат ни от държавата, и дори спестихме средства от него. Не изразходвахме всичките 500 хил. лв. и успяхме да изградим участието в една невероятно негативна среда в България. Част от този негативизъм е неизбежен, когато става дума за конкурсен принцип. За мен обаче е голям знак, че в свое интервю след края на Венецианското биенале председателят на журито Стефани Розентал, която ръководи \"Мартин-Гропиус-Бау\" в Берлин, в свое интервю спомена нас и Португалия като двете национални участия, които лично е предложила да бъдат наградени. Но не трябва да губим инерцията. Време е да поискаме от Министерството на културата да определи бюджета и журито за следващото участие на България в биеналето. Според мен са необходими сериозни стъпки по посока привличането на частни средства към бюджетирането на този проект. Когато подготвяхме проектобюджета, без въобще да знаем кой ще спечели конкурса, се сблъскахме с хипотетичния проблем, че ако намерим допълнителни външни средства, със същата сума ще се намали бюджетът, отпуснат ни от държавата... - Научих резултата от проверката на 31 декември 2019 г. и  решението е качено на сайта на Националната галерия . КПКОНПИ не установи конфликт на интереси. Цялата тази история говори за драматично разединение в пространството на художествения ни живот, както и за съществуването на хибридни войни - даже и в тази общност. Колкото до сферата на изкуството, призовавам - огледайте се. Това, което се визираше с тези атаки, е, естествено, животът на изкуството. Винаги е имало търкания между отделни групи от творци - няма и как да е иначе, това е професия на индивидуалисти. Лично за мен от всичко това произтичат два резултата. Първо, разбира се, че бях притеснена. Обвиненията в публичното пространство са в състояние да блокират и действията, и мисленето. Например участие в изработването на стратегии за откупуване и презентация на произведения в Националната галерия. Продължавам да съм убедена, че цял живот съм работила с една далеч не толкова тясна, както се твърдеше, група автори, а с доста широка - в която влизат едни от най-добрите български художници. С много от тях израснахме заедно като професионалисти. Не бих искала да създавам проблеми нито на тях, нито на институцията, която днес оглавявам. Такива притеснения водят до автоцензура, което не е здравословно за никоя дейност. В сферата на изкуството може би по-често от другите хората близко се познават, събират се, дружат, заедно са по работа и на почивки... Това е нормално - нарича се среда. И ако няма финансови и други доказани злоупотреби, всичко останало е клевета.", "date": "2020.02.03", "title": "Яра Бубнова, директор на Националната галерия: Музеите не са просто хранилища"}
{"url": "https://www.dnevnik.bg/video/2020/02/03/4024347_shouto_na_shakira_i_djei_lo_na_superboul/", "text": "Още дълго време ще се говори за шоуто на латино звездите Шакира (43) и Дженифър Лопес (50) в почивката на Супербоул - финалът в Маями на шампионата по американски футбол и най-гледаното спортно предаване в САЩ - около 100 млн. души. За по-малко от 15 минути зрителите станаха свидетели на впечатляващ микс от хитовете на двете изпълнителки, насладиха се на прочутите ориенталски движения на колумбийката, както и на танците на пилон на Дженифър Лопес. Изненадващо пред публиката излезе и Еми Марибел Мюниц, 11-годишната дъщеря на Лопес. На сцената се развя знамето на Пуерто Рико (семейството на родената в Бронкс Джей Ло е от там), а деца в светещи конструкции, напомниха на зрителите на шоуто за държаните в клетки имигранти на американската граница. Мачът  беше спечелен от \"Канзас сити\" след обрат за 31:20 срещу \"Сан Франциско 49ърс\" .", "date": "2020.02.03", "title": "Шоуто на Шакира и Джей Ло на Супербоул"}
{"url": "https://www.dnevnik.bg/na_put/2020/02/03/4024117_koi_sa_nai-dobrite_hosteli_v_sveta/", "text": "Кои са най-добрите хостели на света за 2020 г. обяви платформата  hostelworld.com. Шеговито наречена \"Хоскари\", класацията се провежда за 18-та година поред. Участват общо 17200 хостела, включени в платформата, събрали над 1.2 млн. потребителски мнения. Критериите за оценка са качеството на обслужване, съотношението качество - .цена, безопасността, удобствата. Потребителите са споделяли мнението си за местоположението, предлаганите услуги, развлеченията, обзавеждането и атмосферата. През тази година се открояват две категории - за пътуващи самостоятелно пътешественици, която е разделена на две - за мъже и за жени. По данни на множество проучвания от последните две-три години пътуващите самостоятелнож дами се увеличават с двуцифрен процент, което означава, че проблемите на безопасността на настаняването излизат на преден план. В сайта на платформата може да се направи търсене за най-приятните хостели по континенти и държави. За хостел с най-добро местоположение е обявен Adventure Q2 Hostel в центъра на Куинстаун, Нова Зеландия. С най-ангажиран персонал е хостелът Cheerful Hoi An Hostel във Виетнам. С най-приятна атмосфера е оценен 5 Terre Backpackers в Чинкуетере, Италия. С най-добро съотношение между качеството и цената е Tropical Valley Homestay във Фонг-нха, Виетнам. С най-добри услуги е The Roadhouse, Прага, Чехия. В същия град е и най-добрият хостел за настаняване на самостоятелно пътуващи жени - One Prague. Най-популярният хостел в света е Lucky Lake Hostel в Амстердам, който участва в платформата вече 15-та година поред. Къмпингът, съчетаващ настаняване в каравани и бунгала, приема посетители само през лятото на цена от 20 евро на човек. Само един български хостел е включен в платформата - това е \"Старият Пловдив\".", "date": "2020.02.03", "title": "Кои са най-добрите хостели в света"}
{"url": "https://www.dnevnik.bg/sviat/2020/02/03/4024346_koronavirusut_zalichi_420_mlrd_ot_borsite_v_kitai/", "text": "Китай опита днес да се завърне към всекидневието след удължените новогодишни празници, но страхът и неизвестността от разпространението на коронавируса от Ухан удариха тежко борсите, където беше заличена 420 милиарда долара от основния фондов индекс. Инвеститорите разпродаваха акции и юани, а търговията на стоковата борса трябваше да бъде прекратена заради срив под прага, отвъд който се смята, че започва да настъпва паника. Масовото обезценяване се случи, въпреки че ден по-рано централната банка на Китай обяви, че ще добави почти 174 млрд. долара ликвидност във финансовия сектор. Освен това властите обявиха, че всички стоки от първа необходимост ще бъдат гарантирани и разпределяни през централната мрежа за контрол над тези продукти. На предприятията извън производството на тези стоки бе позволено по собствена преценка да удължат почивните дни в името на здравната сигурност. Тази сутрин броят на починалите в Китай от коронавируса достигна 361 души. Скоростта на разпространение е по-висока от тази на SARS през 2002-2003 г., но смъртността е значително по-ниска от епидемията в началото на века. Борсите отвориха за пръв път от 23 януари и още по обед водещият индекс Shanghai Composite вече бе с 8% надолу, като се очертаваше най-лошият ден от 4 години насам. Юанът започна от най-слабото ниво за 2020 г. и изгуби 1.2% от обменната си стойност спрямо долара, като слезе под символичния праг от 7 юана за долар. Рязко поевтиняване последва в Шанхай на петрола, желязната руда, медта и други суровини. Анализатори коментират пред \"Ройтерс\", че това настроение на пазарите ще се запази известно време. Причината е, че изглежда още не е достигнат пик на разпространяването на коронавируса, за него се знае твърде малко, а властите предприемат драстични мерки като блокади върху многомилионни градове и провинции. Не е ясно как и дали ще работят много фабрики, а очевидно ресторанти и търговски обекти ще са силно ударени.", "date": "2020.02.03", "title": "Коронавирусът заличи $420 млрд. от борсите в Китай"}
{"url": "https://www.dnevnik.bg/bulgaria/2020/02/03/4024345_plevneliev_radev_e_narushil_zakona_a_ako_otide_v/", "text": "Президентът Румен Радев е нарушил закона, когато през 2014 г. като шеф на Военновъздушните сили (ВВС) е назначил за пиар \"приближена нему госпожица\". Това е още една причина Радев да се бори за втори мандат, защото имунитетът му като държавен глава ще падне през 2024 г. и тогава ще трябва да понесе отговорност за нарушението си. Това мнение изрази пред Нова телевизия президентът на страната между 2012 и 2017 г. Росен Плевнелиев. Става дума за назначаването на сегашната съпруга на държавния глава Десислава Радева (през 2014 г. Генчева) на втори щат във ВВС като пиар и предоставянето й на ведомствено жилище. Антикорупционната комисия вече се произнесе, че няма конфликт на интереси, но миналата седмица прокуратурата разпространи записи от разговора между президента и сегашния шеф на ВВС, в който се обсъжда какви документи са предоставени и ще се предоставят за проверката, а Радев иска да бъде държан в течение за хода й. По думите на Плевнелиев казусът е махленски, но сегашният министър на отбраната трябва да представи пред обществото фактите, с които разполага, за да са наясно хората. Плевнелиев каза, че \"има много други поводи Радев да има проблеми\" като според него не споделя своите приоритети с Народното събрание, не е обединител на нацията и не работи в национален интерес, както му вменява конституцията. Предупреди, че \"ако на 9 май отиде в Москва, както е дал заявка, ще наруши драматично националния интерес на България\" и ще обслужи руския национален интерес. \"Имаме пропуснат, профукан, провален мандат\", каза Плевнелиев и добави, че през трите години начело на държавата Радев е полагал усилия единствено, за да се бори за властта, да се противопоставя на правителството и парламента и да се изживява като морален стожер. \"Факт е, че държавният глава е нарушил закона, точка! И всички негови приказки за върховенство на закона, че е алтернатива на системата, се провалиха\", заяви той. Според Плевнелиев, ако Радев реши да прави собствена партия, каквото намерение личало от поведението му, \"ще обслужи ГЕРБ страхотно\", защото никой държавен глава в България който е опитал, не е успял. Помолен да коментира хода на прокуратурата с публикуването на телефонен разговор на държавния глава, записан със специални разузнавателни средства, президентът Плевнелиев призова Висшият съдебен съвет да проучи казуса и да отговори дали оповестяването им е законно или не. Добави също, че \"прожектирането на този казус като удобен сблъсък между президента и главния прокурор не надграждат нашата демокрация\". Плевнелиев похвали прокуратурата, че \"работи на високи обороти, дава се заявка за действие на всички фронтове\" като имаше предвид и акциите срещу хазартния бизнес на Васил Божков. \"Това е добро намерение, въпросът е, че след като прокуратурата може да стигне до президент и до най-богатия, когато има съмнение, че е нарушил закона, това е добре, защото никой не е имунизиран, въпросът е да стигне до всички\" и да покаже, че не действа избирателно. \"Притеснявам се не толкова от свърхактивността и от това, че се действа по-скоро показно, а притеснението ми е доколко тези медийни акции са подплатени с доказателства, така че да има справедливост\", добави той. \"Добрата новина е, че дори и късно, се действа и се стига до най-високите нива в държавата, самата заявка на прокуратурата, че може да действа на тези нива, заслужава нашата подкрепа, но прокуратурата трябва да даде пример за законност по всички направления, необходими са синхронизирани действия по всички нива в държавата - Народно събрание, прокуратурата, съдът, така че тези 500 млн. лв. да ги възстановим\", каза Плевнелиев. Според него е спекулативна теория, че някой от Вашингтон или Берлин е решил да се разправи с някой в България и това е обяснението за атаката срещу Божков, който в продължение на години изглеждаше недосегаем. Според Плевнелиев обяснението е, че прокуратурата се е задействала по сигнал. Изрази огорчението си от това, че досега институциите са оставали бездейни и са позволили източваните на въпросните 500 млн. лв., както ги изчислява прокуратурата.", "date": "2020.02.03", "title": "Плевнелиев: Радев е нарушил закона, а ако отиде в Русия, ще наруши и националния интерес"}
{"url": "https://www.dnevnik.bg/bulgaria/2020/02/03/4024358_dvamata_bulgari_pribrali_se_ot_uhan_sa_zdravi/", "text": "Тестовете на двамата българи, които се прибраха от китайския град Ухан - епицентърът на новия коронавирус, са отрицателни. Това съобщи, цитиран от БНР, началникът на Катедрата по инфекциозни болести във Военномедицинската академия доц. Георги Попов Двамата български студенти пристигнаха снощи в София с военнотранспортен самолет от Южна Франция, придружавани от екип от военната болница. Студентите са настанени в Катедрата по инфекциозни болести, и двамата са в добро здравословно състояние. Намират се в стаи със специален достъп и няма да имат контакт със странични лица, докато не премине карантинният период от две седмици. В клиниката очакват още наши сънародници да постъпят със съмнения за заболяването, но отчитат, че потокът силно е намалял след отмяната на преките полети от Китай. Главният държавен здравен инспектор Ангел Кунчев подчерта, че са предприети необходимите мерки с цел превенция, а ако е необходимо, ще се разпоредят и допълнителни заедно с партньорите от Европейския съюз. По думите му, освен на летището в София, медицински екипи има и на летищата във Варна и Бургас. До дни ще бъдат закупени нови термокамери за Варна и Бургас. Към момента двете летища са снабдени с безконтактни термометри, позволяващи безпроблемното установяване на хора с повишена температура, уточняват от ВМА.", "date": "2020.02.03", "title": "Двамата българи, прибрали се от Ухан, са здрави"}
{"url": "https://www.dnevnik.bg/sviat/2020/02/03/4024355_turciia_atakuva_armiiata_na_asad_sled_gibelta_na_4/", "text": "След като сирийски артилерийски обстрел уби четирима и рани 9 турски войници в сирийската провинция Идлиб, армията на Турция отвърна с удари по близо 40 обекта. Президентът Реджеп Тайип Ердоган заяви, че страната му ще продължи да отвръща на всяко подобно действие или \"грешка\", която си позволят силите на Башар ал Асад. \"Отвърнахме подобаващо на тези атаки и ще продължим да го правим с нашата артилерия или минохвъргачки. Твърдо сме решени да продължим операциите си за сигурността на нашата страна, народа и границите ни с Идлиб\", цитира думите им \"Ройтерс\". \"Който поставя под въпрос нашата твърда решителност, скоро ще разбере, че е допуснал грешка\", допълни той в Истанбул. Сирийската армия с подкрепата на руската бойна авиация настъпва в Идлиб през последните седмици и предизвика поредна вълна от стотици хиляди бежанци към границата с Турция, където вече има около 3.6 млн. бежанци. Съгласно споразумение с Русия и Иран от 2017 г. районът има 12 наблюдателни поста и няколко от тях са обкръжени от сирийската армия. Турското министерство на отбраната заяви, че са били нападнати части, изпратени като подкрепление на тези пунктове. Това се е случила, независимо че сирийската страна е била уведомена за придвижването им, допълват от ведомството.", "date": "2020.02.03", "title": "Турция атакува армията на Асад след гибелта на 4 турски войници"}
{"url": "https://www.dnevnik.bg/sport/2020/02/03/4024317_britanka_podobri_rekorda_v_biaganiiata_na_5_km/", "text": "Британката Шарлотe Артър подобри рекорда за жени в бяганията на открито с дължина 5 км. 28-годишната състезателка завърши осма в общото класиране с време 15:49 мин. надпреварата в Кардиф. Артър подобри с 1 секунда предишното върхово постижение, което тя постави в началото на 2019 г. Състезателката е шампион на Великобритания в бягането на 10 хиляди метра и държи още рекорда в полумаратона на Уелс. Бягането в парка (Parkrun) е една от най-големите физически активности. Инициативата събира 235 000 участници на 1500 точки по света, като състезанията се провеждат в събота. Рекордът при мъжете също се държи от британец. През 2012 г. Анди Бедили пробяга дистанцията за 13:48 мин.", "date": "2020.02.03", "title": "Британка подобри рекорда в бяганията на 5 км"}
{"url": "https://www.dnevnik.bg/sport/2020/02/03/4024324_fotogaleriia_zrelishteto_superboul_liv_i/", "text": "След невероятен обрат в последната четвърт  . Водени от Патрик Махоумс, \"вождовете\" взеха първата си титла в НФЛ от 50 години. Махоумс беше избран за MVP, като стана най-младият играч в историята, който печели титлата и е бил най-полезен.", "date": "2020.02.03", "title": "Фотогалерия: Зрелището Супербоул LIV и историческата титла на \"вождовете\""}
{"url": "https://www.dnevnik.bg/bulgaria/2020/02/03/4024365_bivsh_voenen_ministur_zapodozria_radev_che_opitva_da/", "text": "Президентът Румен Радев работи за разтурване на парламента и овладяване на всички служби чрез служебно правителство, което би могъл да управлява в продължение на шест месеца. Това мнение изрази пред Би Ти Ви бившият министър на отбраната Николай Ненчев, който участваше в кабинета \"Борисов 2\" като представител на БЗНС и Реформаторския блок. \"Това е една хипотеза, която ще ни вкара в една дългосрочно война на институциите\", отбеляза Ненчев.  \"Нали не се съмнявате, че ако това се случи, президентът може да управлява еднолично държавата и повече от 6 месеца. Тогава вероятно тази проверка на главния прокурор ще бъде потулена и нещата ще се заметат\", каза Ненчев, имайки предвид за назначаването на сегашната съпруга на държавния глава Десислава Радева (през 2014 г. Генчева) на втори щат във ВВС като пиар и предоставянето й на ведомствено жилище. Антикорупционната комисия вече се произнесе, че няма конфликт на интереси, но миналата седмица прокуратурата разпространи записи от разговора между президента и сегашния шеф на ВВС от април миналата година, в който се обсъжда какви документи са предоставени и ще се предоставят за проверката, а Радев иска да бъде държан в течение за хода й. \"Този казус не е държавна измяна\", каза Ненчев и добави, че \"проблемът не е толкова правен, колкото морално укорим\". Големият проблем, според него, е че се прави опит за укриване на информация от страна на шефа на ВВС ген. Цанко Стойков. \"Цанко Стойков незабавно трябваше да бъде отстранен, защото очевидно се прави опит за прикриване на информацията, но това е въпрос на министъра на отбраната\", каза Ненчев. Според лидера на ДСБ Атанас Атанасов с казуса трябва да се заеме парламентарната Комисия за контрол на службите. Той изрази учудването си, че нейните членове още не са се заели със случая и призова президента да поиска това да стане в публично заседание. Политикът коментира и разкритията на прокуратурата за укриване на такси в хазартния бизнес, които според прокуратурата достига 500 млн. лв. Според Атанасов премиерът Бойко Борисов трябва да смени министъра на финансите Владислав Горанов, който е бездействал и допуснал това разхищение. \"Когато се установи, че в Перник няма вода, премиерът взе главата на Нено Димов и го тикна в дранголника. Сега, когато Гешев казва, че 500 млн. липсват в държавната хазна, да видим какво ще се направи\", каза той и добави, че ако не смени министъра, Борисов поема лична отговорност за тази липса.", "date": "2020.02.03", "title": "Бивш военен министър заподозря Радев, че опитва да разтури парламента"}
{"url": "https://www.dnevnik.bg/na_put/2020/02/03/4024094_kmetut_na_praga_iska_drastichni_ogranicheniia_za_naemi/", "text": "Либералният кмет на Прага се включи в усилията на градове, в които туристическата вълна се превръща в проблем, и опитва да промени регулациите за това кои жилища могат да се отдават под наем и собствениците им да използват услугата за краткосрочен престой Airbnb. Зденек Хржиб обяснява, че целта е \"да върнем Прага на пражани\", защото градът се е превърнал в един \"раздробен хотел\" и това \"го разяжда отвътре\". Според плана му, цитиран от лондонския \"Обзървър\", цели апартаменти ще може да се дават под наем, единствено ако са основното жилище на собствениците и те временно няма да го обитават. Туристите, търсещи престой през Airbnb, ще могат да преспиват единствено в отделни стаи на обитавани жилища. По официални данни в Прага живеят 1.3 млн. души през 2018 г. и тогава градът е бил посетен от 8 млн. туристи срещу 2.6 млн. през 2000 г. Тази вълна се очаква да продължи да нараства и поставя под натиск инфраструктурата и финансите на столицата. \"По-рано можеше да контролираш туристите с одобряването на определен брой легла в хотелите през разрешителните за строителство. Сега нямаме никакъв инструмент да ограничим местата за настаняване и данните са наистина критични\", допълва Хржиб пред изданието. Доклад на пражкия институт за градско планиране и развитие показва, че обектите в Airbnb са скочили от 5537 през март 2016 г. на над 13 000 през май 2018 г., а леглата в тях от около 18 хиляди на почти 53 хиляди, като 80% са в цели апартаменти и дори на цели етажи. Проблемът не е само в шума и тълпите в райони, които доскоро са били с тихи улички. Цените на жилищата скочиха толкова, че пражани трудно могат да си позволят покупка. Според кмета един среден жител на Прага се нуждае за това от 14 годишни заплати, без да се смятат данъците и разходите за храна и облекло. В същото време приходите в общинския бюджет не достигат, включително защото собственици са чужденци и те прибират печалбата, без да плащат местните данъци и такси. Неотдавна Съдът на ЕС постанови, че Airbnb не е бизнес на агенция за недвижими имоти, а \"информационна услуга\", което затруднява регулирането ѝ. Кметът на Прага опитва да заобиколи това, като убеди министерството на регионалното развитие да подкрепи законови промени, позволяващи на местните власти сами да определят кои обекти и за колко дълго могат да се отдават за кратък престой в зависимост от местните условия. \"Така ще се запази идеята за споделената икономика и ще можеш да поканиш в стая в дома си чужденец, но няма да е възможно да отдаваш цял апартамент, и то през цялата година.\"", "date": "2020.02.03", "title": "Кметът на Прага иска драстични ограничения за наеми и Airbnb"}
{"url": "https://www.dnevnik.bg/sviat/2020/02/03/4024102_london_shte_pregovaria_za_neshto_kato_seta_no_se/", "text": "Британският премиер Борис Джонсън ще обяви какво търговско споразумение с ЕС иска да сключи днес по време на своя публична реч в Лондон. Джонсън ще поиска от Брюксел договор, подобен на този, сключен с Канада -  CETA.  То елиминира митата върху повечето стоки, но все още има митнически проверки и проверки за ДДС. Но търговията с услуги - например банкирането - която много по-важна за Великобритания, е обект на по-строги ограничения. \"Няма нужда едно  споразумение за свободна търговия  да включва това да приемем европейските правила\", ще каже той според Би Би Си. Изборът не е между споразумение или липса на такова, а между търговски отношения по модела на Канада или по модела на Австралия, ще подчертае британският премиер. \"Във всеки случай не се съмнявам, че Великобритания ще просперира. И, разбира се, новите ни отношения с най-близките ни съседи ще достигат далеч отвъд търговията\", се казва в откъсите от текста на речта, която предстои да произнесе Джонсън. Ирландският премиер  Лео Варадкар  коментира пред Би Би Си вчера, че подобна сделка е възможна, но \"Канада не е Великобритания\" и са нужни общи правила и стандарти. Ирландия е единствената сухопътна граница на Великобритания с ЕС. Как ще се регулира тя бе основният проблем в преговорите за \"развода\". Председателят на еврокомисията  Урсула фон дер Лайен  е коментирала, че преговорите ще са \"трудни, откровени и бързи\" и че колкото по-близо до ЕС иска да е Великобритания, толкова повече от общите правила ще трябва да спазва. Бившият председател на Европейския съвет Доналд Туск заяви вчера в интервю за Би Би Си, че ЕС би посрещнал с ентусиазъм евентуална кандидатура на Шотландия за повторно присъединяване, ако британската провинция получи независимост. Тези изказвания ще подкрепят усилията на шотландския първи министър  Никола Стърджън  за организиране на нов референдум за независимост, отбелязва британският в. \"Гардиън\". Британският външен министър Доминик Рааб зададе тона на бъдещите отношения на Обединеното кралство с ЕС, изпращайки инструкция до британските дипломати по света да сядат далеч от европейските си колеги на международните срещи на високо равнище и да заемат независима позиция, пише френският в. \"Фигаро\". Джонсън вече каза, че изтеглянето от най-големия търговски блок в света е като \"момент на национално обновление\", който ще подобри икономическите постижения. Но ако не успее да докаже, че критиците му бъркат, британските гласоподаватели ще обвиняват само неговото правителство. Преговорите трябва да започнат през март. Великобритания още е в преходен период. Той ще продължи до края на декември.", "date": "2020.02.03", "title": "Лондон ще преговаря за нещо като СЕТА, но се гответе за митнически контрол"}
{"url": "https://www.dnevnik.bg/ot_vas/galeriiotvas/2020/02/03/4024372_fotogaleriia_moreto_prez_zimata/", "text": "Последният ден на януари. Тротоар в абсолютния център на Слънчев бряг.", "date": "2020.02.03", "title": "Фотогалерия: Морето през зимата"}
{"url": "https://www.dnevnik.bg/sviat/2020/02/03/4024386_rusiia_shte_goni_zarazeni_chujdenci_medici_v_honkong/", "text": "Чужденци, заразени с новия коронавирус 2019-nCoV, може да бъдат депортирани от Русия, след като с правителствено постановление от 31 януари той е включен в списъка със заболявания, опасни за околните, съобщи премиерът Михаил Мишустин. На заседание с вицепремиерите той допълни, че е подписал национален план за борба със заразата. Той включва още специални ограничителни мерки като поставяне под изолация или карантина. Ситуацията е под контрол, имаме всички лекарства, нужни за борба с 2019-nCoV, и достатъчно средства за защита от вируса, цитира думите му РИА \"Новости\". Първите случаи на заболели бяха регистрирани на 31 януари и те са граждани на Китай. Движението през границата с Китай е практически преустановено. В Хонконг стотици медицински служители с позиции, които не засягат пряко лекуването на пациенти, започнаха стачка с настояване за пълно затваряне на границата с континентален Китай. Учреденият наскоро Алианс на болничните работници с около 18 000 членове обяви, че 2400 от тях протестират днес. В Хонконг има 15 потвърдени случая на заразени и стачкуващите поставят 5 изисквания пред властите, включително да осигурят раздаването на медицински маски, гарантиране средства за защита на медиците, работещи с потенциално заразни хора, изграждане на достатъчно отделения за пациенти и обещание да не преследват стачкуващите. Движението на високоскоростните влакове и фериботите през границата е спряно, но пълното ѝ затваряне няма да е правилно и полезно, казва Кари Лам, ръководителят на местната администрация. Коронавирусът добави допълнителни проблеми за местната икономика, която след продължителни протести навлезе в рецесия през третото тримесечие на 2019 г. Данните от днес показаха, че и през четвъртото тримесечие свиването е продължило с 0.4% спрямо периода юли - септември. За цялата 2019 г. прогнозите сочат намаляване на БВП с 1.2% - първото годишно свиване от 2009 г. насам. В Пекин външното министерство обвини САЩ, че се опитват да създадат и разпространяват страх от коронавируса, вместо да предлагат някаква сериозна помощ. От ведомството напомниха, че американците първи са били призовани да се евакуират и страната им първа е затворила границите си за китайци и пътували до Китай през последните две седмици. Световната здравна организация обяви коронавируса за причинител на извънредна ситуация в глобалното здравеопазване, но и предупреди държавите да не налагат ограничения в пътуването и търговията с Китай или помежду си.", "date": "2020.02.03", "title": "Русия ще гони заразени чужденци, медици в Хонконг стачкуват"}
{"url": "https://www.dnevnik.bg/bulgaria/2020/02/03/4024399_aktualnite_obiavi_na_karieribg/", "text": "Ако търсите нова работа или просто искате да сте в течение с тенденциите на пазара на труда, \"Дневник\" ви предлага преглед на най-интересните обяви за свободни позиции на karieri.bg.  търси:   Експерти   Инспектори по банков надзор в дирекция \"Инспекции\"  търси:   ЮРИСКОНСУЛТ/СТАРШИ ЮРИСКОНСУЛТ  търси:   TMT, Competition and Compliance Associate in Sofia  търси:   Freight Audit Payment Specialist  търси:   IT Administrator  търси:   HR Professional   Senior Accountant   Junior Accountant  търси:   B2B Event Production Manager  търси:   СЧЕТОВОДИТЕЛ  търси:   Energy Operations Assistant  търси:   Junior Associate, Entrepreneur Selection & Growth На  karieri.bg  ще намерите и други актуални предложения за професионалисти в различни области. За най-щастливото работно място или как го правят скандинавците. Кои са актуалните стажове, стипендии и конкурси. Кога сравнението в офиса може да има позитивен резултат.", "date": "2020.02.03", "title": "Актуалните обяви на karieri.bg"}
{"url": "https://www.dnevnik.bg/sport/2020/02/03/4024427_futbolist_beshe_izgonen_dva_puti_v_edin_mach/", "text": "Когато човек си мисли, че е видял всичко във футбола, използването на технологията за видеоповторенията (VAR) дава възможност за преоценка. В мач от второто ниво в испанския футбол играч беше изгонен два пъти. Това стана с Кристобал Маркес от \"Фуенлабрада\" в срещата с \"Жирона\". Полузащитникът получи директен червен картон заради опасна игра срещу съперник. След това обаче съдията реши да прегледа положението чрез VAR и призова прибралия се в съблекалнята Маркес да се върне. Реферът отмени червения картон и вдигна жълт. Още преди играта да бъде подновена обаче, Маркес получи втори жълт картон след спречкване с Алекс Гранел от съперника и отново беше изгонен от терена. \"Жирона\" спечели срещата с 1:0 с гола на Кристиан Стуани.", "date": "2020.02.03", "title": "Футболист беше изгонен два пъти в един мач"}
{"url": "https://www.dnevnik.bg/regioni/2020/02/03/4024421_karanikolov_uveri_che_zasega_ima_dostatuchno_voda_v/", "text": "Министърът на икономиката Емил Караниколов обяви в пряко включване по БНТ, че в язовир \"Студена\" засега има достатъчно вода, за да се поддържа настоящият режим в града. Пояснението му е по повод изказване на кмета на Перник Станислав Владимиров на 20 януари, че до 10 дни водата в язовира ще свърши и ще се достигне мъртвият му обем. Днес Караниколов обяви, че нивото на язовира с чиста вода е между 109 и 111 см, като черпенето от него е сведено до 3 см на ден. \"Сами изчислете за колко дни има вода\", посочи той. Обяви, че през последните десет дни дори е имало дни, в които постъпва повече вода в язовира, отколкото се черпи. Допълни, че в края на седмицата прогнозата е за обилни валежи в района. \"Водата в язовира ще стигне, към момента не трябва да имаме притеснения\", успокои министърът. Той е на мястото на  строителството на новия водопровод  между Мало Бучино и Перник, чиято цел е да пренесе вода от язовир \"Бели Искър\" в язовир \"Студена\", която пък  вече е пренесена от язовир \"Белмекен\" . Строителството започна в събота, макар премиерът да бе обявил за начало на строителството 21 януари, а после и следващи дати. Междувременно и обявената стойност на проекта до 25 млн. лв.  набъбна до 27 млн. лв . Караниколов днес обясни, че е имало три проекта за трасето, като е избран този, за който не се налагат отчуждителни процедури и разрешителни за строителство в природен парк. Вече е изкопан първият километър от трасето, като то се е наводнило, тъй като в съседство се оказало, че има мочурище. Сега се налага да се изпомпва вода от мястото, обясни Караниколов. От интервюто му се разбра и че в строителството ще се включи строителната камара, без да посочи детайли. Увери, че е направен график кой къде ще работи, за да не си пречат екипите. Строителството е започнало от държавната компания \"Монтажи\". Караниколов обяви още, че паралелно се работи с възлагане на ремонта на ВиК мрежата в Перник, а тази седмица кметът на града би трябвало да възложи строителство на новата пречиствателна станция, което щяло да отнеме 14 дни. Причината е, че на практика не се изгражда нова станция, а непостроено \"стъпало\", което прави връзката между старата и новата.", "date": "2020.02.03", "title": "Караниколов увери, че засега има достатъчно вода в язовир \"Студена\""}
{"url": "https://www.dnevnik.bg/analizi/2020/02/03/4024488_bpushtame_ce_um_cpednoveovieto/", "text": "                         Проф. д.ю.н. Боян Станков e зaвъpшил пpaвo и филocoфия в Coфийcĸия yнивepcитeт. Дo 2000 г. e pъĸoвoдитeл нa Cъвeтa зa ĸpиминoлoгичecĸи изcлeдвaния пpи Глaвнaта пpoĸypaтypa. Πoвeчe oт 40 г. cпeциaлизиpa ĸpиминoлoгия, имa cтoтици нayчни пyблиĸaции и peд мoнoгpaфии. Toй e нaциoнaлeн ĸoopдинaтop нa изcлeдвaнeтo нa жepтвитe нa пpecтъпнocттa пpeз 1997 г., нa жepтвитe нa пpecтъпнocттa cpeд нaceлeниeтo и бизнecмeнитe пpeз 2000 г., ĸaĸтo и нaциoнaлeн ĸoopдинaтop пo cтaтиcтичecĸoтo нaблюдeниe нa пpecтъпнocттa ĸъм Cъвeтa нa Eвpoпa. Cлeд 2000 г. пpeпoдaвa ĸpиминoлoгия, пpecтъпнocт нa нeпълнoлeтнитe и мeждyнapoднo нaĸaзaтeлнo пpaвo във Bapнeнcĸия cвoбoдeн yнивepcитeт, Coфийcĸия yнивepcитeт и Πлoвдивcĸия yнивepcитeт. Жecтoĸoтo yбийcтвo нa млaдo мoмичe oт 17-гoдишeн млaдeж пopoди вълнa нa яpocт cpeщy пpecтъпницитe в oчaĸвaнe нa cтpoги нaĸaзaния. Πocлeдвa peaĸция нa влacттa и пocтaвeнa зaдaчa дa ce пpeмaxнe пpeдвидeнaтa в чл. 63 oт Haĸaзaтeлния ĸoдeĸc peдyĸция (зaмянa) нa пpeдвидeнитe в ocoбeнaтa чacт нa ĸoдeĸca нaĸaзaния - зaĸoнoвo ocнoвaниe нa нeпълнoлeтнитe (14-18 г.) дa ce нaлaгaт пo-лeĸи нaĸaзaния oт пpeдвидeнитe зa пълнoлeтнитe, ĸaтo мaĸcимaл­ният пpeдeл зa 14-16-гoдишнитe дa e 10 гoдини лишaвaнe oт cвoбoдa, a зa 16-18 -гoдишнитe - 12 гoдини. Чл. 63 HK e ядpoтo нa ocoбeния нaĸaзaтeлнoпpaвeн peжим зa нeпълнoлeтнитe. Toвa e xapaĸтepнo зa вcичĸи cъвpeмeнни нaĸaзaтeлнoпpaвни cиcтeми c няĸoи oтлиĸи в oтдeлнитe cтpaни. Дa ce излeзe извън тeзи paмĸи нa нaĸaзaтeлнaтa oтгoвopнocт зa 14-18-гoдишнитe и дa ce зaлoжи нa cпocoбнocттa зa cъждeниe пpи oпpeдeлeни лицa c пpиpaвнявaнe нa пълнoлeтнитe (в peдицa eвpoпeйcĸи cтpaни имa oбocoбeн peжим зa млaдитe пълнoлeтни 18-20/21 г., cтoящи мeждy oгpaничeнo нaĸaзaтeлнo oтгoвopнитe и дocтигнaлитe пълнa coциaлнa зpялocт - 21-гoдишнитe!) би oзнaчa­вaлo oтĸлoнeниe oт пpaвнитe пpинципи c нeпpeдвидими пocлeдици. Дa, имa гo и тoвa, ĸaтo ce ocтaвя нa oцeнĸaтa нa cъдиятa, нo тo e извън ĸoнтинeнтaлнaтa cиcтeмa и нямa aпoлoгeти в cвeтoвнaтa нayĸa. Πpeдвидeнитe ocoбeни пpaвилa зa нeпълнoлeтнитe (чл. 60-65 HK) ca paзpaбoтeни нa ocнoвaтa нa дългoгoдишни нayчни изcлeдвaния в oблacттa нa дeтcĸaтa пcиxoлoгия, пeдaгoгиĸa, пcиxиaтpия и cpaвнитeлнo пpaвни пpoyчвaния. Te oтгoвapят и нa мeждyнapoднитe cтaндapтни пpaвилa нa OOH зa ocъщecтвявaнe нa нaĸaзaтeлнoтo пpaвocъдиe пo oтнoшeниe нa нeпълнoлeтнитe, изпълнeниeтo нa нaĸaзaниятa и пp. Eднo измeнeниe или дoпълнeниe мoжe дa взpиви пpaвнaтa cиcтeмa пopaди нeдoглeждaнe или нeпoзнaвaнe нa peглaмeнтиpa­нaтa мaтepия. Πpинципът зa \"paздeлeниe нa влacтитe\" cтaнa лaйтмo­тив дo cтeпeн дa бъдe изнoceн, нo дaли няĸoй cи e нaпpaвил тpy­дa дa пpoчeтe \"Зa дyxa нa зaĸoнитe\" и пpeдyпpeждeниeтo нa вeлиĸия Шapл Moнтecĸьo, чe в зaĸoнитe ce \"вĸapвaт cтpacтитe нa зaĸoнoдa­тeля\". Aми aĸo тeзи \"cтpacти\" ca дecтpyĸтивни и ce oтĸлoнявaт oт пpeминaвaщия ĸaтo чepвeнa нишĸa в нeгoвия тpyд пpинцип нa yмepeнocт нa peпpecиятa. Πapлaмeнтapнaтa пpaĸтиĸa y нac пopaждa oпaceния oт пpибъpзaни зaĸoнoдaтeлни peшeния, пpиeмaни в нapyшeниe нa пpaвнaтa лoгиĸa. Дaли тaĸaвa щe бъдe cъдбaтa нa чл. 63 HK? Бeгъл пpeглeд нa ocoбeнитe пpaвилa зa нeпълнoлeтни cлeд пъpвия Haĸaзaтeлeн зaĸoн oт 1896 г. paзĸpивa пpaвeн paзyм, ocнoвaн нa нeпpeĸъcвaщи изcлeдвaния в oблacттa нa пcиxoлoгиятa, пeдaгoгиĸaтa, пcиxиaтpиятa, пpaвнaтa тeopия. Hиĸoгa oтдeлeн ĸpиминaлeн cлyчaй нe e изпoлзвaн, ĸoлĸoтo и дa e тeжъĸ, зa oтcтъ­плeниe (или нapyшeниe!) нa пpaвни пpинципи. Πpeди гoдини 13-гoдишният P. Дp. yби тpи нeвpъcтни дeцa. Oбщecтвoтo бeшe нacтpъxнaлo, нo ниĸoй нe пoceгнa въpxy зaĸoнoвo ycтaнoвeнaтa aбcoлютнa нaĸaзaтeлнa нeoтгoвopнocт нa мaлoлeтнитe (дeцaтa дo 14-гoдишнa възpacт). B дoпълнeниe: P. Дp. имaшe ІQ нaд нop­мaтa. Щo ce oтнacя дo yмишлeнитe yбийcтвa, тpaдициoннo в Бългapия тe ca нa виcoĸo нивo. Личнo aз cъм изcлeдвaл 165 нeпълнoлeтни, извъpшили yмишлeни yбийcтвa, a paзĸpивaнe нa взaимooтнoшe­ниятa мeждy дeeцa и жepтвaтa (интepaĸциятa пo Xaнc фoн Xeнтиг) пocлyжи зa paзpaбoтвaнe и yтвъpждaвaнe нa виĸтимoлoгиятa в Бългapия. Πpeди гoдини нecъщecтвyвaщият вeчe Cъвeт зa ĸpиминo­лo­гичecĸи изcлeдвaния изcлeдвa yмишлeнитe yбийcтвa в paмĸи­тe нa cтpaнaтa.  пpoмeня ce из ocнoви филocoфиятa нa нaĸaзaтeлнaтa пoлитиĸa пo oтнoшeниe нa нeпълнoлeтнитe, ĸoeтo нe oтгoвapя нa cвeтoвнaтa xyмaниcтичнa линия в нaĸaзaтeлнoтo пpaвo.  цeлeният peзyлтaт зa oгpaничaвaнe нa пpecтъпнocттa пocpeдcтвoм oжecтoчaвaнe нa peпpecиятa нямa дa бъдe пocтигнaт. Taĸъв e cвeтoвният oпит oт вeĸoвe.  тpябвa дa ce oчaĸвaт нeпoдoзиpaни пocлeдици зa Ocoбeнитe пpaвилa зa paзглeждaнe нa дeлa зa пpecтъплeния, извъpшeни oт нeпълнoлeтни (чл. 385-395 HΠK) и нapyшaвaнe нa Eвpoпeйcĸaтa ĸoнвeнция зa пpaвaтa нa чoвeĸa и ocнoвнитe cвoбoди, вoдeщo дo ocъждaнe нa Бългapия.  нa peвизия тpябвa дa бъдe пocтaвeн инcтитyтът зa пpeдcpoчнoтo ocвoбoждaвaнe oт изтъpпявaнe нa нaлoжeнo нaĸaзaниe, ĸoeтo пpeдпoлaгa нeдoпycтимa дexyмaнизaция. Щe бъдaт зaceгнaти и пpoцecyaлнитe пpaвилa.  нapyшaвaнeтo нa ocнoвни пpинципи нa пeнитeнциapнaтa дoĸтpинa щe взpиви ocoбeнитe пpaвилa зa изпълнeниe нa нaĸaзaния пo oтнoшeниe нa нeпълнoлeтнитe. Caмo eдин пpимep - oпpeдeлянe нa пъpвoнaчaлния peжим зa изтъpпявaнe oт cъдa и зaмeнянeтo мy в xoдa нa изпълнeниeтo (cпeциaлeн peжим??, пoпpaвитeлeн дoм зa нeпълнoлeтни??). Цeлeнoтo измeнeниe излизa извън гpaницитe нa нaĸaзaтeлнoтo зaĸoнoдaтeлcтвo (мaтepиaлнo, пpoцecyaлнo и нaĸaзaтeлнo­изпълнитeл­нo) и пpeминaвa ĸъм чacтнoтo пpaвo. Bъпpocът зa дoпycтимocттa нa гpaждaнcĸия иcĸ, зa пpoцecyaлнoтo пpeдcтa­витeлcтвo нa нeпълнoлeтния и нeгoвитe poдитeли и т.н.  Пpeд пpaгa cмe дa cътвopим нoвo пpaвo. Nеmо dаt, quоd nоn hаbеt, биxa ĸaзaли пo пoвoд нa пpeдcтoящитe измeнeния pимлянитe - \"Hиĸoй нe дaвa тoвa, ĸoeтo нямa!\". Hямaмe ĸaпaцитeт, a и ocнoвaния нямa.  Kъдe ca инcтитyциитe oт cиcтeмaтa зa пpeвeнция и ĸoнтpoл нaд пpoтивooбщecтвeнитe пpoяви нa мaлoлeтнитe и нeпълнoлeтнитe? Kъдe ca opгaнитe зa coциaлнa зaĸpилa? Зaщo дeцa, чиитo poдитeли ca нa гypбeт, ce ocтaвят caми нa ceбe cи? Зa ĸoгo e ĸoнcтитyциoннaтa нopмa нa чл. 47 (4)? Toвa e нeдoпycтимo и пpoтив зaявявaнaтa гpижa зa пoдpacтвaщитe. Oттyĸ тpябвaшe дa ce зaпoчнe! Oжecтoчaвaнeтo нa нaĸaзaтeлнaтa peпpecия нямa дa пocтигнe oчaĸвaния eфeĸт. Bpъщaмe ce ĸъм Cpeднoвeĸoвиeтo?", "date": "2020.02.03", "title": "Bpъщaмe ce ĸъм Cpeднoвeĸoвиeтo?"}
{"url": "https://www.dnevnik.bg/zdrave/2020/02/03/4024512_kakvi_sa_merkite_sreshtu_koronavirusa_v_bulgariia/", "text": "Термокамери, които измерват с изключителна точност и от разстояние температурата на влизащите в България пътници, са монтирани на летищата. На пристанищата във Варна и Бургас са предприети специални мерки заради новия коронавирус. В България има постоянни пунктове за граничен здравен контрол, като освен на летищата е София, Варна и Бургас има и на портовете в двата най-големи черноморски града. В събота България  повиши степента на предупреждение за опасност  заради новия коронавирус. Индексът на риска при пътуване до Китай е повишен до ниво 4 - предупреждение за преустановяване на пътуванията в цялата страна (освен при крайна необходимост). Термокамери на летищата На терминали 1 и 2 на летище София са монтирани камери и още днес ще заработят, там досега се прилага безконтактно измерване на температурата с т.нар. пистолети (безконтактен преносим термометър - бел. ред.). На летището във Варна се очаква също термокамерата да заработи днес, а до петък ще получат такава и на летището в Бургас, където към момента температурата на пристигащите пасажери се мери с \"пистолет\". \"Организацията и координацията е създадена изключително добре. На терен са най-малко 10 души от здравните служби на Министерството на здравеопазването, а също така и съответните екипи на Гранична полиция, летищните власти и Агенция \"Митници\", каза на брифинг министърът на здравеопазването Кирил Ананиев, който лично инспектира термокамерите на софийското летище. Главният държавен здравен инспектор Ангел Кунчев каза по-рано пред БНТ, че  медицински екипи има и на летищата във Варна и Бургас . Термокамерата засича всички пътници от разстояние и определя точната им температура. Когато е над 37 градуса, екранът става тъмнозелен. Когато се установи, че пасажерът има висока температура, той се отвежда в стаичка и попълва анкетен лист за състоянието си, включително дали има някои болки и неразположения. Към анкетния лист има брошура на български и английски, в която е описано каква е процедурата, която следва. Той бива изведен от летището не по коридора, през който вървят останалите пътници, а през друга врата. Там чака санитарен автомобил, който го отвежда във Военномедицинската академия (ВМА) - за София, за Варна - \"Св. Марина\", за Бургас - областната болница. При съмнение, че пътници носят вируса Най-критичните полети са от Истанбул, Москва и Доха, каза Ананиев. Той информира, че във Варна от шестимата граждани, кацнали от Китай, един бил с температура 37.1, но това дало основание на медицинските екипи да го изолират под наблюдение в университетската болница \"Св. Марина\". Всеки пътник, който има висока температура, ще бъде задържан, за да се установи източникът ѝ, каза още министърът. Пътниците остават в болница в продължение на карантинен период от две седмици. Днес стана известно, че  тестовете на двамата българи , които се прибраха снощи от китайския град Ухан - епицентърът на новия коронавирус, са отрицателни. Студентите са настанени в Катедрата по инфекциозни болести на ВМА, и двамата са в добро здравословно състояние. Намират се в стаи със специален достъп и няма да имат контакт със странични лица, докато не премине карантинният период от две седмици, съобщи, цитиран от БНР, началникът на Катедрата по инфекциозни болести във ВМА доц. Георги Попов. Засилени проверки на всички кораби, пристигащи в Бургас и Варна На пристанищата във Варна и Бургас са предприети специални мерки заради новия коронавирус. Екипажите на всички кораби незабавно трябва да докладват на местните власти при съмнение за заразен моряк на борда. В България има постоянни пунктове за граничен здравен контрол на портовете в двата най-големи черноморски града. Ако има заразен с вируса моряк, корабът се изолира, но може да остане на рейд. Оперативният план за действие в такава ситуация предвижда екип от специалисти, оборудвани с предпазни средства, да се качат на кораба, за да прегледат пациента. \"Преценяваме на място болния, състоянието му. Дали се касае за заразно заболяване. Може болният да бъде оставен в изолатора на кораба, може по преценка да се изолира в Инфекциозна болница във Варна\", каза пред БНТ д-р Галина Кокошарова от Регионалната здравна инспекция във Варна. Проверяват се екипажите на всички кораби, пристигащи на пристанищата във Варна и Бургас.", "date": "2020.02.03", "title": "Какви са мерките срещу коронавируса в България"}
{"url": "https://www.dnevnik.bg/video/btv/2020/02/03/4024522_goranov_da_napusne_finansovoto_ministerstvo_poiska/", "text": "Ако Бойко Борисов, ако не внесе предложение в Народното събрание за смяна на министъра на финансите, и той ще поеме политическа отговорност за липсата на тези половин милиард лева в държавната хазна\", заяви пред Би Ти Ви лидерът на ДСБ и съпредседател на \"Демократична България\" генерал Атанас Атанасов. Той коментира разследването срещу бизнесмена Васил Божков и изявлението на прокуратурата, че той е  укрил над половин милиард лева данъци от 2014 г. до 2020 г. \"След като установихме, че в язовир \"Студена\" няма вода, министър-председателят \"взе главата\" на министър Нено Димов и го тикна в дранголника. Сега, когато се казва от главния прокурор, че за 5 години Васил Божков не е внесъл в държавната хазна половин милиард лева, аз искам да попитам министър-председателя какви действия ще предприеме\", каза още Атанасов.", "date": "2020.02.03", "title": "Горанов да напусне финансовото министерство, поиска Атанас Атанасов"}
{"url": "https://www.dnevnik.bg/bulgaria/2020/02/03/4024533_zapochna_izzemvane_na_cennosti_ot_kolekciiata_na_vasil/", "text": "Реставратори, вещи и поемни лица влязоха в офиса на \"Нове холдинг\", където се помещава и фондация \"Тракия\", управляваща колекцията антични предмети на бизнесмена с интереси в хазарта Васил Божков.. \"Нито един предмет от античната колекция на Васил Божков все още не е изнесен от офиса\", уточниха за БНР от Министерството на културата. Това ще стане, след като има заповед от прокуратурата. Директорът на инспектората за опазване на културното наследство в Министерството на културата Александър Трайков каза пред БНТ: \"В момента се правят огледи, описи, стая по стая. Участват четирима експерти от Министерство на културата, които са разпределени по обектите и следят за нормалното протичане на работата.  Евентуално, ако бъдат иззети, те ще отидат в хранилището на Националния музей. Трябва да се има предвид, че този Национален музей съхранява над милион и половина предмети. Така че би трябвало да има и там със сигурност има условия достатъчно добри за съхранение на тези предмети\".      На процедурата присъства проф. Веселина Инкова от управителния съвет на фондацията. Фондацията, оглавявана от Божков, стопанисва колекция от 212 предмета, показвани в частния музей. Сред тях са съдове от метал - злато, сребро, бронз, произведени в периода от 8 в. пр. Хр. до 6 в. сл. Хр. в ателиета, локализирани на територията на целия античен свят: Средния и Близкия Изток, Мала Азия, континентална и островна Гърция, Северноегейското крайбрежие, съседните на Гърция Тракия и Македония, Северно черноморска Скития, както и Етрурия, Южна Италия (Магна Греция), Иберийския полуостров, се казва на сайта на фондацията. Не е известно засега дали се описват и ще бъдат иззети предмети от музея или други ценности. По-късно през деня от офиса на Божков бяха изкарани няколко автомобила, които бяха натоварени на т.нар. паяк и закарани в неизвестна посока. Обявеният за международно издирване Божков беше задържан в петък вечер в Обединените арабски емирства. Прокуратурата му е повдигнала 7 обвинения, свързани с дейността на дружествата му от сферата на хазарта. между които ръководител на организирана престъпна група, принуда, изнудване, опит за подкуп на длъжностно лице, за подбудителство, за престъпление по служба. В края на работния ден от  Фондация \"Тракия\" изпратиха отворено писмо  до медиите, в което твърдят, че не е бил представен нито един документ, който законово да обосновава изземането на предмети от колекцията. Освен това поставят и друг въпрос, който прокуратурата и властите все още не са коментирали - застраховката на предметите от колекцията, която според фондацията спира да е валидна в момента, в който предмет бъде изнесен от сградата на музей \"Васил Божков\". \"Това означава, че ангажираните институции трябва да осигурят застраховката на всички предмети от момента, в който те напуснат сградата. За целта е необходимо на всеки предмет да бъде направена оценка от експертни застрахователи\", предупреждават от фондацията. Как Министерството на културата възнамерява да се грижи за ценностите четете  тук.", "date": "2020.02.03", "title": "Колекцията на Васил Божков се описва, засега не се изнасят предмети (допълнена)"}
{"url": "https://www.dnevnik.bg/bulgaria/2020/02/03/4024371_sujuzut_na_sudiite_kum_visshiia_sudeben_suvet/", "text": "Висшият съдебен съвет да обсъди поведението на главния прокурор Иван Гешев и да прецени дали е уронен престижът на съдебната власт \"чpeз cъздaвaнe нa впeчaтлeниe зa пpeвpъщaнe нa пpoĸypaтypaтa в пoлитичecĸи влacтoви цeнтъp\". И мoжe ли глaвният пpoĸypop дa cи пoзвoлявa дeйcтвия, \"нeoбвъpзaни c пpaвoтo и въpxoвeнcтвoтo нa зaĸoнa\" - това също е част от въпроса, за който ССБ настоява да бъде включен в дневния ред на следващото заседание на пленума на ВСС, който по правило заседава в четвъртък По закон Висшият съдебен съвет е органът, който има правомощията да провери поведението на всеки магистрат, включително и на главния прокурор. А уронването на престижа на съдебната власт е законовото основание за отстраняване от длъжност както на всеки магистрат, така и на \"тримата големи\" - главния прокурор и председателите на двете върховни съдилища - Върховния касационен (ВКС) и Върховния административен (ВАС). Освен ерозирането на принципа на разделение на властите и на независимостта на  съда създадени са предпоставки за чрез нерегламентирано разпространение на аудиозаписи, събрани чрез използване на специални разузнавателни средства (СРС), което не обслужва нуждите на наказателен процес, и то записи  на разговори на президента на републиката, се казва в писмото на ССБ до кадровия орган. Поводът е разпространеното на 28 януари  съобщение на прокуратурата  с приложени телефонни разговори, подслушани със СРС, сред които на командира на ВВС ген. Цанко Стойков с президента Румен Радев. В съобщението се уточнява, че огласяването е с разрешението на наблюдаващите прокурори. Още в първите коментари юристи изразиха недоумение, а  адвокат Даниела Доковска припомни  конкретните разпоредби на НК, които не позволяват информация от СРС да се огласява извън целите на наказателното производство. А бившият шеф на бюрото за контрол на СРС  Бойко Рашков добави,  че е нарушен и Законът за СРС, и пръв призова съдебния съвет да се занимае с проблема, но също призова и бюрото за контрол на СРС да провери как е получено разрешението за подслушване по конкретното дело. Уважаеми госпожи и господа членове на Висшия съдебен съвет, Изчакахме заседанието на Пленума на Висшия съдебен съвет на  30.01.2020 г., защото се надявахме да проведете отговорна дискусия относно  събитията от последната седмица, които имат пряко въздействие върху  доверието в съдебната власт - широко разпространените в публичното  пространство съобщения на прокуратурата и медийните изявления на  главния прокурор. Такава дискусия не се състоя, въпреки че част от  събитията показаха институционален конфликт между ръководството на  прокуратурата и Президентството - въпрос, който в най-висока степен засяга  функционирането на правовата държава. Според Конституцията на Република България съдебната власт е  независима. За да внушава съдебната власт така необходимото за  осъществяване на правосъдието доверие у обществото, тя ежедневно трябва  да доказва, че действително е способна чрез системата на ръководните си  органи да се управлява прозрачно, предсказуемо и в обществен интерес. Това  изисква Висшият съдебен съвет да реагира незабавно и ефикасно при всяко  наложило се в публичното пространство съмнение за уязвяване на  независимостта на съдебната власт от другите власти или за узурпиране от  страна на органи на съдебната власт на позиция, несъответна на  конституционния модел на правовата държава и разделението на властите. Ако независимата съдебна власт, която не е демократично избрана (чрез  избори с участието на суверена), се провали в доказване на капацитетния си  ресурс да предотвратява всяка опасност да се превърне в авторитарна и репресивна, биха се създали предпоставки за дискредитиране на целия конституционен модел, разделението на властите, свободата на гражданите и гражданския мир. Предприемането на действия от страна на Висшия съдебен съвет, които да покажат фина чувствителност към предизвикателствата и  опасностите при управлението на съдебна власт, която включва не само съда, но и прокуратурата с присъщите й функции за разследване и репресия, още повече се налага в ситуация, в която държавата повече от 10 години (след решението на ЕСПЧ по делото \"Колеви срещу България\" от 5.11.2009 г.) не създава убедителен механизъм, който да гарантира възможността да бъде проведено ефективно наказателно преследване срещу главния прокурор при наличие на законен повод и достатъчно данни за извършване на престъпление. Затова, госпожи и господа членове на Висшия съдебен съвет, Ви призоваваме в следващото заседание на Пленума да предприемете необходимите действия за включване в дневния ред и за разглеждане на въпроса - уронен ли е престижът на съдебната власт чрез създаване на  впечатление за превръщането на прокуратурата в политически властови център, който не зависи от демократични процедури за търсене и реализиране на отговорност, както и на въпроса - може ли главният прокурор да си позволи поведение, необвързано с върховенството на правото и  функционирането на правовата държава, включително чрез ерозирането на  принципа на разделение на властите, на независимостта на съда и създаване на предпоставки за основателно съмнение, че е извършено престъпление от прокурор (нерегламентирано разпространение на аудиозаписи, събрани чрез използване на специални разузнавателни средства, което не обслужва нуждите на наказателен процес, и то записи на разговори на Президента на Републиката). Тревожната ситуация изисква да обсъдите и споделите с българските граждани разбирането си за приличното (съответно на етичните професионални правила) и законно поведение на главния прокурор в отношенията му с другите държавни институции - правителството (в  частност с министър-председателя), президента. Едва в разгръщането на тази дискусия, която ще създаде така необходимите стандарти за управление на съдебната власт, ще можете убедително да извършите проверка налице ли са достатъчно данни за откриване на процедура по реда на чл. 173 от Закона за съдебната власт (ЗСВ) за обсъждане на въпроса дали е извършено тежко  дисциплинарно нарушение от главния прокурор по чл. 129, ал. 3, т. 5 от Конституцията на Република България, съответно да упражните правомощието си по чл. 175, ал. 5 ЗСВ. Госпожи и господа членове на Пленума на Висшия съдебен съвет, Обсъждането на посочените въпроси, които продължават да бъдат коментирани в публичното пространство от обществени анализатори, политически представители и медии, е наложително и за разсейване на разпространените съмнения, че атрофирането на конституционния модел на  съдебната власт се е задълбочил до степен, че компетентните органи на управлението й не са в състояние да обсъждат функциите и фактическото им изпълнение от главния прокурор поради страх и зависимост. Подобни съмнения следва категорично да бъдат разсеяни, защото в противен случай се застрашава доверието в независимостта на правораздаването изобщо. гр. София  3 февруари 2020 г.", "date": "2020.02.03", "title": "Съюзът на съдиите към съдебния съвет: Законно и прилично ли се държи главният прокурор"}
{"url": "https://www.dnevnik.bg/photos/2020/02/03/4024490_fotogaleriia_finalistite_v_konkursa_avtomobil_na/", "text": "Членовете на \"Прес Aвто Клуб - България\" излъчиха финалистите в конкурса \"Автомобил на годината\" в България. Организацията обединява 37 пишещи за автомобили журналисти от различни медии. Победителите ще бъдат обявени в сряда. Общо 28 модела стигнаха до финалната битка в отделните категории, като те са избрани от близо 60 автомобила, излезли на българския пазар през 2019 година. В тази галерия са събрани финалистите в отделните категории", "date": "2020.02.03", "title": "Фотогалерия: Финалистите в конкурса \"Автомобил на годината в България\""}
{"url": "https://www.dnevnik.bg/sviat/2020/02/03/4024539_koronavirus_ili_grip_-_kak_se_razlichavat/", "text": "                         Типични за коронавируса са следните симптоми: треска (с температура) суха кашлица задух болки в мускулите умора и отпадналост. По-рядко срещани симптоми са: главоболие, храчене на кръв, разстройство. Нетипични симптоми са: хремата и болките в гърлото, които са характерни за възпаление на горните дихателни пътища. Хора, които имат хрема и кихат, по всяка вероятност са хванали настинка или грип. Тъй като новият вид коронавирус засяга предимно долните дихателни пътища, заразените страдат най-вече от суха кашлица, задух и/или пневмония, но нямат възпалено гърло. В повечето случаи заразяването с новия вирус протича безобидно и дори без всякакви симптоми. Според института \"Робърт Кох\" инкубационният период може да продължи до 14 дни. Специалистите препоръчват да не се прилага самолечение и при съмнение за заразяване да се посети специалист. Лекарят може да изпрати проба от слюнката в лаборатория, която да провери за какъв тип вируси става дума. Важно е още да се знае, че маските пред устата и носа не могат да предпазят от заразяване, тъй като вирусите, включително и новият коронавирус, се предават по капков път или при контакт със заразена повърхност. Затова най-добрата превенция е да стоите далеч от хора, които са заразени, да миете ръцете си редовно и задължително със сапун и след това да използвате хартиени кърпи за еднократна употреба. Грип или настинка? Разликите са малки Лекарите понякога изпитват затруднения да направят разлика между обикновената настинка и грипа. Една настинка най-често започва с дразнене в гърлото, хрема, а след това се появява и кашлица. Болният може да има малко повишена температура, главоболие и отпадналост. Истинският грип обаче поваля човека изведнъж. Появяват се главоболие и болки в ставите, суха кашлица и дрезгавост, болки в гърлото, висока температура до 41 градуса, често придружена с втрисане. Човек е толкова отпаднал, че не може изобщо да стане от леглото, няма никакъв апетит и е в състояние да спи постоянно. Обикновената настинка преминава за няколко дни, а симптомите отшумяват след около седмица. Истинският грип обаче е по-продължителен, той изкарва болния от строя за минимум една седмица, а понякога и за по-дълго. Постоянната комисия по ваксинациите на Германия (STIKO) препоръчва ежегодната противогрипна ваксина, особено на онези, които са изложени на повишен риск от развитие на усложнения. Става дума за хора над 60 години, хронично болни от всички възрасти, бременни жени и жители на старчески домове. Лицата, които са в постоянен контакт с много хора, също са изложени на по-висок риск: медицински персонал, служители в институции, които обслужват много хора. Кога са нужни антибиотици Повечето настинки, както и грипът, се причиняват от вируси, срещу които антибиотиците не помагат. Антибиотиците поддържат защитната система на организма. Те убиват бактериите и ограничават разпространението им, като атакуват клетъчната стена или метаболизма на болестотворните микроорганизми. Използването на антибиотици е наложително, ако бактериите вече са навлезли в организма и са започнали да се размножават. Това може да предизвика възпаление или трайно увреждане на вътрешните органи. Възпаленията на белите дробове, на сливиците, на пикочния мехур или на мозъчната обвивка обикновено са причинени от бактерии. В тези случаи прилагането на антибиотик е наложително.", "date": "2020.02.03", "title": "Коронавирус или грип - как се различават"}
{"url": "https://www.dnevnik.bg/sport/2020/02/03/4024540_pavel_kolev_neiasnotite_pred_levski_sa_mnogo/", "text": "Изпълнителният директор на \"Левски\" Павел Колев заяви, че неяснотите пред клуба са много. Той посочи, че сметките на клуба не са запорирани, както и че в края на миналата седмица са направени важни плащания. \"Съвършено спокоен съм. Имаме си достатъчно всекидневни задачи, които да гоним, и нямаме време да изпадаме в тежки безпокойства. Неяснотите са много, въпросите в близкото и далечното бъдеще, които са свързани с \"Левски\", също са много, но не са въпроси, на които ние можем да дадем отговор. Ще изчакаме да видим какво ще се случи\", каза Колев пред Би Ти Ви. Преди седмица  той обяви пред \"Дневник\" , че \"Левски\" има дългосрочна стратегия, но в момента е зависим от финансирането на фирмите, свързани с Васил Божков. Бизнесменът  е задържан в ОАЕ , а Колев посочи, че няма връзка с него.", "date": "2020.02.03", "title": "Павел Колев: Неяснотите пред \"Левски\" са много"}
{"url": "https://www.dnevnik.bg/detski_dnevnik/2020/02/03/4024566_obshto_2118_uchilishta_v_stranata_sa_v_gripna/", "text": "В 20 области в страната е преустановен учебният процес днес, като не се учи в 2118 училища и девет детски градини, информира пресцентърът на министерството на образованието. Частично са преустановени учебните занятия в 6 области. Не се учи в област Кюстендил в 26 училища, в област Ловеч - в 7, в област Разград - в 55, в област Смолян - в 35, в област Хасково - в 68, и в област Шумен - в 24 училища. Не се провеждат занимания и в 9 детски градини в област Разград - в общините Самуил, Кубрат, Лозница и Завет. Учебни занятия се провеждат само в областите Монтана и Габрово.", "date": "2020.02.03", "title": "Общо 2118 училища в страната са в грипна ваканция днес"}
{"url": "https://www.dnevnik.bg/sviat/2020/02/03/4024571_kitai_obiavi_speshna_nujda_ot_maski_zaradi_koronavirusa/", "text": "Китай има спешна нужда от медицински доставки, за да се справи с епидемията от коронавируса, по-специално маски, очила и защитни облекла, заяви днес говорителката на външно министерство Хуа Чунин, предаде \"Франс прес\" и БТА. Няколко страни, сред които Франция, Обединеното кралство, Япония и Южна Корея, вече изпратиха медицинско оборудване за Китай, допълни говорителката на китайската дипломация. Според последни данни от новия вирус са заразени над 17 хил. души, а над 360 са починали. Фабриките в страната с население 1.4 млрд. души биха могли да произведат не повече от 20 млн. маски дневно според министерството на промишлеността. Това е максималният им капацитет, а сега според министерството работят с 60-70% от възможностите си. Освен в Хубей, където живеят над 50 млн. души и където е \"епицентърът\" на заразата град Ухан, няколко други провинции извън Китай наложиха носенето на маски. Същевременно носенето им  не гарантира опазване от коронавируса . Премиерът на Русия Михаил Мишустин каза днес, че страната му ще изпрати хуманитарна помощ за Китай, за да може тя да се бори с инфекцията, предаде ТАСС. Същевременно в Сингапур властите поставиха под карантина над 520 души заради пневмонията, причинявана от новия коронавирус, предаде ТАСС. Повече подробности за поставените под карантина не се съобщават. Днес пък чешкото правителство забрани директните полети между Чехия и Китай заради коронавируса, предаде \"Ройтерс\".", "date": "2020.02.03", "title": "Китай обяви спешна нужда от маски заради коронавируса"}
{"url": "https://www.dnevnik.bg/politika/2020/02/03/4024536_prekiiat_izbor_na_lider_na_bsp_koga_kak_i_koi_sreshtu/", "text": "Три дни след като се разбра, че на \"Позитано\" 20 има опасения, че  доскорошната дясна ръка на Корнелия Нинова - Кирил Добрев , ще се кандидатира като неин конкурент за лидер на БСП, от пресцентъра на партията съобщиха, че кампанията за първия в историята пряк избор на партиен председател е в ход. Първият тур ще бъде на 26 парил, а при балотаж ще се гласува на 3 май. Право на глас имат всички членове на партията, чийто официален брой към момента не е известен. Очакванията са, че става въпрос за около 80-90 хил. души. Кой срещу кого Към момента има две официално обявени кандидатури за лидер - на сегашния председател Корнелия Нинова и на един от критиците й, Красимир Янков. При евентуална кандидатура на Кирил Добрев, каквато той към момента не коментира, обаче се очаква преструктуриране на подкрепата към Нинова - първо, защото и към момента той се занимава с партийните структури в страната, и второ, защото вътрешната опозиция си търси кандидат срещу сегашния председател. От 15 февруари започват партийните конференции по места, на които социалистите ще издигат кандидати за лидер. В момента основните партийни организации правят номинации, а сред имената на номинираните са Корнелия Нинова, Кирил Добрев, председателят на софийската организация Калоян Паргов, кметът на Перник Станислав Владимиров, депутатите Георги Свиленски, Валери Жаблянов и Красимир Янков и др. Бившият председател Сергей Станишев обяви, че няма планове да се кандидатира. \"Право да бъде избиран има всеки български гражданин, член на партията, който към 21 март т.г. има не по-малко от осем години партиен стаж, от които не по-малко от четири като член на национален орган на БСП. Кандидатът за председател трябва да притежава висока професионална и политическа компетентност, ръководен и организационен опит, партийна и обществена приемливост\", припомнят изискванията от \"Позитано\" 20. Важни дати Конференциите трябва да номинират кандидати за председател на БСП до 15 март, а до една седмица след това централната комисия по провеждане на избора трябва да допусне до участие номинираните кандидати, които не са си направили самоотвод. Окончателният списък ще бъде обявен на интернет страницата на БСП. Първият тур е на 26 април, когато лидер ще избира и ДПС, а вторият - на 3 май. До балотаж ще се стигне, ако един от кандидатите не успее да събере подкрепата на 50% плюс един от гласувалите. Новият най-висш ръководен орган на партията - конгресът, ще се конституира между 9 и 17 май, като на първото заседание лидерът ще встъпи в длъжност и ще бъде избран Национален съвет на партията.", "date": "2020.02.03", "title": "Прекият избор на лидер на БСП: Кога, как и кой срещу кого"}
{"url": "https://www.dnevnik.bg/video/120minuti/2020/02/03/4024577_rashkov_prokuraturata_grubo_narushi_zakona_s/", "text": "В момента прокуратурата е допуснала такива груби нарушения на закона, че не знам как ще се излезе от тази ситуация.\" Така бившият председател на Бюрото за контрол на специалните разузнавателни средства Бойко Рашков коментира в предаването на Би Ти Ви \"120 минути\" темата с  разпространените от държавното обвинение записи  на разговори на командира на ВВС ген. Цанко Стойков, в които беше замесен и президентът. В Закона за СРС е записано, че данните, получени чрез специални разузнавателни средства, могат да се използват само за наказателното производство и за опазване на националната сигурност, напомни той. Разгласяването на СРС от длъжностно лице се наказва с до 5 г. затвор, подчерта Рашков. Той напомни още, че прилагане на СРС спрямо военен може да стане само с разрешение от военен съд. Рашков призова Висшия съдебен съвет да провери главния прокурор Иван Гешев за това дали е спазена процедурата по прилагане на СРС.", "date": "2020.02.03", "title": "Рашков: Прокуратурата грубо наруши закона с публикуването на СРС-тата"}
{"url": "https://www.dnevnik.bg/photos/2020/02/03/4024584_snimka_na_denia_antikorupcionnata_komisiia_pokaza/", "text": "В над 300 тома са комплектовани материалите на Комисията за противодействие на корупцията и отнемане на незаконно придобито имущество срещу Николай и Евгения Баневи. Миналата седмица комисията реши да поиска от съда да отнеме имущество на семейството на стойност 140.5 млн. лв. Днес папките са внесени в съда.", "date": "2020.02.03", "title": "Снимка на деня: Антикорупционната комисия показа материалите срещу Баневи"}
{"url": "https://www.dnevnik.bg/sviat/2020/02/03/4024574_koronavirusut_stigna_do_petrola_-_opek_speshno_obsujda/", "text": "Организацията на производителките на петрол (ОПЕК) и партньорите ѝ обмислят да съкратят с още 500 000 барела дневно добива, за да компенсират намалялото заради икономическия ефект от китайския коронавирус търсене. Извънредно заседание по темата на ниво министри може да има във Виена след десетина дни - на 14-15 февруари, а не през март, както бе планирано при последното споразумение на групата ОПЕК+. Техническата комисия на представителите на страните се събира във вторник и сряда. След оценка на ситуацията с епидемията тя ще направи препоръки за мерки в подкрепа на пазара. \"Ройтерс\" разпространи новината, като се позовава на трима свои източника, двама от които са от организацията. Само за месец от началото на година цената на петрола слезе под нива, на които много от държавите в ОПЕК са прогнозирали бюджета си за 2020 г. Анализатори и търговци казват за \"Ройтерс\", че заради коронавируса търсенето на пазара може да намалее с нови 250 000 барела дневно още през първото тримесечие. В понеделник Иран заяви, че това вече се случва, и призова за действия за стабилизиране на цените. Агенция ИРНА цитира министъра на петрола Биджан Занганех, според когото \"петролният пазар е под натиск, цените слязоха под 60 долара за барел и са нужни усилия за балансирането им\". Москва обяви още в петък, че е готова да изтегли напред във времето преговорите във формата ОПЕК+. Като най-големият производител извън организацията съгласието на Русия за участие в нови съкращения е жизненоважно. Едва през декември имаше поредно споразумение на ОПЕК+ за изтегляне на 1.7 млн. барела на ден от пазара до края на март. Следващата редовна среща трябваше да е на 5-6 март. Преди седмица идеята беше в името на бързи действия да не се преговаря за нови съкращения и квоти, а да се удължи поне до средата на годината договореният срок. Засега само новината за скорошна среща на ОПЕК+ се оказва достатъчна да успокои инвеститори и търговци. В понеделник цените не се промениха особено на фона на срив по азиатските борси основно на суровините. Сортът \"Брент\" (Brent) поевтиня с 14 цента до $56.48 за барел, но преди това изгуби почти $1 близо до нивото от преди година - $55.42. Американският лек петрол поскъпна с 20 цента до $51.76, но в сесията първо поевтиня до $50.42 - също най-ниското ниво от година насам. Китайската икономика тепърва опитва да се адаптира към блокадите и транспортните проблеми, свързани с опитите за удържане разпространението на коронавируса. \"Синопек\" (Sinopec Corp), най-голямата азиатска компания за преработка на петрол, нареди на обектите си да съкратят приемането на около 600 000 барела дневно. Независими рафинерии в провинция Шандун, внасящи заедно около половината петрол на Китай, свиха обемите си само за една седмица с между 30 и 50 процента.", "date": "2020.02.03", "title": "Коронавирусът стигна до петрола - ОПЕК спешно обсъжда нови съкращения на добива"}
{"url": "https://www.dnevnik.bg/zelen/2020/02/03/4024595_nitratite_sa_nai-chestiiat_zamursitel_na_piteinite/", "text": "Най-чести отклонения от показателите за качеството на водата в България възникват при нитратите, които се използват при наторяването на почвата в земеделието особено в регионите, които се снабдяват с подземни води. В България няма пречиствателна станция, която да отстранява нитрати. Това съобщи пред БНР доц. Галина Димова от катедра \"Вода, канализация и пречистване на води\" в Университета по архитектура, строителство и геодезия. Отклонения се наблюдават в почти всички области с малки изключения като София и Смолян, а най-тежко е положението в Стара Загора. Димова допълни, че наличието на нитрати се обяснява главно с недобри земеделски практики и интензивно наторяване на почвата. Източникът на замърсяване е много труден за определяне, защото нитратите могат да  проникнат до подземните води дори след години. Всяка пречиствателна станция може да отстранява само определена група замърсители. При появата на нов вид замърсител цялата технология трябва да се модернизира. Това е свързано с нови инвестиции и със сигурност ще доведе до по-високи цени на водата, коментира преподавателят. Такава специализирана станция за отстраняването на нитрати обаче не съществува в България. Според доц. Димова е добре хората сами да се информират за концентрацията на нитрати, като нормата е 50 милиграма на литър. Данните са достъпни в сайтовете на регионалните екоинспекции. Най-уязвими към по-високите нива на нитрати са кърмачетата, бременните жени и хората със стомашно-чревни проблеми, предупреди ученият. Има спорове дали има отклонения при микробиологичните показатели и наличие на ешерихия коли, каза още в интервюто специалистът. Този проблем възниква най-често в по-малките водоснабдителни зони, особено при аварии, когато при самия ремонт водата може да се зъмърси. Като цяло качеството на питейните води в България е добро . Доц. Димова изтъкна, че България е на едно от челните места в ЕС по степен на свързаност на населението с централно водоснабдяване. Това прави риска от замърсяване на водата минимален, тъй като се избягва смесването й с канализационна, както може да се получи при собствените водоизточници, каза тя.", "date": "2020.02.03", "title": "Нитратите са най-честият замърсител на питейните води, предупреди експерт"}
{"url": "https://www.dnevnik.bg/sviat/2020/02/03/4024606_petoto_nai-natovareno_letishte_v_evropa_spria_poletite/", "text": "Летище \"Мадрид-Барахас\" край испанската столица спря временно всички полети заради дронове, преминали в близост до пистите. Това съобщават испанските медии. От летището съобщиха, че дейностите му ще се \"забавят\" този понеделник. Временно спряха излитащите полети, кацането е невъзможно след затваряне на въздушното пространство над \"Барахас\". Първоначално обявената забрана, активирана в 13:40 ч. българско време, остава в сила до 15:40, но постепенно дейността му се нормализира още преди този час. Междувременно кацащи полети се пренасочваха към други летища. Това е петото най-натоварено летище в Европа. По последните актуални данни - от първата половина на миналата година - то е обслужило 29.2 млн. пътници, пред него са \"Хийтроу\" в Лондон и летищата в Париж, Амстердам и Франкфурт. Миналата година  имаше такъв инцидент и на \"Хийтроу\"  и той сериозно обърка работата на летището. \"Дронът не е играчка, въздухоплавателен съд е\",  написа  в \"Туитър\" \"Енайре\", компанията - оператор на летището. В Испания глобите за подобна дейност могат да достигнат 90 хил. евро.", "date": "2020.02.03", "title": "Петото най-натоварено летище в Европа спря полетите заради дронове"}
{"url": "https://www.dnevnik.bg/evropa/zemedelie/2020/02/03/4024616_proizvoditelite_na_plodove_i_zelenchuci_kandidatstvat/", "text": "Фонд \"Земеделие\" започна прием на документи за кандидатстване по схемата за подпомагане \"Помощ за инвестиции в материални активи, свързани с първичното производство на растиеневъдна продукция\". Това става ясно от информация на институцията. Документи се приемат до 28 февруари, като производителите на плодове и зеленчуци ще могат да се възползват от 18.6 млн. лв., което е четири пъти повече от средствата по тази мярка спрямо предходната година. По схемата се предоставя капиталова субсидия за купуване на машини, оборудване и линии за подготовка, охлаждане и съхранение при производството на собствена земеделска продукция. Според информацията през тази година по предложение на браншовите организации е добавена възможност и за инвестиции в оборудване и съоръжения за защита от слана и градушки. Субсидията, която се отпуска по схемата, покрива до 50% от допустимите разходи за инвестицията, но има заложен таван - 120 хил. лв. През миналата година по нея са били разпределени 3.6 млн. лв., сочат данните на фонд \"Земеделие\". По данни на агростатистиката годишното производство на плодове и зеленчуци в България нараства през последните години, като реколтата се движи между 830 хил. и над 900 хил. тона при зеленчуци и между 200 хил. и 220 хил. тона при плодовете.", "date": "2020.02.03", "title": "Производителите на плодове и зеленчуци кандидатстват за 18.6 млн. лв. за техника"}
{"url": "https://www.dnevnik.bg/biznes/companii/2020/02/03/4024628_delta_planet_mall_dostiga_91_zaetost_prez_vtorata/", "text": "                         В навечерието на първия си рожден ден, Delta Planet Mall стартира подготовката на помещенията за откриването на новия концептуален магазин на ИКЕА, което предстои да се случи през втората половина на 2020 година. С отварянето му, заетостта в търговския център ще достигне до 91%. Планираният обект на IKEA ще се различава от конвенционалния формат на шведския бранд, но ще бъде по-голям от настоящия център за поръчки във Варна, който предстои да бъде заменен от новооткрития магазин. Във връзка с предстоящото откриване, от началото на месец февруари Delta Planet Mall пристъпва към подготовка на обектите, на територията на които ще бъде разположен обектът на ИКЕА. Sport Depot, District, Sport Vision и Mat Star ще посрещат своите клиенти на нови локации и с обновени концепции. Реорганизацията е в отговор на стремежа към развитие на търговския център и предоставяне на по-голямо разнообразие за посетителите. Екипът на Delta Planet Mall работи с амбициозната цел да достигне до 100% заетост до края на годината. Това би бил изключителен успех за търговски център за период, по-кратък от две години. В голяма степен за това спомага и вече увеличеното търсене на търговски площи след обявяването на навлизането на новата концепция на ИКЕА.      Delta Planet Mall е най-големият нов търговски център в България, с разгърната застроена площ от 110 000 кв. м., 40 000 кв. м. от които обхващат търговските площи. Разположен е на четири търговски нива - две от тях са партерни, следващи естествената денивелация на терена. Обектът разполага и с три подземни нива, 1300 паркоместа и множество първокласни удобства. Местоположението му е стратегическо - намира се в района с най-голяма концентрация на ново строителство в града и посреща посетителите още при влизането им във Варна. Delta Planet Mall е домакин на най-голямото кино извън София - Cinema City, което разполага с 12 кино салона и единствената 4DX зала във Варна, както и на новите за морската столица световноизвестни брандове Mango, Guess, Desigual, SuperDry, Marc О'Polo, Asics, CCC, Cropp, House, Sinsay, както и най-високата интериорна атракция в града - 12-метровата панорамна кула, декорирана като магическо дърво, преминаваща през всички етажи на търговския център.", "date": "2020.02.03", "title": "Delta Planet Mall достига 91% заетост през втората половина на 2020 г."}
{"url": "https://www.dnevnik.bg/bulgaria/2020/02/03/4024642_prokuraturata_proveriava_uchitelka_nakarala/", "text": "Началната учителка Верка Маратилова от училище \"Проф. Иван Батаклиев\" в Пазарджик ще бъде проверявана от прокуратурата, защото е накарала всички деца от класа - един по един в колона, да заплюят за наказание свой съученик, докато той е бил изправен пред дъската. Прокурорската проверка трябва да установи дали има данни за публично унижаване, както и дали има принуда, с която грубо са нарушени нравствените принципи, чувства и достойнство на повече от едно лице - в случая на малолетни, информира БНР. Проверката ще извърши Апелативната прокуратура в Пловдив, тъй като Окръжната прокуратура в Пазарджик си даде отвод с мотив, че при разследването няма да има безпристрастност. Причината е, че в училище \"Проф. Иван Батаклиев\" учели децата и внуците на пазарджишките прокурори и съдии. Неприятната ситуация е станала на 9 януари в 3б клас, където по време на междучасието няколко деца влезли в спор и в невъзможността да се защити по друг начин едно от децата наплюло други две. Вместо родителите да бъдат предупредени за тази постъпка и заедно с педагога да намерят решение, по време на час учителката Верка Маратилова изправила детето пред дъската, строила целия клас в редица и наредила всички да преминат един по един пред момчето и да го заплюят. Вечерта семейството на момчето забелязало, че той е потиснат, не говори, отказва да се храни с обяснението, че го боли главата. Нищо неподозиращите родители останали с впечатлението, че детето им има вирус. За неприятния инцидент те разбирали няколко дни по-късно от възмутен родител на момиче, което разказало вкъщи как всички плюли по момчето. Със случая са запознати всички институции в града, включително и Регионалното управление на образованието и отдел \"Закрила на детето\". Даниела Кемчева, директор на училището, е силно притеснена от случилото се. Пред БНР Верка Маратилова не пожелала да коментира. По желание на семейството пострадалото дете е в друго училище и с него работи психолог.", "date": "2020.02.03", "title": "Прокуратурата проверява учителка, накарала третокласници да заплюят съученик"}
{"url": "https://www.dnevnik.bg/sport/2020/02/03/4024621_kitaiskite_olimpiici_trenirat_v_izolaciia_zaradi/", "text": "Китайски спортисти, които се подготвят за участие в олимпийските игри в Токио и предшестващите ги квалификации, тренират в изолация заради коронавируса, съобщава insidethegames.biz, като цитира \"Синхуа\". Целта е те да бъдат предпазени от евентуално заболяване. Последните данни сочат, че  са заразени над 17 хил. души, а над 360 са починали от вируса , който се е разпространил в поне 27 държави. В четвъртък  Световната здравна организация  обяви извънредна ситуация за общественото здраве в световен мащаб. Организаторите на Токио 2020  отхвърлиха слухове за отмяна на олимпийските игри . \"Спортистите тренират в затворени лагери в различни градове в Китай и извън страната в подготовката си за олимпийските игри и квалификационните турнири\", заяви вицепрезидентът на Китайския олимпийски комитет Лиу Гуоюн. По думите му до момента никой спортист от националните отбори на Китай не е заразен с вируса. \"Ще направим най-доброто, за да предпазим всички спортисти от заразяване\", заяви Гуоюн. Женският футболен отбор на Китай остана под карантина в Бризбейн след пристигането си за квалификационния турнир.", "date": "2020.02.03", "title": "Китайските олимпийци тренират в изолация заради коронавируса"}
{"url": "https://www.dnevnik.bg/evropa/2020/02/03/4024612_skupi_britanci_dobro_utro/", "text": "Скъби британски приятели, Страната ви току-що напусна Европейския съюз, след като 47 години живяхме заедно. Това е резултат на суверенно решение на британския народ, изразено в референдум през юни 2016 г. - един демократичен избор, който Франция винаги е уважавала. И все пак трябва също да ви кажа - като съюзник и още повече като приятел и истински европеец - колко дълбоко съм натъжен от тази раздяла. Днес си мисля за милионите британци - от Англия, Шотландия, Уелс и Северна Ирландия - които продължават да се чувстват силно свързани с Европейския съюз. Мисля си за стотиците хиляди френски граждани в Обединеното кралство и британските граждани във Франция, които са разтревожени за правата и бъдещето си - уверявам ги, че ще ги защитим. Трябва също така да ви кажа, че тази раздяла е шок за европейците. За пръв път страна напуска Европейската общност. Великобритания я нямаше, когато през 1950 г. тази общност направи първите крачки, но ѝ дължим много, най-малкото заради историческата визия на Уинстън Чърчил. След 1973 г. европейските ни отношения може на моменти да са били бурни, но Великобритания беше централен играч в европейския проект - особено в изграждането на единния пазар - по-влиятелен, отколкото британците често си представят. Тази раздяла трябва да бъде шок, защото в нея няма нищо тривиално. Трябва да разберем причините за нея и да извлечем поуки. Отхвърлянето на Европа - която политически лидери в Обединеното кралство и по други страни твърде често обвиняват за проблемите в името на това да не им се налага да се занимават със собствените си грешки - е една от причините. Друга е - нека си го признаем - последиците от това, че Европа не е смятана за достатъчно ефективна, че не закриля достатъчно, че е дистанцирана от реалностите на всекидневието. Поради това съм убеден, че Европа се нуждае от нов тласък в един свят, където има необходимост от контрол, сигурност и защита, както никога досега. Вероятно ще ми кажете, че това повече не ви интересува, не е ваш проблем? Не вярвам в това и за минута, защото Обединеното кралство няма интерес от един слаб Европейски съюз. Боря се всеки ден и ще продължа да го правя за тази обединена, суверенна и демократична Европа, чиято сила ще направи и континента ни силен. В този смисъл знам чувството - независимо че вие си гласувахте през 2016 г. - че Франция е била \"твърда\" от самото начало на преговорите за Брекзит. Исках да защитя екзистенциалните принципи на начина, по който функционира Европейският съюз: съобразяване с правилата ни в единния пазар, европейско единство и стабилност в Ирландия. Това не е някаква бюрократична неотстъпчивост, а самите основи на европейската конструкция. Франция или френският народ - и мисля, че е справедливо да се каже, че и никой европейски народ - не са били движени от желание за отмъщение или наказание. В този дух на взаимен респект и ангажираност с Европейския съюз, както и с наличието на такива силни връзки между двете ни страни трябва да погледнем към бъдещето и да изградим новите си отношения. Британското правителство иска бързо да продължи напред и ние сме готови за това. В общия ни интерес е да дефинираме колкото се може по-близко и дълбоко партньорство в отбраната и сигурността, полицейското, екологичното, научното и културното сътрудничество. В същото време нека бъда откровен, какъвто винаги съм бил - колко лесен ще бъде достъпът до европейския пазар ще зависи от степента, до която бъдат приети правилата на Европейския съюз. Защото не можем да позволим между нас да започне никаква вредна конкуренция. Казано още по-директно, бих искал да започне нова глава във връзките между двете ни страни на базата на силата и уникалните ни връзки. Тази година ще отпразнуваме 80 години от историческия призив на генерал Де Гол на 18 юни. Французите знаят какво дължат на британците, които позволиха да живее нашата Република. Ще посетя Лондон през юни, за да връча на града Почетния легион като признание за изключителния кураж на цялата страна и народ. Десет години след Споразумението от Ланкастър хаус трябва да задълбочим нашето сътрудничество в отбрана, сигурност и разузнаване. Бих искал също с премиера Борис Джонсън да се позовем на историята в новите амбициозни и дръзки проекти, какъвто беше този за тунел под Ламанша, свързал двете ни държави. Скъпи британски приятели, вие напускате Европейския съюз, но не напускате Европа. Нито се откъсвате от Франция или приятелството с нейния народ. Ламаншът никога не е успявал за раздели съдбините ни и Брекзит също няма да успее. В 23 часа на 31 януари не си казахме \"Сбогом\", а едно много ранно \"Добро утро!\".", "date": "2020.02.03", "title": "Скъпи британци, добро утро!"}
{"url": "https://www.dnevnik.bg/sviat/2020/02/03/4024660_london_i_brjuksel_veche_sporiat_za_turgoviiata/", "text": "Вербалните сблъсъци между ЕС и Великобритания вече започнаха с първите изявления на двете страни за бъдещите им отношения. Премиерът  Борис Джонсън каза,  че иска споразумение за свободна търговия, но без да спазва правилата на блока, нито да зависи от решенията на Европейския съд в Люксембург. Главният преговарящ от страна на Брюксел Мишел Барние предупреди, че вариантът отношенията да бъдат прекратени без сделка е вероятен, че никой не го желае, но и че Великобритания трябва да спазва общите стандарти на ЕС, ако иска възможно най-голям достъп до общия пазар на съюза. След като  Брекзит стана реалност на 31 януари  през нощта, Великобритания и ЕС са в преходен период, който ще продължи до края на годината. По време на него трябва да се уговорят условията за бъдещата връзка между двете страни. (Какво означава \"твърд Брекзит\" и защо в продължение на три години и двете страни се опитват да го избегнат, четете  тук ,  тук  и  тук .) \"Няма нужда едно споразумение за свободна търговия да включва приемане на европейските правила за конкуренцията, субсидиите, социалната защита, околната среда или други подобни, не повече, отколкото ЕС трябва да бъде задължен да приема британските правила\",  каза Джонсън , цитиран от агенция \"Ройтерс\". \"Великобритания ще поддържа най-високите стандарти в тези сфери, без договор да ѝ налага задължения.\" \"Това е въпросът: ние ще настояваме ли ЕС да направи всичко, което и ние, в замяна на свободна търговия? Ще го направим? Разбира се, че не\", заяви още той. \"Не напускаме ЕС, за да подкопаваме европейските стандарти. Няма да прилагаме никакъв дъмпинг, нито търговски, нито социален, нито в околната среда.\" Говорейки за  търговското споразумение с Канада (CETA),  което иска да използва като база за преговори, Джонсън отхвърли възможността страната да се подчинява на Европейския съд в Люксембург. Той посочи, че ЕС и Канада имат друг механизъм за разрешаване на спорове. По думите му има две възможни сделки: едната би била подобна на CETA, другата - базирана на Споразумението за оттегляне от октомври 2019 г. Но нито една от тях няма да включва регулации, юрисдикция на Съда в Люксембург над британските закони или какъвто и да е наднационален контрол на никоя сфера, включително границите и политиката за имиграция. Премиерът иска \"серия споразумения\" за търговията, риболова, сътрудничеството в сферата на сигурността, както и технически договорки за авиацията или ядреното сътрудничество. Колкото по-близо, толкова повече задължения ЕС иска търговска сделка с нулеви мита и квоти, но това зависи от уреждането на открита и честна конкуренция между Великобритания и 27-те държави членки, заяви по същото време главният преговарящ  Мишел Барние . Той също така уточни, че колкото повече общи стандарти спазват Европа и Великобритания, толкова по-голям достъп до единния пазар може да има бившата членка. \"Не може да ни обвините в липса на амбиция\", каза той на пресконференция в Брюксел. \"Първо и най-важно е да защитим интересите на съюза, гражданите и бизнесите му. Ще продължим да се подготвяме за ситуацията \"без сделка\", каза той - точно обратното на Джонсън, който настоя в речта си, че \"Не става въпрос за сделка или без сделка\" и който залага на оптимистична реторика за бъдещата глобална роля на Великобритания. \"Ако не можем да постигнем сделка до края на годината, ще има падане в пропастта по много фронтове\", предупреди Барние. \"В някои сфери няма да има друго решение. Имам предвид търговията и риболова.\"      Ако преходният период завърши без споразумение между двете страни, буквално за нощ Великобритания и ЕС ще преминат от свободна търговия към търгуване по по-строгите правила на Световната търговска организация (СТО). Такова споразумение задължително трябва да  включва риболова  и достъпа до водите на двете страни. Условията за това трябва да бъдат уговорени до 1 юли, каза Барние. \"Готови сме да предложим всичко това, макар да знаем, че ще има силна конкуренция между Великобритания - близкия ни съсед - и ЕС.\" 33-страничният документ, който дава мандат за преговори на Барние, съдържа още уговорката, че Съдът в Люксембург ще играе роля, както и че двете страни трябва да спазват \"общи високи стандарти\" в държавната помощ, конкуренцията, държавните предприятия, както и в правилата за защита на работниците и на околната среда.", "date": "2020.02.03", "title": "Лондон и Брюксел вече спорят за търговията, \"твърдият\" Брекзит още е вероятен"}
{"url": "https://www.dnevnik.bg/biznes/2020/02/03/4024659_komisiiata_po_hazarta_se_sdobi_s_novo_rukovodstvo/", "text": "Министърът на финансите Владислав Горанов назначи начело на Държавната комисия по хазарта началника на кабинета си малко повече от седмица след като предложи комисията да се превърне в агенция, която да е едноличен орган с изпълнителен директор, назначаван от министъра на финансите с мотив да е ясно кой носи отговорност и по-голяма оперативност при вземане на решения. В момента всички решения на комисията се гласуват от колегиален орган на управление, в който членува шефът на регулатора (назначаван от министъра на финансите), както и по един представител на НАП, ДАНС, Министерството на икономиката и Министерството на правосъдието. Повече за законопроекта четете  тук .  Днес от Министерството на финансите обявиха, че Горанов е освободил по негова молба председателя на Държавната комисия по хазарта (ДКХ) Александър Георгиев. През миналата седмица  той бе задържан  от прокуратурата, бе обвинен в длъжностно престъпление и пуснат под гаранция от 40 хил. лв. Причина за този и други арести стана откритието на държавата, че години наред частните лотарии са плащали по-малко данъци от държавната, с което са ощетили бюджета с няколкостотин милиона лева. Сега за временно изпълняващ длъжността директор на комисията по хазарта е назначен Георги Йорданов до намиране на титуляр за поста. От ноември 2014 г. досега той е началник на кабинета на министъра на финансите. Според официалната му визитка преди това е бил ръководител на Инспектората на Министерството на околната среда и водите. В периода от декември 2010 г. до април 2014 г. е държавен инспектор в Инспектората на Министерството на финансите. От януари 2000 г. до октомври 2010 г. последователно е заемал длъжностите директор на Инспектората на Министерството на земеделието и храните и главен секретар на Националната служба за растителна защита. Професионалната му кариера започва в Министерството на финансите през 1995 г. като инспектор в данъчната администрация и главен данъчен инспектор в Службата за предотвратяване и разкриване на данъчни нарушения. \"Вследствие на разговори с министъра на правосъдието, министъра на икономиката, изпълнителния директор на Националната агенция за приходите и председателя на Държавна агенция \"Национална сигурност\" се предприеха действия за промяна в състава на ДКХ\", съобщи ведомството. В състава на комисията сега влизат още Стоян Стоянов - главен секретар на Министерството на правосъдието, Паун Илчев - и.д. председател на Българския институт по метрология, Красимир Бояджиев - началник на отдел \"Разследване на особени случаи\", дирекция \"Контрол\" в Централно управление на НАП, и Емил Захариев - директор на специализирана дирекция в ДАНС. Досега членове на комисията бяха Васил Панов - Национална агенция за приходите, Явор Колев - ДАНС, Евгени Стоянов - Министерство на правосъдието, Николай Райчев - Министерство на икономиката. С това на практика е подменен целият състав на комисията.", "date": "2020.02.03", "title": "Горанов назначи шефа на кабинета си начело на комисията по хазарта"}
{"url": "https://www.dnevnik.bg/video/2020/02/03/4024702_kak_margo_robi_se_prevurna_v_brad_pit_za_dve_minuti/", "text": "Брад Пит получи наградата на Британската академия за поддържаща мъжка роля в \"Имало едно време... в Холивуд\" снощи. Той не успя да присъства на церемонията поради \"семейни задължения\", но  Марго Роби взе приза  от негово име и изнесе шеговитата му реч, която можете да видите във видеото. \"Здрасти, Великобритания, чух, че вече си необвързана. Добре дошла в клуба!\", започна тя, преди да благодари на колегите му и на академията. Той също така ще нарече наградата си \"Хари\", защото е \"много развълнуван да си я занесе в Щатите\". Шегата му е намек за  принц Хари и херцогинята на Съсекс Меган , които изненадващо се отказаха от това да бъдат работещи кралски особи и се преместиха да живеят в Канада.", "date": "2020.02.03", "title": "Как Марго Роби се превърна в Брад Пит за две минути"}
{"url": "https://www.dnevnik.bg/zelen/2020/02/03/4024565_za_kogo_sa_vajni_vlajnite_zoni/", "text": "Втори февруари се празнува всяка година като Ден на влажните зони, които са дом на зависещи от водата и от съжителството си растения, земноводни и птици, както и други животни. Тази година празникът съвпадна с посещенията за установяване на щетите в две от важните зони в страната -  Драгоманското  и Орловото блато, което е част от защитената зона на  Дуранкулашкото езеро . Малка площ - много видове  Тази година  световната информационна кампания  за Деня на влажните зони се съсредоточава върху важността им за опазването на биологичното разнообразие. Обръща се внимание на факта, че спрямо повърхността на Земята те не заемат голяма площ, но осигуряват условия за живот на голям брой различни живи организми. Кампанията набляга на значението на екосистемите на влажните зони за много видове растения и животни, които са напълно зависими от влажните зони и не могат да оцелеят без тях. Влажните зони покриват сравнително малка площ от земната повърхност в сравнение с другите екосистеми. Крайбрежните влажни зони, като например естуарите, солените блата и езера, мангровите гори и кораловите рифове, са сред обитанията с най-голямо разнообразие на биологични видове, като това ги прави и едни от най-продуктивните екосистеми в света. Според данните на кампанията последните проучвания в глобален мащаб показват, че 35% от влажните зони са изчезнали от 1970-те години насам. С тези темпове те изчезват три пъти по-бързо от горите. Като основни заплахи се посочват пресушаването на влажни зони заради земеделие и строителство, както и замърсяването и изчезването им заради климатичните промени. Други проблеми са свързани с прекомерното им и увреждащо ползване - например свръхриболов. За България освен  за риболов  има и множество сигнали за бракониерски лов на водолюбиви птици. Институциите засега не са установили какви са причините за спорадичните пожари край ценни влажни зони в България, но се изказват  съмнения за палеж  заради търсене на ловна плячка, както и за спорове между собственици на земеделска земя. В България Българските власти имат задължение да осигуряват устойчиво управление на влажните зони както защото много от тях съвпадат със зони от  европейската природозащитна мрежа \"Натура 2000\"  и с национални защитени територии, така и заради ангажимента на държавата като страна по  Рамсарската конвенция . Кампанията за информиране за влажните зони е ежегодна инициатива на комитета на Рамсарската конвенция за опазване на влажните зони, подкрепена на световно ниво от множество фирми, правителства и граждански организации. България е подписала конвенцията през 1976 г. При все това не само последните пожари, но и периодични скандали с бракониерство и пресушаване (виж  тук  и  тук ) показват, че охрана за определените за опазване места по конвенцията няма. В списъка на Конвенцията за влажните зони с международно значение (Рамсарските места) България е представена с 11 влажни зони с обща площ 49 912.43 хектара, което е 0.45% от територията на страната. Това са Атанасовско езеро, комплекс \"Беленски острови\", Дуранкулашко езеро, остров Ибиша, Шабленско езеро, местността Пода, Поморийско езеро, комплекс \"Ропотамо\", езеро Сребърна, езеро Вая и карстов комплекс \"Драгоманско блато\". Именно за тях държавите, подписали конвенцията, се ангажират да осигурят ефективно управление. Как да се включите      Ако искате да се запознаете с някое от Рамсарските места в България, можете да се свържете с различни организации, които работят на терен за тях (някои от тях можете да видите  тук ). За следващия месец  посещения и беседи  за природолюбители организират от сдружение \"Зелени Балкани\" в Пловдив и района. Те вече отбелязаха самия Ден на влажните зони заедно с доброволци от Пловдив и Стара Загора, които запознаха на място с едни от най-богатите екосистеми в България - влажните зони около Дуранкулак и Шабла и значимостта им за оцеляването на различни редки видове и местообитания. Доброволците на \"Зелени Балкани\" успяха да видят и световно застрашените червеногуши гъски, които почти изцяло  зимуват край влажните зони  на българското Черноморие. За съжаление тези редки птици са обект на наблюдение не само за природозащитници и фотолюбители. \"Когато се качихме на кулата за наблюдение на птици на Дуранкулашкото езеро, на пода й намерихме патрони\", разказва Полина Христова от \"Зелени Балкани\".      В подкрепа на влажните зони в България тази година можете също  да помогнете със средства  на Сдружение за дива природа \"Балкани\", които от десетилетия работят за опазване и популяризиране на Драгоманското блато и имат нужда от помощ за възстановяването на изгоряла инфраструктура.", "date": "2020.02.03", "title": "За кого са важни влажните зони"}
{"url": "https://www.dnevnik.bg/sport/2020/02/03/4024679_nostalgiia_svoboda_i_malko_trump_reklamite_po_vreme_na/", "text": "Кой е големият победител? А загубилите? Това са въпроси, които традиционно се появяват покрай  Супербоул , но невинаги са свързани с резултата от мача. Често те са насочени към сфера, различна от спортното съревнование - рекламите. Най-гледаното събитие в САЩ е отлична възможност за компании, политици и организации да отправят посланията си към обществото. Разбира се, на висока цена. Тази година тя достигна 5.6 млн. долара за 30-секунден клип. Компаниите избраха да заложат на развлекателен, лек стил в рекламите. В много от клиповете се усети носталгична нотка със спомени от 80-те и 90-те години на миналия век, отбелязва \"Ню Йорк таймс\". В предишни години е имало случаи, в които шоуто на рекламите поставя акцент върху сериозни теми. Този път беше по-различно. Впечатление направиха клипове на Доналд Тръмп и Майкъл Блумбърг, част от кандидатпрезидентската кампания. Специалистите в областта на рекламата отчитат, че вниманието на потребителите е паднало върху реклама на \"Джип\" с участието на Бил Мъри, както и на включването на звездата в американския футбол Том Брейди във видео на стрийминг услугата Hulu. Бенджамин Хордел от творческата агенция DXagency заяви пред \"Ройтерс\", че е усетил отдалечаване от политиката и тежките теми. \"Светът е политика и всичко е поляризирано. Хората опитват да се позабавляват в този ден\", заяви той. Бих бил изненадан, ако на следващия ден след Супербоул хората говорят за рекламите на Тръмп и Блумбърг в офиса, заяви професорът по маркетинг Дерек Рукър. И двамата кандидати за президентския пост включиха в клиповете си жени. \"Майкрософт\" също се насочи към жените, като в свой клип представи Кейти Соуърс - първата жена в треньорския щаб на някой от отборите по време на Супербоул за повече от половин век. Това беше и рекламата с най-висока оценка веднага след мача според System1, която прави проучване сред зрителите, за да разбере коя реклама как ги е накарала да се почувстват. Мачът  беше спечелен от \"Канзас сити\" след обрат за 31:20 срещу \"Сан Франциско 49ърс\" .", "date": "2020.02.03", "title": "Носталгия, свобода и... малко Тръмп: рекламите по време на Супербоул"}
{"url": "https://www.dnevnik.bg/bulgaria/2020/02/03/4024675_vidimo_i_nevidimo_s_kalin_manolov_cenata_na_vodata/", "text": "Колко може да струва водата, която ще получава Перник от София, след като водопроводните мрежи на двата града бъдат свързани? Колко време перничани ще пият вода от рилския водопровод и докога ще продължи водният режим в града? Ще получава ли Перник вода едновременно от язовир \"Студена\" и от София? Отговорите от изпълнителния директор на \"Софийска вода\" Васил Тренев потърси журналистът Калин Манолов в пилотния епизод на предаването \"Видимо и невидимо\". Калин Манолов е журналист с д", "date": "2020.02.03", "title": "\"Видимо и невидимо\" с Калин Манолов: Цената на водата"}
{"url": "https://www.dnevnik.bg/bulgaria/2020/02/03/4024733_prokuraturata_razsledva_lekarska_greshka_pri_smurtta/", "text": "Софийската градска прокуратура е образувала досъдебно производство за смъртта на петгодишно дете в столично здравно заведение. Инцидентът е от 30 януари, като от държавното обвинение уточняват, че производството е за немарливо изпълнение на професионална дейност (лекарска грешка). В хода на разследването е назначена съдебномедицинска експертиза, която да установи причината за настъпилата смърт. Изискан е и голям обем от медицинска документация. Детето почина миналата седмица, след като се е лекувало в общо три здравни заведения. Първоначалната информация беше, че момчето е било заразено с морбили.", "date": "2020.02.03", "title": "Прокуратурата разследва за лекарска грешка при смъртта на дете"}
{"url": "https://www.dnevnik.bg/bulgaria/2020/02/03/4024740_fondaciia_trakiia_vlastite_da_zastrahovat_antikite_na/", "text": "Няма нито един документ, който законово да обосновава изземането на предмети от колекцията на  обвинения бизнесмен  с интереси в хазарта Васил Божков. Това твърдят от фондация \"Тракия\" в отворено писмо до медиите, след като по-рано днес реставратори,  вещи и поемни лица влязоха в офиса  на \"Нове холдинг\", където се помещава и фондацията, управляваща колекцията антични предмети на Божков. \"Предметите в колекцията са със статут на културно-историческа ценност и не следва юридически да бъдат третирани като обикновени \"вещи\". Всеки един от тях е деклариран и узаконен пред държавата и разполага с целия набор необходими документи. В този смисъл безпочвени спекулации за легитимността на колекцията са нелепи\", подчертават от фондацията. Те обясняват и какъв е редът за транспортиране на предметите от колекцията, и предупреждават, че всяко преместване би могло да доведе до нараняването или унищожаването на ценно културно-историческо наследство. \"При хипотетичното незаконно транспортиране на предмет от наброяващата над 3000 археологически материали в колекцията за него трябва да бъде изготвен паспорт, състоянието му да бъде двустранно описано от експерти и да бъде изработена специална опаковка с уникално \"легло\" по формата на конкретния предмет. Така опакованият предмет трябва да бъде поставен в огнеупорен, херметически затворен контейнер, който трябва да престои минимум 24 часа в помещението за климатизация, преди да да бъде изнесен\", обясняват от фондацията реда, по който се извършва опаковането. Изработката на всяка опаковка отнема минимум месец и е задължителна стъпка при транспортирането на предметите. От там припомнят и че само за подготовката и транспорта на 62-та предмета за проведената пред 2018 г. изложба в Националната галерия част от \"Европейската година на културното наследство\", е била нужна повече от половин година. \"По информацията, подадена ни към момента, държавните музеи не разполагат с такъв брой контейнери и подобни опаковки не са изработени. Това е огромен ресурс, който трябва да бъде осигурен от ангажираните институции\", разкриват от фондацията. Те поставят и друг въпрос, който прокуратурата и властите все още не са коментирали - застраховката на предметите от колекцията. \"В момента, в който предмет бъде изнесен от сградата на музей \"Васил Божков\", неговата застраховка спира да е валидна. Това означава, че ангажираните институции трябва да осигурят застраховката на всички предмети от момента, в който те напуснат сградата. За целта е необходимо на всеки предмет да бъде направена оценка от експертни застрахователи\", предупреждават от фондацията. Те дават и пример за сравнение - застраховката на 62-та предмета, участвали в последната ни изложба, е възлизала на милиони евро. Обявеният за международно издирване Божков  беше задържан в петък вечер  в Обединените арабски емирства. Прокуратурата му е  повдигнала 7 обвинения , свързани с дейността на дружествата му от сферата на хазарта. между които ръководител на организирана престъпна група, принуда, изнудване, опит за подкуп на длъжностно лице, за подбудителство, за престъпление по служба. Как Министерството на културата възнамерява да се грижи за ценностите четете  тук.", "date": "2020.02.03", "title": "Фондация \"Тракия\": Властите да застраховат антиките на Божков, преди да ги изнесат"}
{"url": "https://www.dnevnik.bg/photos/snimka_na_denia/2020/02/03/4024658_snimka_na_denia_v_sveta_na_meduzite/", "text": "На покрива на търговски център в Прага се намира най-големият сферичен аквариум в Европа. Експозицията включва 38 по-малки сферични аквариума, в които посетителите могат да видят повече от 10 хил. медузи с всякакви размери.", "date": "2020.02.03", "title": "Снимка на деня: В света на медузите"}
{"url": "https://www.dnevnik.bg/sviat/2020/02/03/4024594_miliardi_skakalci_opostushavat_ogromni_ploshti_v/", "text": "Страни от Африка и Азия се борят с нашествие от милиарди пустинни скакалци. Сомалия вече обяви извънредно положение. Властите в Кения признаха, че подобно бедствие не са виждали от 70 години. Растителността в Етиопия, Еритрея и Джибути също пострада заради насекомите. Скакалците вече са опустошили огромни територии и създават сериозни притеснения относно осигуряването на прехрана за населението. В различните държави тестват различни методи за справянето с проблема. \"Уолстрийт джърнъл\" съобщи, че полицията в Кения използва огнестрелни оръжия и сълзотворен газ, а в Етиопия разпръскват пестициди с помощта на малки самолети. В Еритрея и Джибути стотици хора преследват рояците скакалци с ръчни помпи с пестициди и пръскачки, монтирани в камиони.", "date": "2020.02.03", "title": "Милиарди скакалци опустошават огромни площи в Африка и Азия"}
{"url": "https://www.dnevnik.bg/sport/2020/02/03/4024653_s_pogled_kum_evropa_vtorodivizionniiat_pirin_se_gotvi/", "text": "С амбиция да приема мачове от евротурнирите състезаващият се във второто ниво на българския футбол \"Пирин\" започна първата фаза по реконструкцията на стадион \"Христо Ботев\" в Благоевград. Началото беше поставено с геодезическо заснемане за проектиране на територията на съоръжението, съобщиха от клуба. \"Изследванията са част от стартиралия вече план за ремонт, реконструкция и изграждане на стадиона, който включва козирка, нова южна трибуна, както и необходимите инфраструктурни подобрения за лицензирането на \"Гнездото\" не само за българския професионален футбол, но и европейските турнири\", пише в съобщението на клуба във \"Фейсбук\". Според информацията в следващите дни ще бъде направено геоложко проучване на земната основа. \"Пирин\" се намираше в трудно положение, като през миналия сезон клубът едва се спаси от изпадане при аматьорите. Тимът от Благоевград се съживи след идването на \"Емирейтс Уелт\". Първоначално инвестиционният посредник беше спонсор на \"Пирин\", като компанията обяви намеренията си за промяна в структурата на собствеността и излезе с  бизнес план за развитието на клуба . Той беше приет, като съдържанието му включва подробно описание на дейностите от първата до десетата година, и компанията стана мажоритарен собственик с дял от 75%. За да бъде в крак с промените,  \"Пирин\" се насочи към бъдещето с нова емблема . Клубът е сред малкото български отбори с работещо  мобилно приложение .", "date": "2020.02.03", "title": "С поглед към Европа втородивизионният \"Пирин\" се готви за ремонт на стадиона"}
{"url": "https://www.dnevnik.bg/bulgaria/2020/02/03/4024748_antimonopolnata_komisiia_razreshi_na_bratia/", "text": "Комисията за защита на конкуренцията (КЗК) е разрешила на \"Нова броудкастинг груп\" да придобие пълен контрол над най-голямата онлайн група на българския пазар - \"Нетинфо\" АД, която стои зад сайтовете \"Гонг\", \"Вести\", \"Дарикнюз\" и други, както и зад електронната поща АБВ,  съобщи \"Капитал\" . Двете компании са свързани от години, но оперират на пазара като отделни дружества и има различна акционерна структура. Докато \"Нова телевизия\" е изцяло на братя Кирил и Георги Домусчиеви, то в \"Нетинфо\" Домусчиеви държат 70%, а 30 на сто бяха на Радосвет Радев и Христо Христов. Пред \"Капитал\" Румен Христов казва, че очаква скоро сделката да приключи, като цената на акциите още се уточнява. В миналото делът от 30% е бил оценен на 11 млн. евро, но реално предлаганата сума е наполовина по-ниска, припомня изданието. Консолидирането на бизнесите на \"Нова\" и \"Нетинфо\" преминава през одобрението на КЗК, защото и двете компании са с лидерски позиции на пазарите, на които оперират. Финално антимонополният регулатор приема, че сделката не би могла да доведе до установяване или засилване на господстващо положение, поради което я разрешава. През лятото  и зпълнителният директор и съдружник в \"Нетинфо\" Христо Христов излезе с остра позиция  срещу случващото се в новинарския отдел на компанията. Той обвини \"Нова броудкастинг груп\" в \"засилена намеса в редакторската политика на сайтовете \"Гонг\", \"Вести\" и \"Дарикнюз\". От медийната компания веднага отрекоха, че се месят в работата на журналистите, и  обявиха, че се представят всички гледни точки.  В крайна сметка  Христо Христов беше освободен  от позицията изпълнителен директор. От придобиването на \"Нова телевизия\" от братя Домусчиеви през февруари до момента бяха сменени или напуснаха знакови за медията лица, сред тях са  Марин Николов ,  Генка Шикерова, Миролюба Бенатова , а в края на миналата седмица и Лора Крумова. В края на миналата година за  генерален директор \"Информация\" в телевизията бе назначена  собственикът (по документи), управител и програмен директор на свързвания с депутата от ДПС Делян Пеевски \"Канал 3\" Ива Стоянова.", "date": "2020.02.03", "title": "Антимонополната комисия разреши на Домусчиеви да придобият пълен контрол над \"Нетинфо\""}
{"url": "https://www.dnevnik.bg/ot_vas/novini_ot_vas/2020/02/03/4024410_iazovir_ticha/", "text": "Тича\" е язовир в Североизточна България. Намира се в Шуменска област, най-близкият град е Велики Преслав, който е на по-малко от 10 км от преливната стена на язовира.", "date": "2020.02.03", "title": "Язовир ''Тича''"}
{"url": "https://www.dnevnik.bg/sviat/2020/02/03/4024550_nito_pfenig_za_grafovete_-_chii_sa_zamucite_na/", "text": "                         Дворецът \"Цецилиенхоф\" в Потсдам: разкошни градини, фонтан и общо 176 стаи, които наскоро бяха изцяло обновени: сред тях пушалня, библиотека, музикален салон. Кой не би желал да притежава подобен имот? Един вече е предявил най-сериозни намерения: Георги Фридрих, принц на Прусия - потомък на последния германски кайзер. Но нима има право на подобни претенции? Този юридически въпрос е зареден с взривоопасен заряд. През 2014 г. избухна правен спор между някогашните владетели - Хоенцолерните - държавата и засегнатите германски провинции относно връщането на имоти, картини и други исторически ценности. Изход още не се очертава. Кои са Хоенцолерните Последната германска монархия - Хоенцолерните - оставя своя отпечатък над съдбините на страната в продължение на повече от четири века. Корените на династията датират още от 11-и век. През 1061 г. за пръв път се споменават Цолерните, които по-късно започват да се наричат Хоенцолерни. Седалище на семейството става замъкът \"Хоенцолерн\", който се намира на 50 км южно от Щутгарт, в днешната провинция Баден-Вюртемберг. През 13-и век се стига до разцепление: братята Конрад и Фридрих тръгват по различни пътища и слагат началото на две линии - швабската и франкската. През 19-и век, с основаването на Германския райх, Вилхелм Първи от рода на Хоенцолерните става кайзер. А 1888 г. остава в историята като година на трима кайзери: Вилхелм Първи умира през март, синът му Фридрих Трети остава на власт само 99 дни, защото умира от рак на ларинкса. Неговият син Вилхелм Втори се възкачва на трона едва 29-годишен. Той е последният германски кайзер и крал на Прусия.      Краят на една монархия С основаването на Ваймарската република през 1918 г. монархията в Германия е отменена. След Първата световна война Вилхелм Втори бяга в изгнание в Нидерландия. Новата конституция на страната отнема на благородниците специалната им позиция в обществото. Все пак една привилегия им остава - титлата. Макар и само като част от фамилното име, а не както дотогава - пред малкото. С други думи, принц Чарлз е принц, докато Ернст Август, принц на Хановер, херцог цу Брауншвайг и Люнебург, кралски принц на Великобритания и Ирландия, просто се казва така. По време на Ваймарската република имоти на кайзера първоначално са конфискувани. \"Нито пфениг за графовете\" и \"Нека и те работят като всички останали\" са най-популярните лозунги на противниците на монархията от онези години. Хоенцолерните решават да обжалват. През 1926-а провинция Прусия и Хоенцолерните се споразумяват за обезщетение, но съдебните разправии по този въпрос не спират и до днес. \"Законът за решаване на имуществените спорове между Пруската държава и членовете на някога управлявалото пруско кралско семейство\" доведе дотам, че наследниците успяха да получат голяма част от собствеността си обратно - включително потсдамския замък \"Цецилиенхоф\". Но сега, изглежда, ситуацията пак е променена. През 1945-а, след края на Втората световна война, по-голямата част от имуществото на Хоенцолерните се намира в съветската окупационна зона и по-късно на територията на ГДР. Това води до повторното отчуждаване на техните имоти. Договорът за обединението между Федерална република Германия и ГДР от 1990 г. обявява за незаконно отчуждаването на земя и имоти, но не и отнемането на инвентар. Правните основи на спора Изключение би имало, ако пред съда се докаже, че Хоенцолерните са \"оказвали значителна подкрепа\" на националсоциалистическия режим. В такива случаи Законът за имуществените спорове от 1994-а изключва възможността за изплащане на обезщетения. Съществуват исторически свидетелства за прояви на симпатия и наличие на близост между бившия пруски престолонаследник Вилхелм и националсоциалистическия режим в Германия. Така например Вилхелм редовно е поздравявал Адолф Хитлер за рождения му ден и за Нова година. През декември 1936 Вилхелм изпраща на Хитлер \"най-искрените си поздравления за благодатната му дейност, осигуряваща добруването на нашия любим народ и родината\". Оценката на тези исторически доказателства и тяхната роля в преговорите ще са решаващи за изхода на съдебния спор около имуществата. Но мненията на историците по въпроса се разминават. До момента са изготвени четири различни експертизи за политическите нагласи и политическите позиции на някогашния пруски престолонаследник, които дълго време бяха държани под ключ. Целта на преговорите, които текат от 2014 до днес, е да се постигне споразумение за оспорваните произведения на изкуството и колекционерски ценности. Но всъщност става дума за нещо много повече - предмет на обсъждане е и интерпретацията на историята.", "date": "2020.02.03", "title": "\"Нито пфениг за графовете\" - чии са замъците на германската монархия"}
{"url": "https://www.dnevnik.bg/bulgaria/2020/02/03/4024766_ministerstvoto_na_obrazovanieto_razkritikuva/", "text": "Министерството на образованието и науката (МОН) разкритикува лобистката намеса на шефа на Синдиката на българските учители (СБУ) Янка Такева при избора на учебници. \"МОН не одобрява и не счита за правилен подхода, при който учителите са насочвани към избора на конкретни учебници\", са заявили от министерството за вестник \"Сега\". Както изданието информира, председателят на синдиката е разпратила до директорите на училища в страната и областните координатори на Синдиката на българските учители  писмо, в което препоръчва през учебната 2020/2021 да бъдат използвани учебниците на издателство \"КЛЕТ България\"  (правоприемник на \"Анубис\" и \"Булвест 2000\"). Такева обяснява откритото лобиране с факта, че издателството е подпомагало 10 години съществуването на вестник \"Учителско дело\". В името на \"социалното партньорство\" тя препоръчва на учителите да ползват учебниците на издателството за 1, 2, 5 и 6 клас, както и учебните помагала за трета и четвърта групи на детските градина. Несменяем председател на СБУ от 1994 до днес, Янка Такева предупреждава учителите, че ще бъдат потърсени скоро от регионалните представители на издателството. Според чл. 164 от Закона за предучилищното и училищното образование учебниците и помагалата към тях се избират от учителите, които преподават по съответния предмет. \"Още с встъпването си в длъжност министърът на образованието и науката Красимир Вълчев е наредил на началниците на регионалните управления на образованието (РУО) и директорите на училища да не допускат оказването на административен натиск върху учителите при избора и оценяването на учебници. По отношение на тези процедури от страна на МОН е посочено, че изборът на учебници и учебни помагала се прави от учителите, които преподават по съответния предмет - професионално и обективно, без да им се оказва натиск. Получаването на материали и дарения, предоставяни от издателствата или техни представители, които са вносители на проекти, както и включването на директори и учители в екскурзии, семинари и събития, организирани от същите издателства, е недопустимо. Припомняме, че изборът на всеки учебник се съгласува и с обществения съвет на училището, в който участват и родители. Във връзка с разпространеното писмо ще бъде проведен разговор в рамките на Отрасловия съвет, както и среща със собствениците на издателства. МОН не одобрява и не счита за правилен подхода, при който учителите са насочвани към избора на конкретни учебници\", посочват от МОН. Лобирането на Такева предизвика вълна от недоволство сред директорите на училищата. От Съюза на работодателите в системата на народната просвета излязоха със становище по проблема, който според тях не е създаден от тях, но е свързан с доверието към директорите и учителите и избора на учебници, който те предстои да направят. \"Молим ви в създалата се ситуация да проявите още по-засилена бдителност и професионална отговорност, за да не допуснем пропуск, натиск или опит за неправомерно влияние при избора на учебници. Ако установим или забележим нередност, преди всичко в наши ръце е да осъществим нужния контрол и да вземем всички мерки за препятстване на недопустими влияния върху свободния избор\", казват от съюза и призовават гилдията \"да намалим емоциите и да продължим да вършим отговорната си работа\". \"Ние, директорите, сме стабилният гарант за устойчивост и сигурност в системата. Нека да бъдем на висотата, която обществото очаква от нас. Нека да покажем, че българските училища се ръководят от почтени и компетентни професионалисти\", заключават те.", "date": "2020.02.03", "title": "Министерството на образованието разкритикува лобистката намеса на Янка Такева за учебниците"}
{"url": "https://www.dnevnik.bg/sviat/2020/02/03/4024771_putnicheski_samolet_shte_kacne_izvunredno_v_madrid/", "text": "Самолет на компания \"Еър Канада\" се готви за извънредно кацане на летище \"Барахас\" в Мадрид половин час след излитане, съобщават испанските медии. Технически проблем със самолета със 130 души на борба - проблем с колесник или (според някои медии) дори липсващо колело - се появява часове след като \"Барахас\" спря временно всички полети заради преминаване на дронове. Полет АК837 излита от Мадрид за Торонто в 15:57 ч. местно време. Самолетът \"Боинг 767\" е загубил част от колесник според синдикат на испанските пилоти, публикувал съобщение по темата в \"Туитър\". Изглежда, откъсналата се част е засегнала и един от двигателите. Сега самолетът трябва да хаби гориво в продължение на около 3 часа, докато кацне около 18 ч. местно (19 ч. българско) време. Целта е да се изгуби възможно най-голяма маса, за да се избегнат рискове при кацане, а заради трансокеанския полет машината е била заредена максимално преди излитане. \"Ел паис\" пише, че първите появили се версии за инцидента говорят за повреда в колесника малко след излитане. Не е известно дали има връзка между случващото се със самолета  и инцидента с дронове  броени часове по-рано. В социалните мрежи има публикации на очевидци, които твърдят, че самолетът кръжи ниско южно от Мадрид.", "date": "2020.02.03", "title": "Пътнически самолет ще кацне извънредно в Мадрид след мистериозен проблем с колесник"}
{"url": "https://www.dnevnik.bg/sport/2020/02/03/4024773_levski_otreche_finansiraneto_na_kluba_da_e_spriano/", "text": "Ръководството на \"Левски\" обяви, че финансирането на клуба не е спирано. В сайта си сините определиха като спекулации информацията, че \"генералният спонсор официално е уведомил, че няма да финансира повече клуба, съгласно поетите ангажименти по рекламни и спонсорски договори\". \"Такова уведомление не е пристигало в клуба нито официално, нито неофициално. Подготовката на \"Левски\" за подновяването на сезона върви по план и Ви призоваваме да не се поддавате на провокации, въпреки неяснотите около бъдещето на любимия клуб\", пише още в изявлението. Неяснотите пред сините са много заради събитията около Васил Божков, който стои зад собствеността на клуба. В момента \"Левски\" е зависим от финансирането на хазартните фирми, свързани с  бизнесмена, който беше задържан в ОАЕ . От своя страна изпълнителният директор на \"Национална лотария\" Димитър Ганев също отрече информацията, като заяви пред  Dsport , че компанията ще направи всичко възможно да продължи да финансира \"Левски\". \"Дали ще можем да продължим да го финансираме с парите, с които сме го правили до момента, е друга тема. На този етап в клуба има пари и смятам, че нещата ще продължат, докато можем да работим. В момента работим и докато работим, всичко ще бъде наред\", допълни Ганев. Предоставена за \"Дневник\" финансова информация показва, че за една година  фирмите, свързани с Васил Божков, са вложили в клуба малко над 25 млн. лева . Според изпълнителния директор Павел Колев \"Левски\" се нуждае от минимум 1.5 млн. лева всеки месец, за да работи нормално. По-рано през деня  той посочи, че сметките на клуба не са запорирани , както и че  в края на миналата седмица са направени важни плащания .", "date": "2020.02.03", "title": "\"Левски\" отрече финансирането на клуба да е спряно"}
{"url": "https://www.dnevnik.bg/sviat/2020/02/03/4024783_tuitur_izhvurli_ot_platformata_si_amerikanski_finansov/", "text": "Туитър\" забрани на финансовия блог Zero Hedge, създаден от българин, да използва платформата му. Това се случи, след като Zero Hedge, който не се ограничава само до финансовата тематика, публикува името, имейла и телефона на китайски учен, спекулирайки, че той е виновен за разпространението на новия коронавирус. Разпространението на вируса доведе до расистки настроения срещу азиатците, както и до публикациите на многобройни фалшиви новини. (Повече за тях  четете тук .) Вирусът е убил над 300 души в Китай, повече от двадесет други държави имат потвърдени случаи на зараза. \"Туитър\" съобщи пред \"Ройтерс\", че акаунтът на Zero Hedge е премахнат перманентно, защото нарушава \"политиката за манипулации на платформата\". Той имаше над 670 хил. последователи. Скоро след това се появи нов акаунт, когото вече следват над 11 хил. души, но от Zero Hedge твърдят, цитирани от \"Ройтерс\", че нямат представа кой стои зад него. Какво е писано за китайския учен Публикацията е под заглавие \"Това ли е човекът, отговорен за глобалната пандемия на коронавируса\". В нея се цитират обяви за работа и публикации за работата на Уханския институт по вирусология, намиращ се в града, където започна заразата. \"Нещо ни подсказва, че ако някой иска да разбере какво наистина причини пандемията от коронавируса, която зарази хиляди души в Китай и по света, той би трябвало да посети\" въпросния учен, завършва текстът, в който са дадени методи за контакт с него, както и снимката му. Текстът е анонимен, с отбелязан автор Тайлър Дърдън - главният герой от филма и книгата \"Боен клуб\" на  Чък Паланюк . Така са подписани почти всички публикации в блога. Какъв е този блог \"От основаването му в разгара на финансовата криза Zero Hedge си изгради отдадена общност от последователи, като сервираше смесица от хардкор финансови анализи и популистки политически коментари\", определя от агенция \"Блумбърг\". Същата агенция твърди, че зад него стои и един българин - Даниел Иванджийски. Същото пише и сп. \"Ню Йорк\" в своя публикация от 2009 г., посветена на блога. Според него бащата на Даниел е Красимир Иванджийски, издател и главен редактор на в. \"Строго секретно\". За основателя на Zero Hedge списанието пише, че той е уволнен от работата си във финансовата сфера, след като лично е купил акции от компания ден преди тя да обяви голяма своя сделка, и му е забранено да работи като брокер отново.", "date": "2020.02.03", "title": "\"Туитър\" изхвърли от платформата си американски финансов блог, основан от българин"}
{"url": "https://www.dnevnik.bg/bulgaria/2020/02/03/4024768_lotariiata_za_2018_g_e_prodala_bileti_za_15_mlrd_lv_i/", "text": "                         Само през 2018 г. компаниите \"Ню геймс\" и \"Национална лотария\" отчитат приходи от билети и онлайн хазарт от над 1.52 млрд. лв. В същото време като печалби от тях са били изплатени 1.2 млрд. лв. Това показват отчети на двете дружества, контролирани от бизнесмена Васил Божков, изпратени днес следобед до медиите. От така представените отчети се разбираше, че цялата сума е от продадени билети за търкане, но по-късно от \"Ню геймс\" обясниха пред \"Дневник\", че приходите от билети се генерират само в \"Ню геймс\", тоест за 2018 г. те са близо 700 млн. лв. и съответно изплатената печалба е за 444 млн. лв. Допълниха, че сумата на приходите на \"Национална лотария\" за 2018 г. са преди всичко от залози в сайта, а нищожна сума - 240 хил. лв. за цялата година, идва от единствената скреч карта \"6 от 47\". Общо билетите на \"Ню геймс\" АД са 921 се вижда от правила за дейността от стотици страници, които също бяха изпратени до медиите днес. В графата за изплатените печалби от страна на компаниите е включена и дисконтирана настояща стойност на разсрочени за плащане награди, посочва \"Капитал\". През миналата седмица прокуратурата обяви, че в периода 2014 - 2020 г. Божков е укрил над половин милиард лева данъци, а освен това предлагал по 10 хил. лв. на ден подкуп на един от членовете на Комисията по хазарта, за да предлага отнемане на лицензи на конкурентни фирми. Те не били платени обаче, тъй като представителят на комисията отказал. Повече по темата четете  тук . От компанията \"Ню геймс\", която организира играта \"Национална лотария\", съобщиха, че публикуват всички търговски отчети на дружеството за периода 2014 - 2018 г. с цел пълна прозрачност и избягване на допълнителни внушения за прикриване на информация. В изпратените данни се вижда, че \"Национална лотария\" е изплащала по-висок дял от приходите си под формата на печалби докато при \"Ню геймс\" той е доста пи-нисък. \"Капитал\" припомня, че от началото на бизнеса с лотарии двете фирми са изпълнявали задължението си да публикуват в Търговския регистър, но те са били нечетливи отчети - данните са били умишлено заличавани. От изпратените до медиите сега отчети се вижда, че в тях всяка година е посочван методът за облагане - 20% върху получените комисиони, а не 15% върху оборота, както плаща единствено държавната лотария. Последното бе установено от държавата, след като Агенцията за държавна финансова инспекция започна одит на Държавната комисия по хазарта, разпореден от финансовия министър, а впоследствие и от прокуратурата. Повече за това четете  тук . В писмото до медиите се уточнява също, че дружествата са платили всички дължими по закон такси. От \"Ню геймс\" посочват още, че всички спечелили от билетите и игрите са напълно реални лица. Позицията им беше по повод  съобщение на прокуратурата , че има съмнения в това. Досега в заличаваните отчети на двете фирми в Търговския регистър се виждаха само нетните приходи от продажби на билети, които са значително по-ниски от брутните, както се вижда и в приложените таблици по данни от отчетите, оповестени сега. Нетните приходи се изчисляват, като от брутните се извадят изплатените печалби.", "date": "2020.02.03", "title": "Лотарията отчете за 2018 г. приходи за 1.5 млрд. лв. и изплатени печалби за 1.2 млрд. лв."}
