{"url": "https://www.dnevnik.bg/bulgaria/2019/03/26/3410253_korneliia_ninova_cvetanov_si_otiva_modelut_ostava/", "text": "На пресконференция днес лидерът на БСП Корнелия Нинова коментира  скандала с покупката на жилища  от управляващите от строителната фирма \"Артекс\" на занижени цени. \"Цветанов си отива, моделът остава. Няма как Борисов да реши проблема с \"Апартаментгейт\", защото той е следствие, а не е причина. Проблемът е в изградения модел на управление през тези десет години\", заяви Нинова, цитирана от пресцентъра на БСП. По думите ѝ това е \"модел, в който всички правителства и мнозинства на Борисов приемат лобистки закони в интерес на определени олигарси, които след това им се отблагодаряват\". Тя показа списък, който според нея съдържа доказателства за 26 лобистки закона, приети по време на правителството \"Борисов 2\", и съобщи, че в следващите дни ще представи такава разработка и за кабинета \"Борисов 3\".  Според Нинова втората характеристика на този модел е \"политическият рекет върху бизнеса – дали за да го откраднеш, или да ти плати в апартаменти\". \"Моделът е политическият рекет. Ето защо дори Цветанов да си иде – ще дойде друг Цветанов, но моделът остава\", подчерта тя. Нинова припомни още, че от първите случаи с апартаменти на Цветанов не е последвало нищо, от апартамента на Горанов, \"Суджукгейт\", оградата и \"Хасковогейт\", и всичко останало, което от БСП са показвали пред обществото – също нищо. Лидерът на БСП каза още, че самият министър-председателят Бойко Борисов е главата на този модел. \"Борисов каза, че е създал партията си, за да бори корупцията, но след десет години корупцията пребори партията му. Единственият демократичен начин този модел да бъде променен е предсрочни избори\", заключи Нинова. ", "date": "2019.03.26", "title": "Корнелия Нинова: Цветанов си отива, моделът остава"}
{"url": "https://www.dnevnik.bg/kultura/2019/03/26/3410117_kniga_po_stihotvorenie_na_atanas_dalchev_beshe/", "text": "Втората книгата на младия илюстратор Калина Мухова \"Балконът\" по едноименното стихотворение на Атанас Далчев беше публикувана в Италия от издателство \"Тунуе\" едва 7 месеца след като заглавието се появи на българския книжен пазар с марката на издателство \"Точица\". Преводът на стихотворението в италианското издание Il Balcone е на Алесандра Бертучели, съобщават от издателство \"Точица\".  Историята на книгата започва през 2017 г., когато Калина Мухова се запознава със Зорница Христова от издателство \"Точица\", която харесва рисунките й и веднага предлага на младата илюстраторка проект по стихотворението \"Балконът\", в който да няма думи. Калина и се захваща за работа, докато е в Германия. Рисува по спомени от детството си и и създава един черно-бял свят с вкус на старина. \"Това е книга без думи, подсказана от едно прочуто стихотворение на Атанас Далчев. Историята тук я разказват картинките. Един балкон без врата и едно семейство, което живее затворено и съвсем не подозира за съществуването му. Можеш ли да познаеш какво се случва по-нататък?\", пише в описанието на книгата в  сайта на издателството. Миналата година Калина Мухова беше избрана сред 3 хил. художници от цял свят за участие в изложбата на илюстрации на Международния панаир на детската книга в Болоня. Дебютната й книга \"София от океана\", създадена в сътрудничество с писателя Марко Нучи, беше издадена отново от \"Тунуе\" и беше отличена с престижната награда \"Бартоли\" на фестивала ARF. Италианската преса нарича книгата \"перла от бездната\", определя Калина като една от най-интересните (и несантиментални) млади художнички на комикси и напомня на читателите да не я пропускат на популярния фестивал Comicon в Неапол.", "date": "2019.03.26", "title": "Книга по стихотворение на Атанас Далчев беше публикувана в Италия"}
{"url": "https://www.dnevnik.bg/sviat/2019/03/26/3410280_armiiata_v_aljir_poiska_prezidentut_buteflika_da_bude/", "text": "Началникът на алжирската армия Ахмед Гаед Салах поиска постът на президента Абделазиз Бутефлика да се счита за освободен поради негодността му да управлява. Това предадоха \"Ройтерс\" и катарската телевизия \"Ал Джазира\", като цитираха алжирски държавни медии. Решението бе обявено след седмици на протести заради решението на 83-годишния Бутефлика да се кандидатира за пети пореден мандат, след като управлява от две десетилетия. Впоследствие той се отказа от нов мандат, но  отложи изборите и остана на власт , а това не удовлетвори исканията на демонстрантите. Според \"Ал Джазира\" армията се позовава на чл. 102 от конституцията, който позволява държавният глава да бъде отстранен по здравословни причини. \"Ако президентът не може да изпълнява задълженията си\" по такава причина, съветът за национална сигурност може да поеме властта за 90 дни, до организирана на избори, и да избере временен държавен глава. На мястото на Бутефлика президент ще бъде Абделкадер Бенсалах, за срок от 45 дни. Армията обяви, че \"исканията на народа са справедливи\", няколко дни след като и управляващата партия се разграничи от Бутефлика, наричайки целите на протестиращите \"благородни\". \"Трябва да намерим изход от кризата незабавно, в рамките на конституцията\", казва в речта, излъчена по телевизията, ген.-лейтенант Ахмед Гаед Салах. Според някои анализатори ситуацията се движи в обратната посока на тази от началото на месеца, когато Бутефлика уволни правителството,  за да успокои протестиращите , и предложи конференция за национален диалог, на която да се оформи нова  политическа система  в страната. Подобни действия на армията в Алжир, която се счита за силен задкулисен играч, се наблюдават внимателно от експерти в страната и чужбина. В Алжир след последната интервенция на въоръжените сили, отменили изборите през 1991 г., се стигна до кървава гражданска война със стотици хиляди жертви за 11 години.", "date": "2019.03.26", "title": "Армията в Алжир поиска президентът Бутефлика да бъде отстранен"}
{"url": "https://www.dnevnik.bg/biznes/2019/03/26/3410290_v_avstriia_zaraboti_purvata_5g_mreja/", "text": "Компанията T-Mobile Austria включи днес първата мрежа за мобилни комуникации от пето поколение само седмици след приключването на аукциона за 5G спектър на честотите в началото на март. С новия лиценз местното поделение на германския гигант Deutsche Telekom вече има действащи базови станции в цяла Австрия. Засега те ще покриват 17 общини в 5 провинции, които са предимно в провинцията. Първоначалната инвестиция е 57 милиона евро и по този начин T-Mobile изпраща с мобилната си мрежата със скорост като от оптични кабели ясен сигнал за цифровото бъдеще на Австрия\", заяви Андреас Бирвирт, главен изпълнителен директор на T-Mobile Austria. Той допълни, че между 2018 и 2021 г. компанията ще вложи около 1 млрд. евро в мобилна и наземна широколентова инфраструктура. \"Днес Австрия поема роля на първенец във въвеждането на 5G мрежи\", коментира федералният канцлер Себастиан Курц, който присъства на събитието. \"Това е важен повратен момент за нашата конкурентоспособност, технологичния напредък и качеството на живот за всички австрийци.\" Според Норберт Хофер, министър на транспорта, иновациите и технологиите, столиците на отделните провинции ще имат 5G покритие още догодина, а целта е до 2023 г. мрежа да има и по основните транспортни трасета. Цялостно покритие на Австрия би трябвало да е факт през 2025 г., добави той. Първите смартфони с възможност да използват 5G мрежи са очаквани на масовия пазар до края на 2019 г. , а през 2020 г. трябва да се увеличи разнообразието на предлаганите модели и навлизането на таблети и лаптопи с този стандарт. В понеделник телеком групата A1, която притежава едноименния оператор в България, обяви, че за 5G мрежите си в Австрия е избрала оборудване на Nokia. Австрийската група се контролира от мексиканската America Movil на милиардера Карлос Слим, както и от австрийската държава. А1 се съгласи да плати за новия лиценз 64.3 млн. евро. Финландската Nokia и шведската Ericsson са водещите европейски доставчици на подобна апаратура. Те са в конкуренция с водещия в света производител - китайската \"Хуауей\" (Huawei). Китайците са в тежък спор със САЩ, където ги обвиняват, че оборудването им помага на китайската държава да шпионира. От Huawei категорично отричат през продуктите им да се шпионира за когото и да е и искат доказателства за обвиненията. Европейската комисия зае днес позиция като препоръча страните членки да споделят повече информация за намаляване на рисковете за киберсигурността на 5G, но не призова за забрана на Huawei.", "date": "2019.03.26", "title": "В Австрия заработи първата 5G мрежа"}
{"url": "https://www.dnevnik.bg/sport/2019/03/26/3410297_asociaciiata_na_evropeiskite_klubove_raboti_po/", "text": "Президентът на \"Ювентус\" и председател на Асоциацията на европейските клубове (ECA) Андреа Аниели обяви, че организацията работи по плана за промяна на европейските клубни турнири след 2024 г. На 25 и 26 март в Амстердам се проведе годишната среща на Асоциацията на европейските клубове. Основната промяна, която ECA иска, е свързана с Шампионската лига. По думите на Аниели организацията работи в сътрудничество с УЕФА за създаване на Супер Шампионска лига. \"Ние сме опора на световния футбол и трябва да се стремим към промяната. Подготвяме нова Супер Шампионска лига в сътрудничество с УЕФА. Ние (ECA) сме против новия формат на световното клубно първенство от 24 отбора, който ФИФА иска да наложи\", каза Аниели. Президентът на \"Ювентус\" обясни, че желанието на клубовете е да има и по-малко прекъсвания за националните отбори и квалификационни мачове. В края на 2018 г. германското списание \"Шпигел\" разкри документи от Football Leaks, според които  най-големите клубове са били готови с план да се отделят и да създадат своя Европейска суперлига през 2021 г . В основата е залегнал стремежът към генериране на по-големи приходи.", "date": "2019.03.26", "title": "Асоциацията на европейските клубове работи по създаване на Супер Шампионска лига"}
{"url": "https://www.dnevnik.bg/evropa/2019/03/26/3410330_evrokomisiiata_ne_zabrani_huawei_za_5g_mreji/", "text": "Европейската комисия реши днес да не забранява достъпа на \"Хуауей\" до пазара за оборудване за мобилни мрежи от ново поколение, с което на практика отхвърли призивите на САЩ да не допуска китайския гигант в този сегмент в ЕС. До края на годината страните членки трябва да споделят данни за киберсигурността на 5G мрежите и да предприемат мерки за справяне с потенциалните рискове. Целта е да се използват съществуващите правила и те да се усъвършенстват с трансгранично сътрудничество. На отделните страни членки се оставя свободата да изключват конкретни компании от достъп до своя пазар на основания защита на националната сигурност. Еврокомисарят по единния цифров пазар Андрус Ансип каза, че днешното решение има за цел да отговори на притесненията за това, че чуждестранни правителства може да използват компании за шпионаж. 5G мрежите ще осигуряват не само много висока скорост за свързване, но и ще обхващат множество обекти - от личните онлайн профили и активност на потребителите през автомобилите им до уредите в дома и апаратурата в бизнеса им. Тази технология ще промени икономиките и обществата ни, но това не може да става без наличието на цялостна сигурност в нея. \"Затова 5G инфраструктурата трябва напълно да е обезопасена от технически или правни възможности да се използва за други цели.\"  трябва да бъде направена оценка от различните държави на рисковете, свързани с новите мрежи.   ЕС трябва да направи цялостен анализ.  държавите от ЕС ще трябва да се договорят за мерките за овладяване и ограничаване на тези рискове.  ЕС ще реши дали са нужни допълнителни мерки. Такива мерки може да включват изисквания към сертифицирането и тестването на продуктите или доставчиците. ЕС вече одобри нов закон, даващ постоянен статут на Агенцията на ЕС за киберсигурност, както и инструкции за сертифициране за такава сигурност. Големите телеком оператори са против изолирането на Huawei от европейския пазар, защото смятат, че това би забавило с години въвеждането на 5G мрежи в Европа.", "date": "2019.03.26", "title": "Еврокомисията не забрани Huawei за 5G мрежи"}
{"url": "https://www.dnevnik.bg/sport/2019/03/26/3410313_napadateliat_na_petra_kvitova_poluchi_osemgodishna/", "text": "Мъжът, който нападна Петра Квитова през 2016 г. и я прободе с нож, получи осемгодишна ефективна присъда. Това реши регионалният съд в Прага на заседание във вторник. Чешката тенисистка беше нападната в дома си на  20 декември 2016 г.  от Радим Зондра при oпит за грабеж. След нападението животът на чехкинята беше в опасност, като тя претърпя множество поражения на силната си лява ръка, с която играе. Разследването продължи много дълго време, като се налагаше Квитова да разпознае нападателя си. \"Късметлийка съм, че съм жива\", заяви чешката тенисистка след четиричасовата операция, с която лекарите успяха да възстановят увредените нерви и сухожилия в лявата й ръка. Тенисистката се завърна на корта през май 2017 г., а в  тазгодишния Australian Open  игра своя първи финал след нападението в турнир от Големия шлем. Тя загуби битката за титлата с Наоми Осака. В момента Квитова е №2 в световната ранглиста при дамите.", "date": "2019.03.26", "title": "Нападателят на Петра Квитова получи осемгодишна присъда"}
{"url": "https://www.dnevnik.bg/politika/2019/03/26/3410349_dost_zapochva_podpiska_za_priznavane_na_tursko/", "text": "Партия ДОСТ ще организира и проведе подписка с искане за законово признаване на статут на национално малцинство на нейни членове и симпатизанти. Това обявява партията на Лютви Местан в разпространена до медиите декларация. \"Ние сме безспорно национално малцинство в не по-малка степен от етническите българи в Албания, Украйна, Молдова, Унгария и други държави. Отричането на този факт няма да заличи нашата етническа, религиозна и културна идентичност, но ще продължава да генерира напрежение в междуетническите отношения. Така както силовите методи на комунистическия режим не успяха да ни асимилират, така ще се провалят и формите на скрита асимилация\", се казва в декларацията. В позицията ДОСТ декларира, че няма да партизира искането за статут на национално малцинство, затова призовава партиите, които имат амбицията да представляват правата и свободите на малцинствата, да се включат в подписката, която ще е в електронен вариант. В декларацията партията на Местан се обръща и към неправителствените организации, които имат за приоритет защитата на правата и свободите на малцинствата, както и към всички български граждани, да се включат в подписката. По данни на Националния статистически институт от последното преброяване на населението на България през 2011 година турската етническа група е втората по численост - 588 318 души. Те представляват 8.8% от населението.", "date": "2019.03.26", "title": "ДОСТ започва подписка за признаване на турско малцинство"}
{"url": "https://www.dnevnik.bg/sviat/2019/03/26/3410131_nasa_otmeni_purvata_kosmicheska_razhodka_za_jeni/", "text": "Американската космическа агенция НАСА обяви, че първата космическа разходка за жени се отменя. Причината е, че агенцията не разполага с достатъчно скафандри с необходимия размер, съобщи Би Би Си. \"Това трябваше да е гигантски скок за жените, а се превърна в препятствие по пътя към равенството\", написа агенция \"Ройтерс\". Ан Макклейн и Кристина Кох трябваше да влязат в учебниците по история с разходка в петък, в последната седмица от Месеца за историята на жените - инициатива в САЩ, Великобритания и Австралия за по-голяма публичност на ролята на жените и техни върховни постижения в човешката цивилизация. Ръководителите на мисията \"решиха да променят задачата, отчасти заради наличността на скафандри\", съобщи НАСА. Макклейн ще трябва да отстъпи мястото си на колегата Ник Хейг, защото само един комплект, нужен за скафандъра ѝ и с нейния (среден) размер, може да бъде готов до петък. Същият размер е нужен на Кох, така че тя ще го носи и ще е само една от двете жени, включващи се в космическата разходка. За 60 години по-малко от 11 на сто от над 500 души, излетели в космоса, са жени. Макклейн, Кох и Хейг са тримата американци, които участват в Експедиция 59 на борда на Международната космическа станция. Тя започна на 14 март, а няколко дни по-късно бе и първата разходка, на Макклейн и Хейг. Говорител на НАСА обяснява, че след шестчасовата разходка Макклейн, която използвала за нея голям размер скафандър, решила, връщайки се на борда, че \"среден е по-подходящ\" за нея. \"В такава ситуация е по-лесно (и бързо) да смениш хората, които се разхождат, отколкото да преправиш скафандъра,\" каза в \"Туитър\" Стефани Шайърхолц. Според Би Би Си проблемът е, че НАСА разполага с общо две горнища на скафандър, но само едно е в подходящо състояние за космическа разходка. Новината раздели активистите за правата на жените, някои от които изразиха съжаление, но други изтъкнаха, че безопасността винаги трябва да е на първо място, а разходката само с жени ще се случи рано или късно.", "date": "2019.03.26", "title": "НАСА отмени първата космическа разходка за жени заради проблем със скафандрите"}
{"url": "https://www.dnevnik.bg/bulgaria/2019/03/26/3410358_danuchnite_shte_analizirat_stroitelia_arteks/", "text": "Националната агенция за приходите прави анализ на сделките на фирма \"Артекс\", съобщило ведомството пред агенция \"Фокус\". Проверките ще продължат около две седмици. От НАП посочват, че не са опростявани просрочени задължения на фирмата. По-рано през деня шефът на антикорупционната комисия КПКОНПИ  Пламен Георгиев обяви  и че ведомството му също е започнало проверка, която в петък бе разпоредена от прокуратурата. Той обясни, че сделката ще обхване всички документи, свързани с \"Артекс\" - сделките, разрешителните за строеж, законови промени. ", "date": "2019.03.26", "title": "Данъчните ще анализират строителя \"Артекс\""}
{"url": "https://www.dnevnik.bg/citat_na_deniia/2019/03/26/3410346_citat_na_denia_antikorupcionnata_komisiia_moje_da_e_i/", "text": "Това каза министърът на енергетиката в кабинета \"Борисов 1\" Трайчо Трайков пред Би Ти Ви. Той коментира започнатата от комисията проверка на имотните сделки на активисти от ГЕРБ, довели до оставката на правосъдния министър Цецка Цачева и двама зам.-министри, включително този на енергетиката Красимир Първанов. Трайков коментира темата и в контекста на запора на неговото имущество, наложен от КПКОНПИ покрай процеса за приватизацията на държавния дял в дружеството ЕВН, по който Трайков е подсъдим (заедно с тогавашния вицепремиер Симеон Дянков и съиздателя на \"Дневник\" и \"Капитал\" Иво Прокопиев).  \"Делото в спецсъда си върви. Прокуратурата изпада в смешно положение да не може да се доближи дори до тезите си. Хората в залата се смеят, но КПКОНПИ си държи запора. Важно е да се види сега КПКОНПИ как ще се отнесе\", каза Трайков. \"Скандалът стана мегаскандал, защото нещата са ясни - или това е действителната цена и ако от тебе зависи щастието на продавача, очевидно не сте равнопоставени, или не е и нещо се крие\", обобщи той казуса с имотните сделки между представители на управляващите и компанията \"Артекс\".", "date": "2019.03.26", "title": "Цитат на деня: Антикорупционната комисия може да е и вещица, и ласкава гейша"}
{"url": "https://www.dnevnik.bg/bulgaria/2019/03/26/3410367_cveta_karaiancheva_bila_pritesnena_ot_fiksaciata_na/", "text": "Няма решение дали Цветан Цветанов да напусне Народното събрание. Това каза днес по време на посещението си във Варна председателят на Народното събрание Цвета Караянчева. Според нея не е обсъждан и вариант Цветанов да остане начело на предизборния щаб на ГЕРБ независимо от развръзката на скандала с апартамента му. \"Навлизаме усилено в предизборна кампания и това личи от компроматите, които излизат точно сега за неща, които са се случили преди една година, каза Караянчева. За съжаление такъв е стилът на предизборните кампании в България.\" Според нея притеснителна била фиксацията на президента Румен Радев върху ГЕРБ. \"Ние нямаме какво да крием, но за съжаление виждам, че господин президентът се е съсредоточил само върху ГЕРБ и за него друга партия не съществува, каза още Караянчева. Президентската институция трябва да бъде неутрална или когато говори, трябва да говори в общ план за всички.\" Според председателя на Народното събрание политическото решение за съдбата на Цветанов щяло да бъде взето по време на заседание на Изпълнителната комисия на ГЕРБ утре, след неговото завръщане от Съединените щати.", "date": "2019.03.26", "title": "Цвета Караянчева била притеснена от \"фиксацията на президента върху ГЕРБ\""}
{"url": "https://www.dnevnik.bg/sport/2019/03/26/3410374_lechkov_kakvo_da_pravim_na_goliamo_purvenstvo_s_takava/", "text": "Вицепрезидентът на Българския футболен съюз (БФС) Йордан Лечков даде ниска оценка на националния тим след първите два мача от квалификациите за Евро 2020. След двубоите с  Черна гора  и  Косово  съставът е с едва две точки. Вицепрезидентът обяви преди началото на квалфикациите, че целта е класиране на европейското, но след първите два мача не вижда как това ще се случи с подобна игра. \"Мисля, че треньорите трябва да дадат оценка. С оглед това, което имаме като точки, трябва да бъдем доволни, играта не ми допадна и в двата мача. В тази насока трябва да се подобряваме, ако искаме да се класираме. Аз разглеждам нещата общо. Ако отборът побеждава, побеждаваме всички. Ако губи, губим всички\", каза Лечков. Според него основната разлика трябва да дойде от агресията и по-голямо задържане на топката. \"Играем без самочувствие, не мога да кажа страхливо. За мен първият ни мач беше по-добър. В двата мача имахме късмет. Николай Михайлов извади няколко положения. Не съм радостен, че играчът на мача е вратар. Надявам се да се класираме, но с тази игра не виждам как ще стане. Ние и да се класираме, няма какво да правим на голямо първенство с такава игра\", каза Лечков. Вицепрезидентът коментира и информациите в деня на мача, че  Петър Хубчев ще напусне тима и ще поеме \"Левски\" . \"Манталитет, простотия, глупост. Ние сме седнали да коментираме противника, а се обаждате да питате за треньора, и то в деня на мача. Хубчев иска ли да си тръгва? Откакто ние сме ръководство, взимаме футболисти и треньори да се изявяват. Не сме обмисляли треньорска смяна. Сега е много по-нормално това да се коментира, отколкото вчера. За мен е безумие в деня на мача това да се коментира\", завърши Лечков.", "date": "2019.03.26", "title": "Лечков: Какво да правим на голямо първенство с такава игра"}
{"url": "https://www.dnevnik.bg/video/2019/03/26/3410368_katolici_sporiat_zashto_papata_ne_dava_da_celuvat/", "text": "Поведението на папа Франциск при среща с вярващи предизвика спорове в католическите среди, защото на видеозаписа се вижда как той непрекъснато дърпа ръката си, когато те коленичат и се опитват да целунат сребърния му пръстен с кръст. Това се е случило в понеделник при визитата му в италианския град Лорето. Споровете са основно между консервативни традиционалисти и прогресивно настроени. Първите критикуват поведението му и обясняват какви пръстени са носили предшествениците му през вековете и защо те имат особено значение за християните. Вторите отвръщат, че Франциск иска хората да не се отнасят към него като към някаква реликва: \"Той е представител на Христос, а не римски император.\" Ръсел Полит, свещеник от йезуитския орден, коментира, че \"е крайно време целуването на пръстените на епископите да престане, защото е смехотворно и няма нищо общо с традицията\". Това е привнесено от монархиите и повечето от помпозността около епископите трябва да бъде прекратена, допълва той, цитиран от \"Ройтерс\". Анализатори на Ватикана припомниха, че е имало подобни случаи с папа Бенедикт XVI и с папа Йоан Павел II, но това се е случвало предимно когато е имало дълга опашка от вярващи. Понякога пристигналите за среща с папата са били инструктирани да не коленичат и да не целуват десницата му именно в името на по-бързото преминаване. Няма официална реакция на Ватикана, а един от близките помощници на папата казва, че \"понякога му харесва, понякога - не. Наистина няма нещо сложно\". В Лорето папата посети малка каменна къща, в която според някои католици е живяла Дева Мария и там е научила, че е бременна с Исус. После ангели са пренесли през XIII век къщата от Назарет на брега на Адриатическо море, за да не бъде разрушена при изтласкването на кръстоносците от Палестина. По-близка до реалността е смятана версията, че структурата, която днес е част от базилика, е била пренесена камък по камък с кораб от богата фамилия търговци от земите на днешните Гърция и Албания, носещи името Ангели. Тук Франциск подписа документ, който трябва скоро да бъде обнародван, с препоръки към младите хора. По първоначална информация в него се казва, че младежите не бива да се вманиачават за доктринални детайли, а да смесват правилата на Църквата с обществена активност за нуждаещите се.", "date": "2019.03.26", "title": "Католици спорят защо папата не дава да целуват пръстена му (видео)"}
{"url": "https://www.dnevnik.bg/politika/2019/03/26/3410383_karakachanov_pochti_gotov_s_koncepciiata_si_za_romite/", "text": "В понеделник или вторник ще внесем Концепцията срещу циганизацията в Министерския съвет.\" Това каза вицепремиерът Красимир Каракачанов след обсъждане на концепцията му в Министерския съвет. До понеделник трябва да се направи окончателната редакция с някои идеи, които са били дадени на кръглата маса. Сред новите предложения са полагането на общественополезен труд за хора, които не заплащат административните си глоби или нямат такава възможност. Според Каракачанов така \"представителите на циганската общност, които нарушават закона, няма да остават с усещането за безнаказаност\". \"За част от мерките, които сме предложили, се налага само администрацията, която отговаря за тяхното прилагане, да бъде стегната и да си върши работата. Санкциите ще бъдат за администрацията, която не си изпълнява задачите\", каза Каракачанов. На сбирката в сградата на Министерския съвет нямаше други представители на правителството, но в обсъждането взеха участие актьорът Христо Мутафчиев, режисьорът Андрей Слабаков и изборният специалист и математик Михаил Константинов. Близо 1 млрд. лв. са изразходвани през последните години за интеграцията на ромите между 2007 и 2018 г. без особен резултат, сметна Каракачанов. Според неговите сметки с финансиране от държавния бюджет и външни програми са изразходвани близо 815 млн. лева \"за интеграцията на циганите\". Голяма част от средствата са използвани от около 500 броя ромски НПО-та, които са се регистрирали само за да усвоят определен ресурс, без да се свърши нищо реално. \"Резултатите от тези програми са налице и нищо основно не се е свършило\", отбеляза Каракачанов. \"Около 500 човека от държавната администрация са ангажирани в различни структури, като заплатите им са на стойност около 5 млн. лева\", каза Каракачанов. Според него с тези средства можело да се направят програми за стимулиране на \"грамотната раждаемост\" или за заселване на българи от малцинствата в Украйна и Молдова. \"Идеята е да се постави акцент върху социализацията и приобщаването им към общите стандарти и законови норми\", обобщи стратегията си той. Според Каракачанов няма кмет, който да предприеме нещо за незаконното строителство и да си загуби мандата. Държавната администрация не правела нищо заради реакциите на правозащитните организации. Каракачанов е убеден, че никой не можел да посочи дискриминационен текст в концепцията му.  Основната идея в предложенията му  предвижда спиране на помощите при: отказ за започване на работа; спиране на децата от училище; демонстриране на скъп начин на живот, несъответстващ на статута \"социално слаб\". При злоупотреба с парите от \"детски\" да се въведе отпускането на надбавки в натура, предлага лидерът на ВМРО. Той предлага спиране на помощите и при отказ от образоване, придобиване на трудови навици и квалификация, както и при липсата на видим напредък по социализиране и интеграция. Актьори като специалисти по интеграция Христо Мутафчиев обяви, че познава този етнос. Според него предложенията на Каракачанов са интересни. \"Докато ние говорим, тези хора продължават да правят деца на деца. Трябва да бъдат още по-радикални мерките, но не мога да посоча какви\", каза Мутафчиев. \"Аз наистина съм расъл с цигани\", каза Андрей Слабаков. Според него идеите на лидера на ВМРО не са достатъчно радикални. \"Имам изключително много приятели, които са свестни. Най-големият виновник за тази свинщина са ромските лидери. Прост и неук човек се управлява по-лесно\", каза Слабаков. Според него непращането на училище е престъпление и трябва да се лежи в затвора. Михаил Константинов разви тезата, че с въвеждането на машинното гласуване на местните избори, когато трябва да се гласува за няколко неща, в ромските махали няма да се справят да гласуват бързо заради нисък образователен ценз и това означавало, че няма да има гласуване. Да се провали едно гласуване е състояние на гражданска война, каза Константинов. Гетата като развъдник на тероризъм Гетата са развъдник на тероризъм, защото са обект на провокация, защото хората, които живеят в гетата, са заложници на външни недоброжелатели на страната, каза Христо Смоленов, който се определя като експерт по антитероризъм. \"Сега, когато \"Ислямска държава\" е разбита в териториален смисъл, някой трябва да си постави специалната цел да пази българските роми и мюсюлмани, българските градове и гетата от преднамереното проникване на хора, които ще дойдат с пари, обезпечени от същите, които създадоха \"Ислямска държава\" като злокобен феномен. Ще ги внедряват тук, на наша територия, както внедриха в Босна и Херцеговина маса джихадисти\", предрече Смоленов. Той разви теория, че не може да се говори за един ромски етнос, тъй като те са над 20 и говорят различни езици, а голяма част от тях се отъждествяват с българския народ. \"Някой се опита в световен мащаб да създаде ромски етнос, да създаде минотариарат. За да ги използват с политическа цел по света и у нас.\" \"Аз съм против всички цигани да носят отговорност за една малка част, която е лесно локализируема\", каза още Смоленов. Решаването на проблемите е създаването на заетост Проблемът с интеграцията на ромите винаги е бил, че се търсят бързи решения, каза бившият социален министър проф. Иван Нейков. \"Дали ни харесва проектът за концепция, или не ни харесва, проблем има и този проблем съществува не от днес, а много отдавна. Легендите за това, че ще изчезне българският характер на обществото, са разбираеми като инструмент да събудиш внимание, но нито ние, нито нашите внуци или правнуци ще видят такъв катаклизъм, каза Нейков като коментар на апокалиптични мнения преди него, че българската нация ще се затрие. Той добави, че в основата на решаването на проблемите е създаването на заетост за представителите на ромската общност. Нещата не се случват, защото ромите не са представени \"Аз смятам, че мога да дам отговор на въпроса защо не се случват нещата с ромите – защото ние, ромите, не сме представени никъде – нито по хоризонтала, нито по вертикала. Колко роми общински съветници има в страната, колко хора в местната власт? Ние не участваме в дебата по решенията, които се взимат за ромската общност\", заяви Милен Миланов, един от малкото представители на ромския етнос в залата. \"България е най-добрата страна по отношение на разписване на стратегически документи, на оперативни документи. Този занаят сме го изучили и ако съберем всички документи, ще съберем три завода за хартия, в които ще работят само цигани\", каза Миланов. Според него нещата не се случват, защото има огромна дистанция между елитите и хората по места. Миланов смята, че политиките трябва да отворят на реалните потребности на ромската общност, а негативната реакция срещу концепцията е показателна за липсата на достатъчна комуникация с представителите на ромите. Трябва да се сегментират проблемите, защото ромската общност не е еднородна, каза още той.", "date": "2019.03.26", "title": "Каракачанов почти готов с концепцията си за ромите, обсъди я с интелектуалци"}
{"url": "https://www.dnevnik.bg/sviat/2019/03/26/3408794_stranen_evropeiski_format_-_makron_merkel_i_junker/", "text": "В търсене на общ европейски подход към Пекин френският президент Еманюел Макрон посреща китайския си колега Си Цзинпин, германския канцлер Ангела Меркел и председателя на Европейската комисия Жан-Клод Юнкер днес. Разговорите трябва да подготвят срещата на върха на 9 април в Брюксел. Обявени, след като Си  вече бе стъпил на европейска земя , те обаче няма да са единствено протоколно събитие. Търговията, климатът и други теми ще са част от дневния ред на фона на критики, идващи от Брюксел и Париж (а понякога - и от Берлин), че Китай твърде бавно отваря икономика си и отношенията с ЕС са далеч от реципрочните възможности за търговия и инвестиции, които които блокът би искал да има. Китайски сливания и придобивания също се превърнаха в  ябълка на раздора в последните няколко години , а поводи за спор наскоро даде и една от големите европейски държави - Италия. \"Хитро да правят бизнес с Китай\" Днешната среща следва решението на италианското правителство, чиито представители подписаха в събота документ  за присъединяване  към китайската инициатива \"Един пояс, един път\". Рим не е просто първата столица от ЕС, направила тази стъпка - никоя държава от Г-7 не бе се присъединявала. Макрон каза вчера, че Франция е готова да сключва икономически споразумения с Китай (така и се случи вчера), но ще се противопоставя на всякакви опити за  инфраструктурни проекти по Новия път на коприната , които ще действат, носейки едностранни ползи на азиатския гигант. Миналата седмица той обяви, че Европа най-после е започнала да осъзнава, че целта на Китай е да произвежда продукти с качество, конкурентно на нейното, и че \"европейският суверенитет\" трябва да бъде защитен. Меркел от своя страна настоява за \"равни условия\" на \"принципа на взаимността\" в търговските отношения с Пекин, който не е само партньор, а и конкурент. Външният министър Хайко Маас отправи критики към Италия заради илюзията, по думите му, че някои държави могат  \"хитро да правят бизнес\" с Китай , а накрая ще се окажат зависими. Дори в самото италианско правителство включването на страната в инициативата не се разглежда еднозначно. Какво мисли Евросъюзът Високопоставени лица в ЕС се страхуват, че Китай се стреми да раздели съюза чрез подобни инициативи. Друго опасение е от създаване на зависими. Няколко дни преди срещата Юнкер каза, че ЕС трябва \"да постигне реципрочност в търговските отношения с Китай\". Търговията между Китай и ЕС е асиметрична, а всяко нещо, което е асиметрично, е небалансирано, допълни той на срещата на върха на ЕС в Брюксел, цитиран от ДПА. Не можем да създадем нещо стабилно на основата на нещо, което продължава да бъде небалансирано, коментира Юнкер. По думите му една от областите, в които липсва баланс, са обществените поръчки. Китай има възможност да участва в обществени поръчки в Европа, би било добре и Европа да може да прави същото в Китай, каза Юнкер. Тъй като няма реципрочност в отношенията между Китай и Европа, търговската конкуренция между тях не е \"справедлива\", допълни ръководителят на Европейската комисия. Председателят на Европейския съвет Доналд Туск също подчерта на пресконференция в Брюксел в петък, че Евросъюзът се стреми към балансирани отношения с Китай, предаде ТАСС. Според Туск целта е съсредоточаване върху балансирани отношения, които да осигурят справедлива конкуренция и равен достъп на пазара. \"Странен европейски формат\" Китай трябваше да е основна тема на срещата на върха с Евросъюза, а разговорите на вечерята на лидерите в четвъртък да са за предизвикателствата, произтичащи от нарастващата му мощ. Удължаването на срока за Брекзит обаче засенчи въпроса за азиатския гинант. Това се случи въпреки документа, който лидерите имаха за осбъждане - стратегия от 10 точки срещу търговски практики \"на трети страни и инвестиции, които заплашват сигурността или обществения ред\". Публикуван от Европейската комисия, текстът предупреждаваше държавите членки, че трябва да възприемат Китай по описания от Меркел начин - като партньор, и като съперник. Позицията на Пекин е, че \"стъпка по стъпка\" китайската икономика ще се отваря, а на притесненията на Европа ще се обърне внимание. За \"Ройтерс\" обаче азиатски дипломат, базиран в Париж, чието име не се споменава, каза вчера: \"Макрон не е щастлив, като вижда, че Китай получава толкова награди в Европа, затова изобрети странен европейски формат, като покани Меркел и Юнкер за противовес, за да се покаже, че той е движещата силед зад европейската интеграция.\" Според Euractiv европейските политици в момента вярват, че Китай ще е по-гъвкав и склонен да слуша притесненията им, докато продължава търговската война със САЩ. Стремежът на срещата днес би трябвало да е Китай да се сблъска с разбирането, че в разговорите с ЕС се сблъсква с обединени усилия, а не с политики на отделно взети страви. За ЕС тази ситуация е дори \"по-важна от Брекзит\",  пише  германското издание \"Тагесшпигел\". Държавите от съюза трябва да се справят \"в свят, в който САЩ и Китай задават тона.\"", "date": "2019.03.26", "title": "\"Странен европейски формат\" събира Макрон, Меркел и Юнкер с президента на Китай"}
{"url": "https://www.dnevnik.bg/evropa/2019/03/26/3409690_surbiia_-_nejelano_miasto_za_mladite_kvalificirani_hora/", "text": "\"Цялата смяна от местната Спешна помощ изкара курс по немски език и сега всички са в Германия\", казва Филип, който е основал училище за чужди езици в южния сръбски град Лесковац. То съществува от 10 години и в началото английският е бил много търсен, днес обаче на мода е немският. Филип не желае да бъде сниман - разбираемо поведение в тази сръбска провинция, където хората избягват да се набиват на очи. Те се пазят дори и от най-безобидните критики към правителството - дори и да има достатъчно основания и факти за това. Медицинските сестри Йована, Ангелина и Миляна наскоро са взели нивото В-1 за медицински кадри и всеки момент могат да тръгнат за Германия. Първите две дори вече имат подписани трудови договори с една клиника в Хамбург, а Миляна стяга куфарите за Тюбинген, където ще работи в Университетската клиника. 24-годишната Йована казва, че в Лесковац няма какво да работи и че ще напусне страната именно заради работата. Мрачен делник в \"сръбския Манчестър\" Твърди се, че в Лесковац правят най-добрата скара на Балканите. Отдавна обаче са отминали славните времена, когато текстилната и фармацевтичната индустрия са допринасяли за подема на града. Никому вече и през ум не минава да нарича Лесковац както някога - \"сръбският Манчестър\". От някогашните 100 хиляди жители на общината днес са останали доста под 70 хиляди. Йована е ходила досега три пъти в Германия - работила е пробно в Берлин и Хамбург. Работата ѝ допаднала, а работодателите останали доволни от нея. \"Там осъзнах, че всъщност няма голяма разлика между работата в Германия и в Сърбия. Само че в Германия грижата за болните и трудът на медицинската сестра са разделени, а и броят на пациентите е ограничен. В Сърбия това е другояче - там една медицинска сестра е същевременно и болногледачка. В някои случаи дори една-единствена медицинска сестра обслужва цял етаж с пациенти.\" Но Ангелина не може да се надява дори и на такава тежка работа: \"Съседката ми беше чистачка в болницата и изкара съкратен курс - преквалифицира се за медицинска сестра. За съжаление в тази страна професионалната подготовка не се цени. Хората получават работа по съвсем други критерии. Затова виждам бъдещето си в Германия\", казва 19-годишната жена. \"Даже извънредните часове труд се заплащат\" Йована също смята, че в Германия е друго - там ценят професионалната квалификация, а и заплащането няма нищо общо с това в Сърбия. \"Даже извънредните часове труд се заплащат, получаваш карта за градския транспорт с намаление, има столова за хранене и предлагат помощ в търсенето на жилище. Освен това можеш да запишеш и двумесечен, платен езиков курс\", казва младата жена. В Сърбия средният месечен доход е малко над 400 евро, а по официални данни безработицата достига 12 процента. Някои експерти твърдят, че ако не беше трудовата миграция, безработицата щеше да скочи на 20 процента. А младежката безработица междувременно гони 30 процента. Масовото изтичане на човешки капитал е едновременно и благословия и проклятие за сръбското правителство: от една страна то може да се хвали, че поддържа сравнително ниска безработица в страната, но от друга вече са налице първите тревожни сигнали. Така например към трудовото министерство бе създадена експертна комисия, която да предложи мерки за ограничаване на изтичането на кадри в чужбина. Нежелано място за младите хора Това изобщо не интересува Йована, Ангелина и Миляна, които виждат бъдещето си в Германия, включително в личен план - те желаят да създадат семейства в новата си родина и не мислят за връщане в Сърбия. На техните родители това може и да не им харесва особено, но те виждат как Сърбия все повече се превръща в нежелано място за младите хора - особено за по-квалифицираните от тях. Проблемът с масовото бягство не е нов, но напоследък се задълбочава. Още в Титова Югославия много хора напускаха страната в търсене на по-добро място за живеене и работа. След това дойдоха войните и първите демократични реформи, които обаче не отговориха на очакванията на хората, и те продължиха да напускат страната. Близо 1 милион сърби са избягали от промените насам, което за една страна със 7 милиона души население е много сериозен проблем. И тенденцията продължава: годишно около 35 хиляди души обръщат гръб на Сърбия. По този показател страната държи едно от първите места в света. Йована си дава сметка, че бягството на младите хора е загуба за Сърбия. \"Квалифицираните кадри обръщат гръб на страната. Само в моето обкръжение толкова много хора заминаха. И не само младите бягат - понякога цели семейства заминават или пък хора с 20-годишен трудов стаж\", казва младата медицинска сестра. В последното годишно изследване на Регионалния съвет за сътрудничество RCC от 2018 година, провеждано в 13-те страни от Югоизточна Европа, цели 32 процента от анкетираните сръбски граждани са посочили, че мислят да заминат в чужбина - колкото в никоя друга страна от Западните Балкани. Школата за чужди езици в Лесковац не може да се оплаче от липса на работа. Колкото и да е добре това за бизнеса на Филип, той осъзнава колко тревожно е същевременно положението: \"Ако всички заминат за Германия, кой ще ни лекува нас, мен и децата ми - тук, в Сърбия?\", пита загрижен той.", "date": "2019.03.26", "title": "Сърбия - нежелано място за младите квалифицирани хора"}
{"url": "https://www.dnevnik.bg/sviat/2019/03/26/3409799_evroparlamentut_shte_glasuva_spornata_direktiva_za/", "text": "Европейският парламент ще гласува днес директивата за авторското право, която, в опит да защити авторските права, рискува да промени начина, по който работят социалните мрежи, платформите за споделяне на съдържание и търсачките. Въпреки множеството критики заради това, че текстът на директивата е неясен, опасен за свободата на словото, противоречащ на други директиви и не решава проблемите на креативната индустрия, Европейската народна партия (ЕНП) в лицето на докладчика Аксел Фос, е твърдо решена да го прокара през парламента преди изборите през май. В сегашния си вид директивата просто е пример за лошо законотворчество, коментира председателят на управителния съвет на сдружение \"Цифрова република\", адвокат Ана Лазарова в интервю за \"Дневник\". \"Най-добрият вариант би бил парламентът да отхвърли тази директива и всичко да почне отначало. (...) Директивата не провежда истинска реформа, нито решава проблемите на цифровия единен пазар, а се опитва да оправя определени проблеми на определени индустрии \"на парче\".(Повече от мнението на адв. Лазарова четете  тук .) Данъкът върху линковете Нейният чл. 11 задължава сайтовете да плащат на медиите, за да цитират каквото и да е, освен \" отделни думи или много кратки откъси \" от техни публикации. Впрочем подобни закони, насочени точно срещу нея, бяха приети в Германия и Испания. \"В Германия издателите не спечелиха нищо от това предложение, защото \"Гугъл\" просто промени показването на новините в  Google News  и спря да показва дългите откъси, за което би се изисквал лиценз. В резултат по-малко хора отиваха в новинарските уебсайтове, защото са по-склонни да кликнат на линк, ако има откъс. Издателите дадоха на \"Гугъл\" безплатен лиценз да използва откъси, но не направиха това за по-малките търсачки от Европа. В крайна сметка те дадоха на \"Гугъл\" предимство в конкуренцията.\",  коментира в интервю  за \"Дневник\" докладчикът в сянка за директивата Юлия Реда от Пиратската партия. На въпрос на \"Дневник\" дали изискванията не поставят малките медии и създатели на съдържание в уязвимата позиция големите сайтове да не искат да плащат за съдържанието им и съответно да не го разпространяват, Фос посочи, че от полза за тях би било да се обединят и да водят колективни преговори за права. \"Всички създатели и издатели вече зависят от големите платформи, особено от една голяма търсачка. Ние като законодатели, трябва да гарантираме, че тази зависимост е по-балансирана\",  каза още той  през февруари. Филтрите не са задължителни, но без тях не може Чл. 13 задължава сайтове и приложения, където потребителите могат да качват материали, да положат \"усилия\" предварително да купят лицензи за всичко, което потребителите биха могли да качат, и да предотвратят нарушенията на авторското право. От Европейския парламент припомнят, че директивата \"не посочва и не изброява какви инструменти, човешки ресурси или инфраструктура може да бъдат необходими, за да не се допусне появата на материал, за който не се изплаща възнаграждение, на сайта. Следователно, няма изискване за филтри за качване. Въпреки това, ако големите платформи не предложат никакви новаторски решения, те могат да предпочетат въвеждането на филтри. Такива филтри действително вече се използват от големите компании! Критиките, че те понякога отстраняват законно съдържание може в някои случаи да са оправдани. Те обаче следва да бъдат насочени към платформите, които проектират и прилагат филтрите, а не към законодателя.\" Тази гледна точка обаче бе оспорена, освен от интернет активисти, и от специалният рапортьор на ООН Дейвид Кей. \"Този мащабен натиск за филтриране преди публикуване не е нито необходим, нито пропорционален на нарушенията на авторското право онлайн\",  писа Кей  в свое изявление. Той сочи още, че няма специфични изисквания платформите да защитават свободата на изразяване и изобщо не е ясно как те ще разграничават  легитимната употреба на защитени с авторско право  произведения – например при цитиране, критика или пародия. \"Дори адвокати с опит се затрудняват да отграничат нарушенията на авторските права от изключенията\", добавя Кей. \"Липсата на ясен и прецизен език в директивата ще създаде още повече правна несигурност.\" Съветът е предложил чл. 13 да бъде разглеждан от следващия европарламент, но според докладчика това е \"неприемливо\", защото в това време креативната индустрия ще остане незащитена, а няма гаранция, че следващият състав ще успее да постигне съгласие. Франция и Германия се съгласиха, че искат изключения за малки платформи – това ние не можем да приемем, обясни той пред \"Дневник\" през февруари, защото \"не можем просто да продължим да добавяме изключения\". В крайна сметка въпросните изключения бяха приети, но те се отнасят само за сайтове, които са създадени преди по-малко от три години, имат по-малко от 10 млн. евро оборот годишно и по-малко от 5 млн. уникални потребители месечно. Нарушаването дори на едно от тези условия – например изминаването на трите години от създаването на страницата - я праща в обсега на директивата.", "date": "2019.03.26", "title": "Европарламентът ще гласува спорната директива за авторското право днес"}
{"url": "https://www.dnevnik.bg/sviat/2019/03/26/3409565_politika_na_diasporata_novite_poslanici_na_turciia_na/", "text": "На няколко крачки от дървения османски фонтан, който се извисява над площад \"Баскарсия\" в центъра на Сараево, купувачите в турския магазин за хранителни стоки избират между чай, подправки и локум. Мурат Йозкая, собственикът на магазина, смята себе си за пионер. Бившият борсов посредник от източния турски град Малатия изгражда свой собствен бизнес в Сараево 12 години след като среща босненка, заради която се мести в Босна и Херцеговина, за да се оженят. По онова време по-голямата част от миграционния поток между двете страни върви в обратна посока. Но през десетилетието откакто отваря магазина си, заедно с няколко други бизнеса, включително и магазин за турски текстил, той става свидетел на това как турският миграционен поток към Босна и Херцеговина нараства стремглаво. \"Нашата общност расте; мнозина идват,\" каза Йозкая, отпивайки турско кафе в кафене в стария град на Сараево, недалеч от магазина си за хранителни стоки. \"Искрено се надявам, че един от нас един ден ще влезе в парламента (на Босна). Надявам се, че Турция ще създаде политики в подкрепа на това.\" На Балканите все повече турци пускат корени на места, които някога са били част от Османската империя. Много от тях са привлечени от възможности за предприемачество, инвестиции, образование или любов. Други преоткриват своите корени сред страните, в близост до Турция. Каквито и да са мотивите им, членовете на тази нова диаспора привнасят в тези страни турския език, култура и ценности. Те са лицата на една по-пробивна Турция, един век след разпадането на Османската империя. Според анализаторите има реална шанс турският президент Реджеп Тайип Ердоган да търси възможност за мобилизиране на тези турци като проводник на своята мека власт в чужбина по време, когато неговото все по-авторитарно управление у дома го поставя в затруднение със западните сили и прави надеждите на Анкара за присъединяване към Европейския съюз все по-отдалечени. Макар някои емигранти да успяват да избягат от ширещата се репресия от страна на Ердоган след неуспешния преврат през 2016 г., много турски емигранти подкрепят неговата визия за \"нова Турция\", изградена върху ислямисткия национализъм, а не на секуларните и западни принципи на Мустафа Кемал Ататюрк, основател на съвременна Турция през 1923 година. \"Те биват възприемани като посланици, които ще предадат ценностите на \"новата Турция\" на Балканите и накрая ще станат неразривна част от балканските страни - следователно ще разширят вече съществуващите малки общности на турците, особено в (Северна) Македония и Косово, както и в Албания и в по-малка степен Босна,\" каза Осман Софтич, независим политически анализатор, базиран в Сараево. Турското влияние отдавна е проникнало на Балканите чрез инвестиции в университети, джамии и инфраструктура. Анкара също упражнява своята мека власт чрез културни центрове, Турската агенция за помощ и финансираните от държавата медии, излъчващи на регионалните езици. С нарастване броят на турските емигранти, някои виждат шанс да променят политическия пейзаж. Самият Ердоган призовава турците в балканските държави да кандидатстват за втори паспорт - желание, продиктувано от стремеж за изграждане на благоприятни за Анкара групи гласоподаватели в чужбина. \"Ако имаше повече балкански граждани, които бяха отгледани в Турция, Турция щеше да бъде по-влиятелна,\" каза Рифат Саит, бивш депутат от управляващата турска партия, който ръководи група на турски преселници на Балканите и е президент на неправителствената организация Балканския стратегически изследователски център в Измир, Западна Турция. \"Резултатите от изборите могат да бъдат повлияни от избирателните секции, създадени в Турция, където хората биха гласували за онези партии, които са близки до турското правителство.\" \"Султан Ердоган\" На митинг в Сараево, с който стартира президентска си кампания и общите избори миналия май, президентът Ердоган обяснява какво очаква от турците в чужбина. Ердоган пристига в босненската столица след като Австрия, Холандия и Германия му забраняват да организира подобни мероприятия. Западна Европа е раздразнена, че избирателите от турската диаспората да гласуват в скорошни избори в Холандия и Германия, взимайки предвид първо турското си самосъзнание, а не холандското или германското си такова. В препълнената олимпийската зала \"Зетра\" той се обръща към своите привърженици. Сред 12-те хиляди души, натъпкани в залата – много от които развяващи червени знамена - е Бекир Текин, механик от източно косовския град Гиляни. Текин никога не е бил в Турция, но каза: \"Ердоган е Турция, така че днес Турция дойде при мен.\" Безброй други са дошли от всички краища на Балканите. Етническите турци от Северна Македония се смесват със сънародници от района на Санджак, намиращ се близо до сръбско-черногорската граница. Тези от Косово и Западна Тракия в Североизточна Гърция стоят един до друг с турските емигранти от Черна гора и Албания. Други са дошли от Германия, Австрия и Холандия - страни с големи турски общности. Когато Ердоган излиза на сцената, песни възхваляват името му на фона на силна музика на ударни инструменти. Някои поддръжници скандират: \"Султан Ердоган!\" Бакир Изетбегович, босненският член на тристранното председателство на Босна по това време, подгрява тълпата, скандирайки: \"Президентът Ердоган е изпратен от Аллах до вас.\" Турските граждани, живеещи в чужбина, могат да гласуват на турски избори, благодарение на закон от 2012 г., приет от управляващата Партия на справедливостта и развитието (ПСР). Обръщайки се към своите сънародници, Ердоган дава ясно да се разбере, че гласът за ПСР не е достатъчен. \"Вземете гражданството на страните, в които живеете,\" каза Ердоган. \"Не казвайте \"Не\". Вземете го. Ако го дават, вземете го.\" Той допълва: \"Вие представлявате Турция в тези страни. Трябва да научите езика им, да се интегрирате, да влезете в политиката и да подобрите нашите отношения. Но никога не забравяйте турския език и култура, както и вашата Турция.\" За етническите турци, които нямат турска националност и право на глас, той има различни съвети: да се ангажират повече в местната политика. \"Именно вие трябва да сте в тези парламенти, а не тези, които предават страната ни,\" каза той. Ердоган приключва речта си, като обявява намерението на Турция да инвестира повече на Балканите. Той съобщава плановете си за изграждане на магистрала на стойност 3,5 милиарда долара, свързваща Сараево и Белград с турската столица. В последващия месец три милиона гласоподаватели от турската диаспора вземат участие в изборите, осигурявайки на Ердоган още пет години като президент – в допълнение на досегашното му управление, което продължава вече 16 години. Гласуването разкрива дълбокото  разделение  между турските избиратели на Балканите. Докато почти 60% от вота в Босна, Косово и Северна Македония е в полза на Ердоган, гласоподавателите в Албания, България, Гърция, Румъния и Сърбия предпочитат основния му съперник от опозиционната Републиканска народна партия. Според турското външно министерство повече от шест милиона турци живеят в чужбина – 5.5 млн. от тях в Западна Европа. Тази емигрантска общност обхваща почти 8% от 79.5-милионното население на Турция. Този процент е с тенденция да нараства, особено в следствие на политическата нестабилност и икономическите сътресения у дома. Според последните данни на Турския статистически институт (TurkStat) турската емиграция по света е нараснала с 42.5 на сто през 2017 г. спрямо предходната година, достигайки почти 254 хил. души. Анализаторите очакват този процент да е още по-висок за 2018. Данните за точния брой турски граждани, живеещи на Балканите, не са абсолютно точни, но статистиката, публикувана от турското външно министерство в началото на февруари, показа, че повече от 110 хил. турци са регистрирани в страни в региона. Около 60 хил. турци са регистрирани в България, други 13 хил. са в Румъния, 12 хил. - в Северна Македония, 10 700 - в Босна, турците в Албания са 8 хил. души, 3 500 в Косово, 2 хил. в Черна гора, 600 в Сърбия, 250 в Хърватия и 200 в Словения. \"От началото на 2000-та година движението на турски граждани между Турция и балканските страни, нараства,\" каза Гюл Юрет, изследовател в Центъра за югоизточноевропейски изследвания в университета в Грац в Австрия.\"Това е явление, което върви ръка за ръка с засилването на турско-балканските отношения на държавно ниво.\" Статистиката отразява и променящия се профил на турската миграция. През 2017 г. над 42% от турските изселници са били на възраст между 25 и 34 години, докато 57% са от големи градове като Истанбул, Анкара, Анталия, Бурса и Измир, според TurkStat. \"По-рано диаспората в Западна Европа беше предимно от ниско образовани, социално слаби хора от селски райони и градски центрове,\" според политическия анализатор Софтич. \"Новата турска диаспора на Балканите е от образовани хора, ученици в търсене на образование, както и от предприемачи, които виждат възможности на Балканите и виждат себе си като част от региона, с който те споделят сходни исторически и културни ценности.\" Той добавя, че някои турски граждани на Балканите са дошли в търсене на корените си - свидетелство за миграцията през вековете, която оформя облика на съвременна Турция. Експерти по демография изчисляват, че поне 20% от турците имат балкански корени, докато други 20% имат корени в Кавказ и другаде. \"Страх и безпокойство\" Докато много турци на Балканите са ревностни привърженици на ПСР, други са обърнали гръб на онова, което те описват като все пo-репресивна Турция при управлението на Ердоган. \"Не можех да дишам в Турция,\" каза Арзу Коджа, художничка и дизайнерка, която се мести в Сараево през есента на 2018 г., за да продължи магистърската си степен в Академията за изящни изкуства в Сараево. \"Политиките, както и произтичащите от тях социални промени, силното вмешателство върху начина на живот на хората ме накараха да напусна.\" Корените на семейството на Коджа са на Балканите. Нейният баща е от Разград, град в Североизточна България, а майка ѝ е от град Приеполе в Югоизточна Сърбия. Тя е кандидатствала за сръбско гражданство. \"Родителите ми дойдоха в Турция за по-добър живот, където всички различия бяха приемани с голяма толерантност,\" каза тя. \"Това беше страната на Ататюрк - светска, просперираща и богата за тези, които работят усилено.\" Коджа е член на поколението \"Гези\", псевдоним, даден на младите хора, участвали в протестите в Истанбулския парк Гези през 2013 г. - първите масови улични протести срещу режима на Ердоган. Подобно на Коча, много от тях напускат Турция. \"Всички ние бяхме добре образовани градски хора, но полицията на Ердоган беше брутална; атакува ни с водни оръдия и сълзотворен газ, защото искахме демократична промяна,\" каза тя. \"Това е краят на Републиката на Ататюрк. Защо иначе бих напуснала страната си?\" допълва тя. Според изследователи стереотипната представа за турците с балкански корени е по-скоро за светски, нерелигиозно консервативни и политически по-близки до идеалите на Ататюрк, отколкото до политическият ислям на Ердоган. Самият Ататюрк е бил балкански турчин, с корени в Северна Македония и Гърция. \"Турските граждани с балкански произход са деца на семейства, които са загубили всичко и които е трябвало да напуснат родните си земи на Балканите,\" каза Курсут Гуч, докторант от Факултета по политически науки в Университета в Анкара.\"Държавата, Ататюрк, родината, републиката, секуларизмът и други подобни условия са важни фактори за балканските турци.\" Политическият анализатор Софтич обяснява, че турците, които се идентифицират като босненци, не симпатизират много на Ердоган и неговата ислямистка управляваща партия. \"Почти всички босненски общности в Турция бяха донякъде прогресивни, ляво-ориентирани и републикански настроени (по отношение на основната опозиционна Републиканска народна партия, основана от Ататюрк) и по никакъв начин не представляват твърд електорат за Ердоган и неговата партия,\" каза той. \"По-младите босненски и други балкански поколения в Турция, особено образованите, започнаха да поставят под въпрос своята идентичност и искат да дойдат и да видят, а някои дори да поживеят тук.\" Но преломният момент за управлението на Ердоган настъпва през юли 2016 г., когато войници отцепници инициират неуспешен опит за преврат в Турция. Последвалият отговор на Ердоган е бърз и безмилостен. Обявявайки извънредно положение, той уволнява стотици хиляди държавни служители и задържа безброй повече по подозрение за участие в преврата, заедно с журналисти, съдии, войници и полицаи. Десетки хиляди турци бягат от страната заради репресиите. Мнозина отиват в Германия, където, според статистиката на Федералната служба за миграция и бежанци, цитирана от Die Welt, повече от 10 хил. подават молба за убежище само през 2018 г. Други търсят безопасно място за живеене в балкански страни като Косово. ПСР обвинява проповедника Фетхуллах Гюлен и неговите привърженици в опит за преврат. Гюлен е бивш съюзник на Ердоган, който живее в изгнание в Съединените щати, и настоява, че няма нищо общо със заговора. Турция стартира масово прочистване на училища, колежи, неправителствени организации, компании и банки, свързани с транснационалното религиозно и социално движение на Гюлен, което Ердоган описва като \"паралелна държава\" и \"терористична организация\". Една от жертвите на репресиите е Ахмет Кочигит, турски емигрант в Косово. Родом от южния турски град Адана, Кочигит работи като учител по физика в училище на Гюлен в Прищина по време на опита за преврат. Буквално за ден той и семейството му се превръщат в изгнаници - неспособни да се върнат в Турция и страхуващи се да излязат извън къщата. \"Живея в страх и тревога, че могат да ни хванат,\" каза той. \"Когато излизам на улицата, съм много внимателен. Всеки път, когато някой почука на вратата ми, трябва да се уверя кой е, преди да го пусна вътре.\" По-малкият син на Кочигит се ражда след неуспешния преврат. Той няма международен паспорт, тъй като турските власти отказват да издават документи на деца на родители, работещи в Гюлениски училища, дори и да живеят извън Турция. Родом от България, Кочигит обмисля да кандидатства за българско гражданство. Но за да успее, той трябва да премести семейството си, включително баща си и 91-годишния си дядо в България, където да живеят в продължение на три години. \"Според тамошния закон, децата ми ще трябва да чакат 12 години за гражданство,\" каза той. Вместо това подава молба за убежище в Косово, но властите там се бавят с обработката на документите му. Накрая той решава да си пробва късмета в Съединените щати. \"По-добре да отидеш в Америка, отколкото да живееш с надеждата да възстановиш правото си на принадлежност към собствената си родина\" каза той. \"Косово се превръща в умалена версия на Ердогановата Турция. Тук няма място за турци като мен.\" В края на септември той заминава за Съединените щати, за да подаде молба за убежище за себе си и семейството си. Според инженер Джемил Лума, жител на Призрен, град в Южно Косово, който има двойно турско-косовско гражданство, именно последствията от опита за преврат са станали причина за раздора в турската общност в страната. \"Хората са разделени и отчуждени по подобие на Ердоган и Гюлен,\" каза той. \"Това е болезнено и ние ще усещаме последствията от това за дълго време.\" Последните данни от преброяването показват, че в Косово има около 19 хил. етнически турци, което не включва турските емигранти. Лума обяснява, че религията играе централна роля в обществения живот на неговата общност. \"Уважавам религиозните ритуали, но през последните години хората говорят само за религия и това ме тревожи.\" Въпреки това той се счита за привърженик на Ердоган. Според него без влиянието на силна Турция, неговата общност в Косово скоро ще бъде асимилирана. \"В битката за доминиращи интереси сред различните сили, Ердоган печели, поне на Балканите,\" добавя той. Генеалогична треска за злато През февруари 2018 г. турският кабинет стартира онлайн услуга за генеалогична справка на сайта на правителството, която позволява на всеки с ЕГН да научи къде и кога са родени и починали предците му. В страна, където законът забранява записването на етническия произход на хората и всички граждани се разглеждат като турци, базата данни предизвиква голям интерес. Много потребители откриват, че предците им са от България, Северна Македония, Армения, Русия, Азербайджан, Босна, Сърбия и др. Само за една седмица след старта си сайтът се срива няколко пъти. Толкова много потребители - около шест милиона – влизат на страницата, че правителството многократно подсилва сървърите си с допълнителен хардуер, съобщават местните медии. \"Отварянето на регистрите на населението, които са били държани в тайна от десетилетия, не е само повод за дебат по история на съвременната турска република,\" каза Юрет от университета в Грац. \"Това също така поставя въпроси за това какво означава да си турчин, за националната идентичност и принадлежност. Поставяйки под съмнение съвременната национална идентичност и идеята за това кои са турците, създадена от основателите на републиката, така косвено тази база с данни може да работи и в полза на сегашната управляваща класа.\" Но Октай Аксой, член на борда на Турския институт за външна политика в Анкара, опровергава съмненията за скрити мотиви. \"Много актове за раждане са били унищожени и държавата най-накрая предоставя тази информация (онлайн)\", каза той в имейл. \"Това е всичко.\" В Истанбул и из цяла Турция се появяват все повече юридически фирми и неправителствени организации, които обещават да опростят и рационализират процеса по издаване на второ гражданство. \"Милиони хора, включително турци, албанци, босненци, торбеши и много други, идват в Мала Азия от Балканите на огромни миграционни вълни в следствие на войните и политическите сътресения през 19-ти и 20-ти век,\" каза Саит. Според него около 400 хил. турци имат право на втори паспорт в региона, макар че само в Сърбия има работеща процедура за това. \"Другите страни нямат двустранни споразумения с Турция за двойно гражданство или не са склонни да го предлагат поради крехкия си етнически баланс,\" добави той. В югозападния сръбски град Нови Пазар, бившият заместник-кмет Фарук Сулевич признава, че повечето балкански държави са предпазливи да не развалят политико-етническия баланс, като предоставят на турците право на втори паспорти. \"Албанското и турското население в Македония биха могли бързо да се увеличат точно както босненското население на Черна гора... Но в Сърбия няма такива проблеми и страхове,\" каза той в интервю през октомври, когато все още е заместник-кмет. Адвокат в Истанбул с опит в сферата на предоставяне на второ гражданство на Балканите, изброява трудностите пред турците при кандидатстване за втори паспорт. \"България не дава паспорти на турските граждани [лесно] заради местната история и динамика и защото там вече има голямо етническо турско малцинство,\" обясни той, като предпочете да остане анонимен. \"Косово и Черна гора промениха законите си като част от процеса за интеграция към ЕС и сега предоставят гражданство само след много щателно проучване.\" \"(Северна) Македония също е усложнила изискванията си за гражданство в опит да запази деликатното етно-политическо равновесие в малката страна, което може да бъде значително променено, ако се увеличи броят на хората от албански или турски произход. \"И Босна няма споразумение с Турция за двойно гражданство по същите причини, както в [Северна] Македония или Черна гора.\" Що се отнася до Гърция, в резултат на двустранно споразумение, подписано преди почти сто години, гражданство на турци по семейна линия не се предлага, каза адвокатът. Бизнесът процъфтява  Въпреки пречките генеалогичната инициатива вдъхновява някои турци с балкански произход да изпробват късмета си. Хасан Син, мениджър обслужване на клиенти в търговско дружество в Истанбул, подава молба за гражданство в Северна Македония, основаваща се на югославските корени на майка си. Баща му е от косовския град Призрен. \"И двамата са етнически турци, които е трябвало да напуснат страните си през 60-те години заради комунистическия режим и неговата политика към мюсюлманите,\" каза той. Той все още не знае дали молбата му ще бъде удовлетворена. Ташин Ибрахим от Скопие е бивш председател на Македонската асоциация на турските граждански организации - мрежа от неправителствени организации, които прокарват икономическите и правните интереси на етническите турци в страната, които наброяват около 75 000 души, според последното преброяване, проведено през 2002 г. Ибрахим каза, че все повече турски граждани с корени от Северна Македония се обръщат към асоциацията, за да поискат правна помощ за възстановяване на собствеността върху наследствените им земи. Други търсят помощ при кандидатстване за гражданство. \"Много от тези турци са родени тук, (в Северна Македония),\" каза той. \"Защо да не получат паспорти?\" Той обяснява, че повечето от запитванията идват от етнически турци, напуснали Северна Македония след насилственото разпадане на Югославия през 90-те години. Предишните миграционни вълни към Турция са следствие разпадането на Османската империя през 1913 г., и по-късно през 1953 г., когато много етнически турци бягат заради репресивните югославски политики. Но в Сараево представителят на една от най-големите бизнес неправителствени организации в Турция - Асоциацията на независимите индустриалци и бизнесмени, признава, че надеждите за втори паспорт са само блян за много турци. \"Второто гражданство на турците с балкански произход стана много популярно, но това не е нищо друго освен емоционална реакция от това да разбереш произхода си благодарение на онлайн генеалогичната справка,\" каза Омер Серт, чиито предци са от босненския регион Крайина. \"Повечето от тях не отговарят на условията за двойно гражданство и аз самия също не планирам да кандидатствам за втори паспорт.\" Пречките пред получаването на гражданството не спират нарастващия брой турски предприемачи, които отварят магазини в балканските страни. Много от тях напускат родината си заради икономически проблеми. Икономиката на Турция е опустошена от обезценяването на турската лира и нарастващата инфлация, която тласка хиляди фирми към несъстоятелност и подтиква много инвеститори да прехвърлят средствата си в чужбина. \"От всички балкански страни Косово и Албания са най-подходящите страни, в които да работя,\" каза Джем Юзкан, 30-годишен турчин от Истанбул, който управлява компания, произвеждаща метални огради и врати в Призрен, Косово. \"Мисля, че тези две страни предлагат добра бизнес среда.\" Абдурахман Балкъз, ръководител на турско-косовската търговска камара и главен изпълнителен директор на косовската банка BKT, изчислява, че повече от шест милиона етнически албанци живеят в Турция. Той твърди, че турските инвестиции в Косово възлизат на около 382 млн. евро. \"Смятам, че много турци, които произхождат от Балканите, са по-склонни да идват и да инвестират тук (в Косово),\" каза той. \"Техният брой постоянно нараства.\" Според последните официални данни повече от 400 турски компании дават работа на над 15 хил. души в Албания. Държавната статистика показа, че инвестициите на турски компании в Албания възлизат на над 2.6 млрд. евро. Но именно малката Черна гора е шампион по привличане на нови турски бизнеси. В страна от 622 хил. души, по данни на черногорската данъчна администрация, са регистрирани повече от 2100 турски фирми – много повече от руските и сръбските такива. Само през 2017 г. са регистрирани около 450 фирми, два пъти повече от предходната година. Исмаил Гювенч, турски предприемач и основател на Асоциацията на турските бизнесмени в Черна гора, заявява, че статутът на Черна гора като страна кандидатка за ЕС, заедно с предоставяните стимули за чуждестранни инвеститори, я прави по-привлекателна от други страни в региона. Сърбия също предлага стимули за турски инвеститори, каза Салих Алкан, който управлява компания, дистрибутор на синтетични пластмаси в Нови Пазар. Алкан е един от първите турци, които са получили сръбско гражданство през 2006 г., много преди генеалогичния проект. Това става възможно благодарение на семейните му връзки в Нови Пазар и близкия град Тутин. \"Със сигурност сръбското гражданство ми носи предимства,\" каза той. \"Например, за разлика от останалите турски граждани, аз мога да пътувам в Европа без виза; възможност, която улеснява всякакъв вид контакти.\" \"Всички сме османци\" Каквито и да са причините за емиграцията, много турци на Балканите говорят за чувство на споделена идентичност с новите си съседи. \"Когато дойдох тук, моето семейство и аз гледахме на това като на възможност за преоткриване на своите корени,\" споделя Серт от Асоциацията на независимите индустриалци и бизнесмени в Сараево. \"Научих езика за кратко време. Сега всички сме много щастливи, защото се върнах в страната на моите предци.\" И други споделят това чувство. \"Босненците спазват традициите и ценностите на Османската империя по-добре, отколкото ние в Турция,\" каза Бурак Баглан, бизнесмен от област Хатай в южна Турция, който управлява туристическа агенция, която се занимава и с внос и износ. \"Имаме много силни връзки. Сближаваме се все повече и повече.\" Седнал в кафене \"Аксарай\" в Сараево, кръстено на историческия квартал в Истанбул, Баглан обяснява, че повечето млади босненци учат турски език с надеждата да намерят работа в турските държавни или частни институции в региона или в самата Турция. \"Турците също учат босненски език,\" каза Баглан. \"Аз мога да говоря на турски език с моите босненски приятели. Мога да си поръчам чай и кафе в кафенета на босненски и обратно, защото хората вече знаят турски.\" Реджеп Скриел, преподавател по история и собственик на бижутериен магазин в сръбския грд Нови Пазар, заяви: \"Ние всички сме османци. Османската империя е все още жива тук!\" Скриел е босненец. Съпругата му, Мубера, е турски професор по медицина, чието семейство произлиза от косовския град Призрен, известен с голямата си турска общност. И двамата говорят отлично турски, но с балкански акцент и с привнесени славянски думи. За двойката всичко турско е повод за гордост, напълно обичаен факт в района на Санджак в южна Сърбия и Северна Черна гора. \"Всички наши деца скоро ще говорят турски,\" каза Скриел. В Косово Мехмет Юлкер, директорът на културния център \"Юнус Емре\" в Прищина, разказа лирично за \"братските отношения\" между Косово и Турция. \"Първият ден, когато дойдох в Косово, спах дълбоко и чух музика навън,\" спомня си той. \"Казах си: Вкъщи съм си! Веднага се събудих, а музиката продължи. Когато излязох, видях, че не съм в моето село (в Турция), а в Прищина.\" Обратно в Скопие, Ибрахим от Алианса на неправителствените организации, защитаващ интересите на етническите турци в Северна Македония, признава за успехите и новаторската визия на Ердоган по отношение на това какво изобщо означава да си турчин в региона – успехи, гарантирани от финансирането на болници, училища, земеделие, джамии и банки. \"Турската идентичност не е национална идентичност,\" каза той. \"Простира се отвъд рамките на Турция и се вплита в идентичността на други народи. Тя не е неразривно свързана с Турция. Предшества я и я превъзхожда.\" Други обаче са по-малко романтично настроени относно влиянието на Ердоган в региона. \"Борбата на Ердоган срещу движението на Гюлен, влошените отношения със Запада и репресивните мерки в Турция промениха по-голямата част от играта на Балканите,\" каза анализатора Софтич. \"Изглежда все повече емигранти гледат критично на политиката на правителството в Анкара.\"", "date": "2019.03.26", "title": "Политика на диаспората: Новите посланици на Турция на Балканите"}
{"url": "https://www.dnevnik.bg/sport/2019/03/26/3409869_hubchev_zasega_sme_vtori_i_se_klasirame/", "text": "Националният селекционер Петър Хубчев намери позитиви в представянето на тима си при  равенството с Косово (1:1)  в европейска квалификация. Според Хубчев има съжаление, че съставът не е спечелил, но има и задоволство. \"Ако трябва повече да се радваме, че спечелихме точка срещу Черна гора, сега трябва малко повече да съжаляваме. Изключително доволен съм от желанието, с което излязохме през първото полувреме\", каза Хубчев след срещата пред БНТ. Според треньора на България битката в групата ще бъде много оспорвана и резултатите дотук в групата го доказват. \"Потвърждават се нещата, които говорят всички треньори в тази група. Виждате, с 2 точки дотук сме на второ място, тоест се класираме засега. Така че трябва да сме доволни\". \"Първите два мача? Сега не е моментът аз обобщение. Не е моментът сега да изпадам в подробности. Много неща се натрупаха по време на този лагер. Като цяло - уникално отношение на самите футболисти към отбор, към отговорността на мачовете. Трябва да подобрим някои неща в чисто футболен аспект\", добави треньорът. По повод информациите, които се появиха, че Хубчев ще  напусне националния тим, за да поеме \"Левски\" , треньорът отказа да говори. \"Не искам да коментирам информациите от днес\". След срещата защитниците Васил Божиков, който вкара гола в Прищина, и Николай Бодуров откроиха тежкия двубой. \"Знаехме, че ни очаква тежък мач. С оглед на показаното, смятам, че равенството е справедливо\", каза голмайсторът Божиков. \"Не сме били стреснати. Знаехме също, че публиката тук е доста негостоприемна. Показахме битка, характер, може би трябваше да си повярваме повече и можехме да вземем мача\", добави защитникът. \"Много тежък мач, точката е успех за нас, защото показахме битка. Представянето ни обаче е крайно незадоволително\", коментира Бодуров. \"Не знам какво му липсва на отбора. Създадохме изключително малко голови положения. Трябва да вкарваме голове, ако искаме да взимаме три точки\".", "date": "2019.03.26", "title": "Хубчев: Засега сме втори и се класираме"}
{"url": "https://www.dnevnik.bg/sviat/2019/03/26/3409621_izrael_i_egipet_izdurjat_na_vsichki_izpitaniia_sled_40/", "text": "Четиридесет години след подписването на мирния договор между Египет и Израел отношенията между двете съседни държави и ключови съюзници на Съединените щати в Близкия изток издържат на всички изпитания в региона. На 26 март 1979 г. египетският президент Ануар Садат (който впоследствие плати за това с живота си) и израелският премиер Менахем Бегин подписаха във Вашингтон с посредничеството на американския президент Джими Картър първия мирен договор между арабска страна и еврейската държава. След тази дата \"Египет престана да участва във въоръжените конфликти между арабските страни и Израел\", подчертава Абделазим Хамад, политически анализатор от частния египетски вестник \"Аш Шурук\". Договорът сложи край на състоянието на война между двете държави, в което се намираше от началото на израелско-арабския конфликт през 1948 г. Четиридесетата годишнина от мирния договор ще бъде отбелязана в момент, когато регионът до голяма степен все още изпитва последиците на Арабската пролет през 2011 г. Самият Египет преживя много трудности след народното въстание на 25 януари 2011 г., довело до падането на Хосни Мубарак, а след това и до идването на власт година по-късно на ислямиста Мохамед Морси. Две държави, които са съюзници на Вашингтон Дори през краткия мандат на Морси, който бе свален от армията през 2013 г., в двустранните отношения не настъпи сериозна криза, а Египет остана посредник от първостепенна важност между Израел и палестинското ислямистко движение \"Хамас\", което контролира ивицата Газа. Въпреки трудностите израелско-египетските отношения останаха \"стабилни\", а \"мирният договор продължи да е в сила\", заяви Амр Шубаки, изследовател от Центъра за политически и стратегически изследвания Ал Ахрам. След идването на власт на Доналд Тръмп в САЩ през 2017 г. Египет на Абдел Фатах ас Сиси, подобно на други арабски страни, със сигурност има поводи за притеснение от политиката на американския президент в Близкия изток, оценявана като прекалено фаворизираща Израел. Пример за това е изразеното миналата седмица от Тръмп желание да признае израелския суверенитет върху Голанските възвишения, превзети от еврейската държава през 1967 г., а след това анексирани през 1981 г. \"Сирийският Голан е окупирана арабска територия\", а анексията е \"невалидна и нищожна\" от гледна точка на международното право, реагира Кайро, без изрично да споменава изказването на американския президент. Тръмп вече наруши международния консенсус с едностранното признаване през декември 2017 г. на Ерусалим за столица на Израел и с преместването там на американското посолство. Египет неведнъж е изразявал позицията си за Ерусалим, заявявайки, че източната част на града трябва един ден да стане столица на палестинската държава. Въпреки това Кайро не протестира публично срещу решението на САЩ, които му отпускат значителни помощи. Египет е получил от 1980 г. военна помощ на стойност 40 милиарда долара и икономически помощи в размер от 30 милиарда долара, сочат данни на Държавния департамент. \"За Съединените щати египетската армия е стабилизиращ елемент в регион, в който постоянно има напрежение\", обяснява Шубаки. Икономическо сътрудничество Сътрудничеството между Египет и Израел на Синайския полуостров (Източен Египет) се засили през последните години. По силата на мирния договор Египет възстанови суверенитета си върху Синай, който бе окупиран от Израел през 1967 г. по време на светкавичната Шестдневна война. След 2013 г. египетските сили за сигурност влизат там в сблъсъци с джихадистки бойци, включително от клон на терористичната организация \"Ислямска държава\". В Северен Синай, гранична територия с ивицата Газа, където активно действат джихадистите, египетските сили си сътрудничат с местните милиции и с Израел. В интервю за американския телевизионен канал Си Би Ес в началото на годината Ас Сиси потвърди информациите, според които сътрудничеството между двете съседни държави в Синай никога не е било по-тясно. В началото на миналата година американският всекидневник \"Ню Йорк таймс\" съобщи, че в рамките на две години Израел със съгласието на египетските власти е нанесъл десетки въздушни нападения срещу \"Ислямска държава\" в Северен Синай. Отвъд военното сътрудничество Египет и Израел наскоро засилиха отношенията си в областта на енергетиката, превърнала се в ключов стратегически въпрос в Източното Средиземноморие. През февруари 2018 г. Кайро сключи споразумение с Израел за доставката на природен газ за Египет от израелските находища Тамар и Левиатан. Израелският министър на енергетиката Ювал Щайниц посети Кайро през януари, за да участва в конференция за природния газ - рядка визита в Египет на израелски представител. /БТА", "date": "2019.03.26", "title": "Израел и Египет издържат на всички изпитания след 40 години мир"}
{"url": "https://www.dnevnik.bg/biznes/intervju/2019/03/26/3409530_gordana_silianovska_kandidat-prezident_shte_ostavim/", "text": "Това каза за \"Дневник\" професорът по конституционно право Гордана Силяновска-Давкова, един от двамата основни кандидати на президентските избори, чийто първи тур е на 21 април. Силяновска, номинирана от опозиционната ВМРО-ДПМНЕ за мястото на държавния глава Георге Иванов (заемал поста два мандата), е ярък противник на Преспанския договор - от него \"не може да се живее, той не се яде и не носи приходи, а само фрустрация\" и валидността му трябва да бъде проверена, обясни тя в писмени отговори на въпроси, изпратени от \"Дневник\". От 2004 г. тя я професор в Правния факултет \"Юстиниан I\" към университета \"Св. Кирил и Методий\" в Скопие. Опитът ѝ в политиката е в ранните години на демокрацията - член е на конституционната комисия в парламента между 1990 и 1992 г. и е министър в кабинета на социалдемократа Бранко Цървенковски. Като изследовател тя не пести критики и към двете водещи партии в политическия живот - и СДСМ, от която е сегашният премиер Зоран Заев, и ВМРО-ДПМНЕ, която сега я номинира. \"Дневник\" публикува отговорите на Силяновска, в които името на Република Северна Македония е изписано с приетата допреди няколко месеца кратка форма - Македония - отпаднала след решаване на десетилетния спор с Гърция.  - Мисля, че сте прекалено строги в оценката за президента Иванов. Става дума за десетгодишен мандат на човек, убедително победил на избори и който поради това имаше най-голяма легитимност. Вярно е, че имаше и слабости, а аз като професор (и мой колега) го критикувах за някои ходове за неподготвеността да използва правото на вето за някои закони. За амнистията, от днешна гледна точка, ситуацията е променена: това, за което (Иванов – бел. ред.) беше обвинен, сега по друг начин го направи Заев с амнистия, която е противоконституционна, раздаде избирателно правосъдие, имаше нееднакво отношение към обвинените, за да се осигури мнозинство от две трети за промяна на конституцията. Иванов искаше да намали натрупания конфликтен потенциал и да направи невъзможна оценката на политици на основата на \"бомбите\" на Заев. Сега, при промяната на името и конституцията, Заев използва тъкмо този момент. Можем да критикуваме Иванов за политически действия, но изпълняваше функцията си в рамките на конституцията и закона, за разлика от правителството на Заев, което води политика над закона. Огромното мнозинство от електората ясно изрази позицията си срещу Преспанския договор на 30 септември. Бях част от движението \"Бойкотирам\", а и съм силен критик на начина, по който с дерогиране на конституцията и закона се промени цялостният конституционен ред и страната се раздели, вместо да се обедини. Не знам доколко Вашите читатели знаят, че ратификацията на Закона за езиците и законът за ратификацията на Преспанския договор са публикувани в Официалния вестник (държавния вестник на Северна Македония – бел. ред.) без подписа на Иванов, а за това трябва да има наказателно дело. Значи виновникът за разделението и нарушаването на конституцията трябва да се търси на друго място. Аз ще се придържам стриктно към конституцията, но ще съм проактивна и ще говоря на глас в ситуации на бъдещи нарушения на конституцията. Като професор по конституционно право и бивш член на Венецианската комисия с два мандата ще зная как да правя това умело. - Тъкмо преди дни американският професор по международно право Франсис Бойл изрази позицията си за невалидността на Преспанския договор в светлината на Виенската конвенция за международните договори. И много други високопоставени световни юристи, с които се консултирах, са на мнение, че Договорът не само не е вечен, но има и фундаментални правни недостатъци. Това казва и анализът ми през призмата на конституционните норми. Освен това двустранен договор не може да обвързва трети държави и това скоро ще стане ясно. Македонският народ е силно огорчен и ощетен от този наложен против неговата воля договор и с едностранно променена конституция. Прилагането на Договора вече внася хаос и несигурност. Това го казвам като опитен юрист, който знае, че ако нещо е основано на безправност, може да има ефект на бумеранга. Уважавам конституцията, но ще работя за формиране на сериозна и независима експертна група, която да разгледа всички елементи на възможна невалидност на Договора. - Функцията на президент на републиката не може да замени правителството. Това правителство ще плати висока цена за неспособността си, неработенето, мързела, корупционните скандали, шуробаджанащината и всичко останало, което мина незабелязано заради хвалбите от международната общност за Преспанския договор. Като твърдеше, че работи за приближаване към ЕС, властта ни отдалечи от Копенхагенските критерии и подкопа доверието на гражданите към институциите. Моят призив към гражданите е сега да решат дали имат доверие на такава власт да ѝ дадат всички позиции и абсолютна власт в държавата, или ще започнат да я наказват за неспособността и неотговорността ѝ. Ако бъда избрана за представител на опозицията, това ще е началото на края на властта на СДСМ. В рамките на мандата ми биха се случили и парламентарни избори. - Както и в България, така и в Македония, голям брой млади хора са нетърпеливи и не искат да държат неизползвани талантите и знанията си в страна, в която и администрацията успява да функционира истински заради цялостната партизация. Членството ни в ЕС е в далечна перспектива, но е важно да се покаже на младите, че не трябва Македония да \"ходи\" някъде, а трябва да пренесем Европа у дома. Имам много студенти, които казват, че са подготвени да вложат усилия за подобряване на живота тук, ама чакат сигнал, че правната система няма да ги дискриминира и да фаворизира хора със съответните партийни или етнически връзки. Първата стъпка за подобряване на икономиката е борбата с политическата корупция и с политическите династии или семейства, които използват политиката за обогатяване на фирмите и семействата си. Като президент ще водя икономическа дипломация. - Тази власт отдавна е делегитимирана, и да беше Македония демократична държава, Зоран Заев, щеше да си даде оставката веднага след неуспеха на референдума. Междувременно се насъбраха всекидневни скандали, афери с шуробаджанащина, строителна мафия окупира публичното пространство, властта няма отговор за нито един същински въпрос. От Преспанския договор не може да се живее, той не се яде, не носи приходи – но носи фрустрация. Вреди нанесе това, че Заев нямаше смелост да свика едновременно и парламентарни, и президентски избори, но сега ще го оставим без власт стъпка по стъпка. Победата ми ще е силно послание и ще върне надеждата у македонските граждани, че промени са възможни. - Обещах и иницииране на конституционна реформа, но нямам амбиции да получа повече власт за президента. На конституционните промени гледам в насока на осигуряване на стабилна и функционална демокрация. Македония трябва да е повече парламентарна демокрация, а по-малко консоциация на два етнически елита. На нас ни е потребна ревизия на системата за подялба на властта, за да се отстранят \"сивите зони\" и възможността за политическа безотговорност. Имам точна представа какво ѝ трябва на страната, а за това планирам да се консултирам с академичните среди и гражданското общество, но и с чуждестранни експерти. Президентът може само да направи предложение за промяна на конституцията, но конституцията я приема парламентът. Значи е нужна широка поддръжка от всички политически фактори. Нищо, което обещавам, не се прави за една нощ и с вълшебна пръчка; страната е в такава дълбока криза, че ще е нужно много търпение, знание и работа. Противник съм на засилване на президентските правомощия в стил Франция. - България е членка на ЕС и НАТО, а ние следим пътя ви. Искаме приятелството да се задълбочи, но очакваме и помощ, за да изминем този път. Приоритет ще ми е подобряване на отношенията с България, не само засилване на икономическите връзки, но и на културните, спортните, академичните и междучовешките. Близки народи сме и е естествено да си сътрудничим и да се разбираме добре. Досега повече значение се даваше на отношенията на най-високопоставените държавни представители и на договорите на елитите на двете страни, но вярвам в развиването на контакти във всички сфери и на всички нива. В тази насока бях изненадана от публикацията във \"Фейсбук\" на г-н Ковачев. Смятам, че всички отворени въпроси трябва да ги решаваме като държавници, а не като политици, които искат бързо да натрупат точки от гражданите.", "date": "2019.03.26", "title": "Гордана Силяновска, кандидат-президент: Ще оставим Заев без власт стъпка по стъпка"}
{"url": "https://www.dnevnik.bg/sviat/2019/03/26/3409880_britanskite_deputati_glasuvaha_da_poemat_kontrol_vurhu/", "text": "Британските депутати гласуваха вчера да поемат контрола върху процеса по излизането на Обединеното кралство от Европейския съюз за един ден, за да опитат да намерят алтернативен път към Брекзит, съобщи \"Ройтерс\", цитирана от БТА. Поправката, внесена от депутата консерватор Оливър Летуин, налага промяна в правилата на заседанието на парламента в сряда, за да се предостави време за гласуване за различни варианти за Брекзит. Поправката бе приета с 329 срещу 202 гласа и ще позволи в сряда да бъде организирана серия от гласувания, включително за оставане в единния пазар, за нов референдум и дори за отмяна на излизането от ЕС, посочи \"Франс прес\". Правителството публикува остро изявление след поправката и предупреди, че тя \"нарушава баланса\" между демократичните институции и създава \"опасен, непредсказуем прецедент за бъдещето\", пише \"Гардиън\". В резултат на вота обаче разцеплението в кабинета на премиера Тереза Мей само се задълбочи - трима заместник-министри подадоха оставки, за да гласуват срещу нея. Този вот бе нов удар за Мей, която опитва да намери подкрепа за приемане на споразумението за излизане, което договори с Брюксел и което бе отхвърлено два пъти от депутатите. Резултатът от гласуването показва до каква степен Мей е загубила авторитета си, въпреки че по думите ѝ правителството не е задължено да се съобрази с резултатите от тези т.нар. индикативни (или указателни гласувания), отбеляза \"Ройтерс\". При такъв вот всеки от депутатите посочва кой от вариантите предпочита. Мей вече е казвала, че не може да приеме всичко, което идва от парламента. Затова и засега не вижда смисъл от такъв тип гласуване, защото то често дава вътрешно противоречиви сигнали на правителството. Вчера Мей каза, че  няма достатъчно подкрепа, за да предложи  отхвърленото от депутатите споразумение за Брекзит за трето гласуване в Камарата на общините, тъй като отново няма нужното мнозинство. Така става все по-вероятно свиването на срока за Брекзит до 12 април - датата, посочена миналата седмица като последен възможен момент за излизане на Великобритания от ЕС, ако депутатите не приемат сделката. Оставки Трима държавни министри от кабинета на Мей подадоха снощи оставки в знак на несъгласие със стратегията за излизането на Великобритания от ЕС, съобщи \"Франс прес\". В драматичната вечер оставки подадоха Ричард Харингтън (от министерството на индустрията), Алистър Бърт (от министерството на външните работи) и Стийв Брайн (от министерството на здравеопазването). В писмото си за оставка Харингтън обвини правителството, че \"играе на рулетка\" с \"животите и средствата за препитание на голяма част\" от британското население.", "date": "2019.03.26", "title": "Британските депутати гласуваха да поемат контрол върху Брекзит за ден"}
{"url": "https://www.dnevnik.bg/sport/2019/03/26/3409882_kristiano_ronaldo_se_kontuzi_pri_ravenstvo_na/", "text": "Кристиано Роналдо не успя да помогне на Португалия и във втория си мач след завръщането в националния отбор. Европейските шампиони от 2016 г. записаха второ поредно равенство в квалификациите за 2020 г., този път 1:1 със Сърбия вкъщи. Няколко дни по-рано португалците отново на свой терен  направиха 0:0 с Украйна . Двубоят на \"Ещадио да луш\" премина изцяло пред надмощието на португалците, но те взеха само точка. Петкратният носител на \"Златната топка\" остана на терена едва 30 минути, след като получи разтежение и напусна. Преди това и носът на Роналдо беше разбит при сблъсък с друг играч. Това се случи при резултат 1:0 за Сърбия. Гостите откриха още в седмата минута след точно изпълнена дузпа от капитана си Душан Тадич. Само 12 минути след излизането на Роналдо Португалия успя да изравни чрез Перейра. За 90 минути европейските шампиони отправиха общо 28 удара (само 5 точни) и владееха топката 60% от времето. Водач в група В е Украйна, който победи Люксембург трудно с 2:1 и събра четири точки. Люксембург е втори с три, следван от Португалия с 2. Следващият мач за португалците е много важен, като през септември те гостуват на Сърбия и се нуждаят от задължителна победа. Все още не се знае колко тежка е травмата на Роналдо. В следващите си два мача клубният му тим \"Ювентус\" среща отбори, които се намират назад в класирането \"Емполи\" и \"Каляри\". На 6 април е дербито с \"Милан\", а на 10 гостуването на \"Аякс\" в Шампионската лига.", "date": "2019.03.26", "title": "Кристиано Роналдо се контузи при равенство на Португалия"}
{"url": "https://www.dnevnik.bg/bulgaria/2019/03/26/3409884_kratki_novini_ninova_e_bila_predlojena_za_vodach_na/", "text": "Справка за хонорари ще може да се прави електронно Физическите лица могат да проверят в сайта на Националната агенция по приходите (НАП) дали за тях има подадени данн от предприятия и от самоосигуряващи се лица за изплащани доходи, различни от тези по трудов договор, става известно от съобщение до медиите. Така гражданите ще могат да проверят и попълнят коректно годишните си декларации за облагане на доходите. Електронната услуга \"Справка за изплатени доходи (различни от трудови) на физически лица\" е публикувана в Портала на НАП за електронни услуги -  https://inetdec.nra.bg/  и е достъпна с персонален идентификационен код (ПИК) или квалифициран електронен подпис (КЕП). Тя предоставя информация също за вида и размера на изплатения доход, както и за удържания данък. Депутатът на БСП и член на Националния съвет на партията Красимир Янков заяви пред Би Ти Ви, че е направил предложение лидерът на политическата сила Корнелия Нинова да бъде водач на листата за европейските избори. Тя обаче си направила отвод, тъй като искала Елена Йончева да води листата. Именно тя беше избрана с тайно гласуване, като остави зад себе си Сергей Станишев. Още тогава част от членовете на Националния съвет на БСП изразиха недоволството си от избора на Йончева. Янков уточни, че Нинова е водила кампания срещу Станишев и не е искала той да участва в евроизборите.", "date": "2019.03.26", "title": "Кратки новини: Нинова е била предложена за водач на евролистата на БСП, но си е направила отвод"}
{"url": "https://www.dnevnik.bg/evropa/2019/03/26/3409885_germaniia_obmislia_da_napravi_zaduljitelna_vaksinata/", "text": "Правителството на Германия обмисля дали да задължи родителите да ваксинират децата си срещу дребна шарка (морбили) на фона на увеличаващия се броя случаи по света на тази заразна болест, предаде ДПА. Министърът на здравеопазването, християндемократът Йенс Шпан, обсъжда въвеждането на мярката и \"със сигурност\" ще има решение по въпроса, каза депутатът социалдемократ Карл Лаутербах. \"Децата не трябва да плащат със смърт или немощ за безотговорните грешки на своите родители. Трябва най-после да смажем дребната шарка и това може да бъде направено само със задължителни ваксинации\", каза здравният експерт на Германската социалдемократическа партия. Социалдемократите са в правителствена коалиция с Християндемократическия съюз и баварската партия Християнсоциален съюз. По данни на Световната здравна организация през 2017 г. броят на заболелите от дребна шарка се е увеличил с 30 на сто в световен мащаб. Тенденцията е особено сериозна в Европа, където през 2017 г. има регистрирани 23 927 заболели, докато през 2016 г. броят им е бил 5273. /БТА", "date": "2019.03.26", "title": "Германия обмисля да направи задължителна ваксината срещу морбили"}
{"url": "https://www.dnevnik.bg/evropa/2019/03/26/3409909_franciia_iska_da_se_bori_za_posta_na_junker_a_ne_za/", "text": "Франция предпочита да се бори за поста председател на Европейската комисия, а не за президент на Европейската централна банка (ЕЦБ), когато настъпи моментът на преговорите по-късно тази година, предаде \"Ройтерс\", като се позова на трима източници. Париж би желал да получи един от най-влиятелните постове в ЕС, като председателският пост на Еврокомисията е предпочитаният, тъй като има по-голямо влияние в очертаването на законодателството на ЕС, докато отговорностите на ЕЦБ по паричната политика са по-тесни. Еврокомисията ще назначи  нов председател  с петгодишен мандат след изборите за Европейски парламент през май. Той ще наследи сегашният председател Жан-Клод Юнкер от Люксембург. Президентът на ЕЦБ Марио Драги ще се оттегли от поста си в края на октомври. Френският министър на финансите Брюно Льо Мер каза пред френския Сенат миналата седмица, че Франция ще се бори да защити интересите си, когато започнат преговорите за тези постовете в ЕС, отбелязвайки необходимостта Европа да открие лидер, който да е способен да укрепи суверенитета на региона пред Китай и САЩ. Има отлични френски кандидати за ЕЦБ, но ако искате да имате влияние върху бъдещето на Европа, Комисията е по-важна, каза френски правителствен източник. Все още не е взето официално решение към кой пост ще се насочи Франция. Отговорността за окончателния избор ще е на президента Еманюел Макрон. /БТА", "date": "2019.03.26", "title": "Франция иска да се бори за поста на Юнкер, а не за президент на ЕЦБ"}
{"url": "https://www.dnevnik.bg/bulgaria/2019/03/26/3409914_bivshi_deputati_osudiha_finansovoto_ministerstvo/", "text": "Бившите депутати от Реформаторския блок Петър Славов и Мартин Димитров осъдиха Министерството на финансите (МФ) заради отказа му да даде информация колко пари са събрани след приемането на закона \"Пеевски\" за КТБ, съобщава  defakto.bg . Славов използва профила си във \"Фейсбук\", за да публикува решението на съдия Мария Ситнилска от Административен съд – София-град. Присъдата не е окончателна и може да се обжалва от министерството пред Върховния административен съд. \"С Мартин Димитров осъдихме МФ заради отказа им да оповестят пред обществото колко пари събраха от #КТБ след приемането на т.нар. закон \"Пеевски\". Защото имаше големи обещания как ще съберат едни допълнителни милиарди, а 1 г. след приемането (и) на този скандален закон нещата (за обществения интерес) изглеждат зле и събираемостта на източеното е по под 10% от активите преди фалита на банката\", написа във \"Фейсбук\" Петър Славов. На 13 септември бившите депутати изпратиха 6 въпроса по Закона за достъп до обществена информация. Седмица по-късно шефът на дирекция \"Човешки ресурси и административно обслужване\" на МФ отказва да предостави поисканата информация с мотива, че министерството не разполага с нея \"във вида, съдържанието, параметрите и периодите, посочени в заявлението\". След това Славов и Димитров завеждат дело срещу решението на ведомството. Според съдия Синтилска с отказа си да предостави информация финансовото министерство на няколко пъти е нарушило закона. Тя пише в мотивите си, че в случая ведомството не може да твърди, че не разполага с исканата информация, защото пред него се отчитат банковите синдици. Поправките в Закона за банковата несъстоятелност, внесени от депутатите на ДПС Делян Пеевски, Йордан Цонев и Хамид Хамид, бяха приети миналата година. Те обявиха за недействителни всички прихващания, извършени от кредитор или от банката, ако са след началната дата на несъстоятелността или поставянето под особен надзор. Търговската колегия на Върховния касационен съд атакува като противоконституционна обратната сила на закона \"Пеевски\" в Конституционния съд. Делото там все още не е решено.", "date": "2019.03.26", "title": "Бивши депутати осъдиха финансовото министерство заради банковия закон на Пеевски"}
{"url": "https://www.dnevnik.bg/bulgaria/2019/03/26/3409918_malinov_zakusnial_za_glasuvaneto_za_paket_mobilnost/", "text": "Евродепутатът Светослав Малинов не е успял да участва в гласуването за пакета \"Мобилност\" в Европейския парламент вчера заради срив в компютърната система на летището във Франкфурт. Той се забавил на аерогарата прекалено дълго и по този начин не стигнал навреме за гласуването, каза самият Малинов пред Би Ти Ви. Освен него още двама български евродепутати – Неджми Али и Николай Бареков, също не успяха да участват в гласуването, а резултатът беше, че  пакетът влезе в дневния ред  на последното заседание на Европейския парламент, срещу което протестираха както депутати, така и превозвачи. \"Ще гласувам \"против\" този пакет. Имам ясна позиция против него още от 2014 г.\", каза Малинов и добави, че няма зла умисъл в закъснението му. \"Нито беше мое намерение, нито успях да го предвидя\", заяви той. \"От 750 евродепутати само 310 се оказаха в пленарната зала. Летището във Франкфурт беше пълно с колеги евродепутати. Цялата делегация от Литва закъсня\", каза още Малинов. Според него има големи възможности за съпротива. \"Убеден съм, че на по-късен етап задължителното връщане на превозното средство в страната, където е регистрираната фирма, ще отпадне\", подчерта той. Транспортният министър Росен Желязков заяви, че е \"бесен\" след гласуването. \"Имаме 17 членове от 700 в Европейския парламент. Тези 17 души можеха да решат мача\", коментира той в ефира на \"Нова телевизия\". По думите му всеки челен на Европейския парламент организира своя дневен ред и не е имало притеснения дали българските европедутати ще бъдат на място. Въпреки това, той подчерта, че не търси вина в никого. \"Ядосани сме. Нашият яд идва от там, че нашата 17-членна група евродепутати може да реши проблема. В самия пакет има множество поправки, които ще затруднят работата на превозвачите\", каза министърът. В сряда български и румънски превозвачи  ще протестират  пред Европейския парламент в Страсбург срещу пакета \"Мобилност\",  който се очаква да бъде гласуван . За момента присъствие са потвърдили над 100 човека, ще бъде нает и камион. Това съобщи Ангел Траков, председател на Управителния съвет на Съюза на международните превозвачи пред БНТ. Организаторите се надяват, че техни колеги от други страни също ще се включат. \"Основният проблем задължението за връщане на автомобила \"у дома\". Причините са географски, финансови и екологични.", "date": "2019.03.26", "title": "Проблеми на летището забавили български евродепутат да гласува против пакета \"Мобилност\""}
{"url": "https://www.dnevnik.bg/sport/2019/03/25/3408990_bulgarskoto_predstaviane_v_zimnite_sportove/", "text": "Сезонът в зимните спортове приключи, а България може да изпрати годината с добро чувство и с надежда. Българските спортисти постигнаха исторически постижения в няколко престижни състезания от най-високо ниво, но засега те бяха по-скоро моментни проблясъци, а не част от постоянно високо представяне. В центъра на вниманието попаднаха биатлонистът Владимир Илиев и скиорът Алберт Попов. Двамата заслужиха уважението на съперниците си в световен план. Илиев спечели сребърен медал от световното първенство и донесе най-големия успех в историята на мъжкия биатлон. Попов впечатли с влизането си в челната десетка на стартове от Световната купа. Направи го два пъти в рамките на седмица и върна спомените от времето на Петър Попангелов. Младата Александра Фейгин даде заявка за много бъдещи успехи, като се представи силно в първите си участия на големи първенства във фигурното пързаляне. Така българският спорт има основание да се наслаждава на постигнатото и да гледа с надежда за бъдещи успехи в зимните спортове. Необходим е обаче задълбочен анализ как тези резултати да се затвърдят и разширят, тъй като само при Фейгин имаше постоянство на високо ниво. Сребро от световното и европейско злато в биатлона Най-успешният зимен спорт за България в последните години беше този, който донесе най-голям престиж през сезона. Този път обаче не при дамите, а при мъжете. След колебливото начало, при което до месец януари мъжете имаха само две влизания в топ 15 в индивидуални дисциплини, ситуацията се обърна от началото на 2019 г. Красимир Анев спечели  европейската титла  в индивидуалното на 20 километра. На шампионата на континента в Минск българинът се справи със силна конкуренция в лицето на Тарей Бьо. По-малко от месец след триумфа на Анев на европейското България дочака и медал на световното първенство. Отново в  дългата дистанция от 20 км  Илиев повали 19 от 20-те мишени в Йостерсунд, завършвайки зад Арнд Пайфер (Германия), а Тарей Бьо остана трети. Той изрази надежда да се състезава поне още две-три години и да участва на олимпийските игри в Пекин през 2022 г. Европейският шампион Анев обяви, че българският биатлон има бъдеще: \"Имаме много талантливи момчета и момичета, но те трябва да са по-устремени, да се влагат на 120%, за да вървят нагоре\". При дамите успехи в Световната купа нямаше. Младата Милена Димитрова обаче направи няколко престижни класирания в състезанията от кръговете за младежи и девойки. Пробивът на Алберт Попов Сезонът в Световната купа по ски алпийски дисциплини беше белязан от големите успехи, които постигна Алберт Попов. 21-годишният българин направи истински подвиг, след като преди дори нямаше влизане във втори манш в слаломите. Българският алпиец записа исторически постижения, като върна спомените за времената на Петър Попангелов. През ноември Попов се класира 20-и в слалома в Леви, като стана първият българин с точки за Световната купа от Попангелов през 1986 г. насам. Последва ново влизане в точките - 16-о място в Мадона ди Кампилио през декември, за да се стигне до двете паметни класирания на австрийска земя в началото на годината -  шесто място в Шладминг  и  девето място в Кицбюел . \"Сезонът беше наистина страхотен. Целта ни беше дори една точка да успеем да хванем в Световната купа, а ние записахме 95. През следващата година ще искам да продължа по този начин\", каза Попов след края на сезона. Той стана първият българин, който участва във финалите на Световната купа. Попов се нареди сред първите 25 в слалома, което му даде право да участва в последния старт в Солдеу, където обаче не взе точки, оставайки 23-ти. Фигуристката Александра Фейгин  В края на март фигуристката  Александра Фейгин  изравни най-доброто класиране на България в индивидуално състезание на световното първенство. 16-годишната състезателка завърши 17-а, като повтори резултата на Виктория Димитрова от преди 26 години. \"Бях малко притеснена. Радвам, че и във волната програма се справих с вълнението, с елементите, с всичко. Много съм доволна. Публиката беше много приятна, подкрепяше абсолютно всички състезатели, независимо от коя държава са, а на нас това много ни помага\", каза Фейгин, цитирана от БНР. \"И в двете програми се притеснявах, може би еднакво. Така се чувствах. Не видях голяма разлика между световното и европейското първенство. Тук всичко е малко по-различно, най-вече в обстановката. Но иначе състезание като състезание. Залата е изключително внушителна. Когато излезеш на леда, започваш да се притесняваш, защото е огромна. Аз нямам голям опит с такива зали, постепенно започвам да свиквам\", каза още българската фигуристка. Фейгин описа като привилегия да се състезава с рускините  Алина Загитова  и Евгедия Медведева. Титлата спечели Загитова, която е на 16 години. Тя е най-младата фигуристка в последните 20 години, която записва дубъл - олимпийска и световна титла. Преди нея това постигна Тара Липински в Нагано 1998 още на 15 години. Радослав Янков и Владимир Зографски На приливи и отливи се представиха през сезона представителите на България в сноуборда и ски скоковете Радослав Янков и Владимир Зографски. Бившият носител на Голямата световна купа в паралелните дисциплини Янков имаше трудна година, но направи достоен финал на сезона. В последното си състезание във Винтерберг Янков приключи сезона с осмо място в паралелния слалом.  \"Сезонът не мина по най-добрия начин, но сме си извадили поуките. Има върхове и спадове, но ние трябва да се справяме с тях. Аз съм казвал много пъти, че ние, българите, можем. Благодаря на всички за подкрепата\", каза Янков след края на сезона. През състезателната година той влезе само два пъти сред първите 10 в стартове от Световната купа, а най-добрият му резултат беше пето място в Москва през януари. Владимир Зографски започна отлично сезона с шесто място във финландския център Рука през ноември, след което през декември имаше две 15-и и едно 19-о място. По-късно българинът не успя да задържи добрата си форма от началото на 2019 г., не постигна нищо и на световното първенство. Все пак в края на сезона Зографски  постигна национален рекорд  на България на шанцата за ски полети в Планица, Словения. Там той прелетя 214 метра. Българският състезател завърши 33-и в крайното класиране за Световната купа.", "date": "2019.03.26", "title": "Българското представяне в зимните спортове: проблясъци за историята"}
{"url": "https://www.dnevnik.bg/evropa/2019/03/26/3409916_krainodesnite_v_estoniia_zaplashiha_s_razmirici_pri/", "text": "Ръководителите на Консервативната народна партия на Естония, които  преговарят за влизане в следващото правителство , заплашиха да предизвикат размирици, ако не се стигне до коалиционно споразумение, съобщиха местни медии, цитирани от \"Франс прес\". Досегашният премиер Юри Ратас започна миналата седмица преговорите с консерваторите от \"Отечество\" и с крайнодясната Консервативната народна партия на Естония, подкрепата за която се увеличи значително на  парламентарните избори на 3 март . Този ход на Ратас, лидер на Центристката партия на Естония, цели да осигури парламентарно мнозинство, за да попречи на спечелилата изборите либерална Партия на реформите да състави правителство. Председателят на Консервативната народна партия на Естония Март Хелме заяви пред медии, че ако \"дълбоката държава, конгломератът на медиите и Партията на реформите\" осуетят коалиционните преговори, ще има бунтове. \"В Естония има 300 хил. души, които са бедни или на прага на бедността и които ненавиждат Партията на реформите\", каза Хелме. \"Повечето от тях подкрепят трите партии, които са напът да съставят коалиция. Ако каузата ни бъде осуетена и ако бъде хвърлена запалената клечка кибрит в бурето с барут, ще има експлозия\", добави той. /БТА", "date": "2019.03.26", "title": "Крайнoдесните в Естония заплашиха с размирици при провал на преговорите за коалиция"}
{"url": "https://www.dnevnik.bg/evropa/2019/03/26/3409919_germanska_kampaniia_za_bezopasno_karane_na_velosiped/", "text": "Германското министерство на транспорта заяви, че не се отказва от кампанията си за безопасно каране на велосипед въпреки критиките, че рекламата с полуоблечени жени е сексистка, предаде \"Асошиейтед прес\". Кампанията е организирана от министъра на транспорта Андреас Шойер. Целта й е да убеди младите велосипедисти да носят каски - нещо, което се възприема от тях като не особено модерно. На рекламните снимки са представени модели по бельо с каски на главите и надпис \"Изглежда кофти, но спасява живота ми\", отбелязва \"Ройтерс\". Критиците насочват вниманието към оскъдното облекло на моделите. В отговор германският министър, отговаряща за семейството и жените, Франциска Гифай, публикува своя снимка как кара колело с каска и надпис: \"Можеш да носиш каска, дори когато си облечен\". Говорителят на министерството на транспорта Свеня Фридрих каза, че кампанията за безопасното каране на велосипед цели да привлече вниманието, а в рекламата участват и мъже. Тя заяви: \"Напълно разбираме критиките от различни страни, но все пак не се отказваме от снимките.\" /БТА", "date": "2019.03.26", "title": "Германска кампания за безопасно каране на велосипед бе обвинена, че е сексистка"}
{"url": "https://www.dnevnik.bg/razvlechenie/2019/03/26/3410125_razkazvashti_kartini_na_sevda_semer_shte_budat/", "text": "Фигури\" e заглавието, под което на 3 април в галерията на варненския арт център \"Contemporary Space\" ще бъде открита първата от четири изложби, обединени в проекта \"Живописта не заменя разнообразното хранене\". Първата от тях е на Севда Семер. Нейните картини не са фигуративни, а заглавията им са толкова дълги, че отнемат минути докато бъдат прочетени. По-точно изслушани, защото са на запис и са част от произведението. Тази задължителна равностойност е може би най-важното в новите работи на Севда Семер. След като известно време се изразява в текст, преди няколко години тя започва да рисува, предимно в малък формат и най-често на страниците на тефтери. Проектът й \"Един идеален ден\" е визуален дневник с 365 последователни рисунки, създаван през цялата 2017 година. След това идва \"вдигането\" на размера на изобразителната повърхност, а заедно с това и дължината на така нареченото заглавие. Образите на Севда Семер стават все по-абстрактни и все по-интуитивни, а думите, на пръв поглед конкретни, са далеч от разказ. В изложбата \"Фигури\" отново присъства идеята за дневник. Художничката артикулира предимно усещания, които постоянно занимават всеки един от нас, но рядко им обръщаме внимание или сме неспособни да ги изговорим на глас. Те са свързани с тялото, което е скритата тема в тази изложба. Връзката между произведенията на Севда Семер и зрителите е почти тактилна, като прегръдка – големите формати и звучащият текст с определена продължителност не позволяват да преминеш бързо покрай тях. Въпреки употребата на абстрактни образи, в тази изложба художничката работи и със собствената си способност за споделяне. Севда Семер е родена в София през 1990 г. Завършва Националната гимназия за древни езици и култури. Та е художник, писател и журналист, участва в изложби и проекти в България, Канада, Испания и Англия. В рамките на проекта \"Живописта не заменя разнообразното хранене\" ще бъдат представени самостоятелни изложби на още трима автори - Антон Терзиев, Станимир Генов и Искра Благоева. Всички те живеят и работят в България, имат дългосрочен ангажимент към живописта, но и експериментират с други техники и материали, или видове изкуства. Всички произведения, които ще бъдат представени в цикъла, са създадени специално за него. \"Като най-базово изразно средство във всички периоди от историята, включително и в съвременното изкуство, живописта е най-трудоемка по отношение на време, труд и материални средства, казва кураторът на проекта Даниела Радева. Поради тези и други причини качествената живопис у нас днес се създава бавно и от много ограничен брой художници. Поради това мисията на настоящия проект е да стимулира развитието на специално избрани художници, които до този момент са доказали своите професионални качества\". Според Радева проектът \"Живописта не заменя разнообразното хранене\" не е насочен към търсене на изгряващи таланти, а към инвестиция във все още млади, но вече утвърдени художници. \"Селекцията от автори е направена така, че да покрива различни насоки в съвременната живопис – абстрактна и фигуративна картина, наративна и поетична концепция, връзки между живописни платна и инсталация и звук, казва още Даниела Радева. Темите и сюжетите на художниците засягат съвременността, съвременната култура, мислене и светоглед, което е ясно видимо в техните произведения и категорично ги отличава от художествени практики, характерни за по-ранни периоди\". Проектът включва три лекции - \"Приемствеността в българското изкуство\" на Димитър Трайчев, \"Живописта като перформативна практика през втората декада на 21 век - опити за психологическа картография на глобалната съвременност\" на проф. Петер Цанев и \"Концептуалната живопис в Европа и САЩ, през 20-ти век\" на проф. Владимир Иванов.", "date": "2019.03.26", "title": "\"Разказващи\" картини на Севда Семер ще бъдат представени във галерията \"Contemporary Space\" във Варна"}
{"url": "https://www.dnevnik.bg/sport/2019/03/26/3409778_shveciia_i_wwf_razrabotvat_vegetarianskata_hrana_za/", "text": "Олимпийският комитет на Швеция и водещата здравна организация World Wildlife Fund (WWF) ще обединят усилия в разработването на вегетарианска храна за нуждите на елитните спортисти, съобщи insidethegamez.biz. Според информацията проектът включва изработването на меню с рецепти, които ще са достъпни до широката общественост в готварска книга. Инициативата е под името World Class Veggie. Тя ще бъде промотирана от петима олимпийски медалисти от Швеция, които практикуват различни спортове. В проекта ще се включат Шарлоте Кала (ски бягане), Хана Йоберг (биатлон), Андре Мирер (алпийски ски), Макс Салминен (гребане) и Педер Фредриксон (конна езда).", "date": "2019.03.26", "title": "Швеция и WWF разработват вегетарианска храна за елитни спортисти"}
{"url": "https://www.dnevnik.bg/bulgaria/2019/03/25/3403768_oshte_za_domashnoto_nasilie_-_zakonovi_probivi_i/", "text": "Четири подадени и оттеглени жалби  на жена,  убита от мъжа си , се оказват недостатъчни, за да се задействат институциите и да я защитят. Това се разбра от поредния случай на убийство след явно дългогодишно домашно насилие. Последните промени в Наказателния кодекс, приети единодушно от депутатите и въвеждащи нови по-строги правила и по-широки възможности за борба с домашното насилие, се предполага да се избегне подобен край и да се решат същодруги проблеми. Въпреки измененията обаче в цялостната система за преодоляване на проблемите около домашното насилие сякаш все още има редица пробойни. А основният въпрос остава в полето на прилагането на иначе все по-доброто законодателство. За това какво ще променят новите правила и какви още проблеми остават, \"Дневник\" потърси за коментар адвокат Елена Кръстева от \"Алианса за защита от насилие, основано на пола\", която от много години защитава жени-жертви на насилие. Подаване, оттегляне, прекратяване на производството и отново – подаване, оттегляне...Това досега е бил кръгът, в който са се въртели много от жертвите на домашно насилие, осмелили се да подадат жалба. Последният случай е само един от многото. От една страна това се дължи на факта, че жертвата е в силно уязвима ситуация и често силно зависима от насилника, а напрежението още повече ескалира в момента, в който тя се осмели да се противопостави открито. От друга страна досега цялата тежест на доказване е падала върху жертвата – тя трябва да води делото, да е обвинител, да докаже по безспорен начин, че е имало насилие и че именно това е човекът, който й го е причинил. Дори и средните телесни повреди – счупен нос, ръка, крак, но извършени от роднина или съпруг, също се преследваше изцяло с активното действие на жертвата и с нейни сили. Едва при причиняване на тежки травми се включва и прокуратурата и можеше да се заведе наказателно дело, където жертвата да бъде подпомогната от държавното обвинение. В повечето случаи, дори при побой, продължил цяла нощ, даже и няколко дни един след друг,  , обяснява адвокат Кръстева. Това са юмручни удари, контузии по кръста, по гръбнака, корема, те са леки телесни повреди от гледна точка и на медицината, и на правото, даде примери тя. Повечето жени през целия си живот са били жертва на леки телесни повреди. И в тези случаи жертвата е трябвало да защитава сама правата си, да търси адвокати, да вади медицински и т.н. И ако в хода на този процес се обезсърчи или бъде притисната да се откаже, делото се прекратява. До следващата жалба. Сега законът дава отговор на този проблем. За  адвокатите определят промяната, според която дори при лека телесна повреда след домашно насилие, престъплението ще се преследва по Наказателния кодекс – да се води от прокуратурата и тя да отговаря за преследването на обвинения. А производството няма да може да се спира дори при оттегляне на жалбата от жертвата. Условието обаче е да става дума за домашно насилие, което означава системност на насилието и тормоза, а не за еднократен акт. Системност според правото означава преди това да е имало три подобни акта, като четвъртият вече се води причина да се смята, че има такава системност, отбелязва Елена Кръстева. Все още защитата срещу еднократния акт на насилие в семейството, между роднини, съпрузи, партньори, остава задължение на жертвата. Принципно аз  не съм имала и не съм чела за случай, при който жертвата да се обръща за помощ към когото и да е след първия акт  на домашно насилие, казва адвокатът. И посочи, че един акт на насилие винаги е предшестван поне от психически тормоз или ограничаване на физическата или икономическата свобода и т.н. Въпреки тези условности на новите правила, според адвокат Кръстева разпоредбата не изисква жертвата например да има три предишни жалби и някакви активни правни действия, за да бъде разследвано домашно насилие. Дори при първа жалба за насилие, полицията и прокуратурата би трябвало да се задействат и да търсят дали става дума за домашно насилие. Моето мнение е, че в случай, че жена сигнализира за насилие в семейството, независимо дали преди това е имало предшестващи оплаквания и жалби, полицията и прокуратурата би трябвало да образуват проверка и с всички механизми на наказателното преследване да порверят дали става дума за еднократен акт или има данни за системно насилие, коментира адвокатът. Тоест за мен дори първите жалби и дори ако те бъдат оттеглени, не би трябвало да се прекратяват производствата, без да е   или не, допълва тя. Доказването става с всички средства по наказателния кодекс – свидетелски показания, експертизи, допускат се и писма, дневници, позвъняване и разговор на телефон 112. \"Но за да се докаже домашно насилие, за да се премине към производство с участието на прокуратурата, трябва да има ясни следи и доказателства за тези предшестващи поне три акта на някакъв вид насилие. Не е задължително това да е придружено с подадени жалби до полицията, а и самите жалби единствено не са достатъчно доказателство\", уточнява Кръстева. \"Затова е много важно  . Защото жени при мен често идват и дори не са споделили на майка си и на баща си. Нямат никакви медицински документи. Понякога и не са сигурни дали наистина са жертви на насилие или проблемът не е в самите тях\", разказва Елена Кръстева. И тук нещата спират, няма какво много да се направи, отбелязва тя. Това е и част от проблемите, върху които трябва още да се работи и да се приемат още промени. За да се подпомогне жертвата да осъзнае проблема, да потърси подкрепа и да знае какво да предприеме, за да може да бъде защитена от институциите. \"Няма механизми за институционално взаимодействие – при данни за евентуално домашно насилие, когато например полицията няма механизми да противодейства, да насочи жертвата към адвокати, социални, неправителствени организации\", коментира Кръстева. И допълва: \"Шансът на жена, оплакала се от насилие в семейството, да й е казано да се обърне към адвокат е голям. Но въпросът е дали това е достатъчно, ако не й бъде дадена конкретна насока къде и как да се обърне, ако тя не срещне разбиране или поне някаква подкрепа в лицето на полицая, към когото се е обърнала\". А често жертвите и това не получават, а им се карат, че не са дошли достатъчно рано или не са запозната със закони и процедури. Сопват им се, че в случая няма какво да направи полицията и биват отпращани. Няма нормативен акт, който да  например към социалните или неправителствените организации. Това е в полето на индивидуалните решения, инициатива, желание и време на всеки отделен полицай. \"Много го правят, някои дори откарват лично жените в кризисен център. Но това не е урегулирана нормативно практика, а не е редно да зависи от моментното настроение или добра воля\", казва адвокатът. И изрази надежда при бъдещи промени в закона за домашното насилие да се направи пробив и областта на социалните услуги. За осигуряване на по-достъпна   и др. \"Това е ключово при този вид насилие, защото говорим за жени с тежка зависимост от насилника. При мен са идвали жени, които са ме питали луди ли са, в тях ли е проблема, не разбират, че става дума за домашно насилие. Психиката на тези хора е съвсем различна. Доказано е от експерти, че самата травма от насилието, независимо дали е психическо или физическо насилие, причинява такъв стрес, че възпрепятства нормалната работа на мозъка\", отбелязва Кръстева. Немалка част от проблемите, свързани с противодействито на домашното насилие обаче не ас в сферата на законите и за тях трябва усилена, целенасочена и дългогодишна работа, посочва Елена Кръстева. Трябва системно да се работи в преобръщане на представите, че това е проблем в семейството, в дома. И никой не следва да се намесва. Това е традиция, останала от комунистическия период, но е крайно време да й се сложи край, посочва тя. Новото законодателство например дава възможност вече преследването на домашното насилие да започва и по жалба не само на жертвата,  , роднини, приятели. За целта обаче трябва ад има кой да сигнализира. А Кръстева припомня много случаи, в които преди да се стигне до убийство, жените са търсили помощ, викали са, но никой не се е отзовал. Съществува едно усещане за безнаказаност и че всичко ще се размине без последствия, което допълнително успокоява насилниците, смята още адвокатът. Дава пример с множеството заповеди за защита, чието спазване обаче рядко се контролира качествено. \"В много случаи, в които с нарушава забраната да се извършва домашно насилие, полицията отказва да задържи нарушителя. А в закона за защита от домашното насилие пише, че той се задържа веднага. Сякаш полицаите смятт, че престъпление има доколкото те са свидетели пряко, да са го видели с очите си. Ако не го видят с очите си, сами заключват, че няма достатъчно доказателства и съответно отказват да си изпълнят задълженията\", казва тя. Друг проблем, по който не се работи е свръхнатовареността на полицаите, изтощението им. И съответно демотивацията им да работят по тези много сложни и тежки казуси. Често жертвите търпят насилие в името на детето. Логиката сочи, че жена, жертва на насилие, би трябвало да получи по-лесно родителските права над децата си за сметка на насилника. Това обаче в практиката не е винаги така. Последният слуай от Варна  на сериозен побой на 14-годишно момиче от баща му , стигнал и до задържане на бащата, е само един от примерите. Бащата е получил правата над дъщеля си, въпреки че е имало данни за упражнявано насилие над майката преди развода. \"Има много такива случаи и по мои дела, и по дела на колеги. Специално си направих труда да попитам колеги с дългогодишен опит има ли ли са дело за родителски права, при което  . Нямаме такова дело\", каза Елена Кръстева. Даже имало ситуации данните за насилие да се игнорират. \"Има едни бащински организации, които постоянно твърдят, че повечето дела за домашно насилие са измислени, за да може майката да вземе по-лесно родителските права. И има съдии, които дори наказват майките, като видят, че има дело за домашно насилие, дават детето на бащата\", разказва адвокатът. Тя отбеляза, че т.нар. Истанбулска конвенция е задължавала съдът, който гледа делото за родитески права, да изследва данните за домашно насилие. Това в сегашното законодателство остана нерешен въпрос. Но не е и въпрос толкова на императивни разпоредби, смята адвокатът. Защото има доста законови разпоредби, които изискват да се търси най-добрия интерес на детето. А законът за закрила на детето дава достатъчно основания да предприеме мерки з закрила и да извади детето от средата на насилие. \"Проблемът не е толкова на законово ниво, колкото в съдиите и то в конкретни съдии. И адвокатите се молят да не попаднат на тях, когато водят дело за домашно насилие\", коментира Елена Кръстева. На база дългогодишната си практика Кръстева смята, че има немалко поводи да се търси подобряване на работата и на социалните служби. Те имат множество правомощия, особено в защита интересите на децата, могат дори да отправят предложения до съда за ограничаване на контактите на децата с родители-насилници, да го извадят от среда на насилие и др. \"Не съм чувала обаче за много такива случаи, да не кажа че няма. Сякаш социалните просто отказват да работят по случаи на домашно насилие\", допълва тя. Така на фона на дупките в полиция, социални служби, съд, обществена подкрепа, законодателството може да остане просто едно добро пожелание. А прилагането на правилата да се спъне в редица препятствия - свръхнатовареност на полицаи и социални работници, недостатъчна компетентност и желание да работят активно и да подпомагат жертвите, противоречиви съдебни практики, прокурорски субективни решения, координацията между отделните звена.", "date": "2019.03.26", "title": "Още за домашното насилие - законови пробиви и въпроси за възможностите на институциите"}
{"url": "https://www.dnevnik.bg/bulgaria/2019/03/26/3409930_bulgarskite_prevozvachi_podgotviat_protest_pred/", "text": "В сряда български и румънски превозвачи ще протестират пред Европейския парламент в Страсбург срещу пакета \"Мобилност\",  който се очаква да бъде гласуван . За момента присъствие са потвърдили над 100 човека, ще бъде нает и камион. Това съобщи Ангел Траков, председател на Управителния съвет на Съюза на международните превозвачи пред БНТ. Пакетът \"Мобилност\" влезе в дневния ред, след като два гласа  на отсъстващи български евродепутати  не достигнаха, за да може текстовете да се отложат след европейските избори. Браншът изрази разочарование от вчерашното гласуване Организаторите се надяват, че техни колеги от други страни също ще се включат. \"Основният проблем задължението за връщане на автомобила \"у дома\". Причините са географски, финансови и екологични.Браншът е страшно огорчен от това, което се случи вчера в Европейския парламент\", каза Траков. \"Икономиката на България не е така развита, както в другите европейски държави. Условията не позволяват превозвачите да се връщат на четири седмици. Всичко останало са разходи, които натоварват допълнително разходи на транспортната услуга и трябва да е ясно, че в крайна сметка се трупа върху себестойността на всеки един продукт, което засяга обикновения европейски гражданин\", каза той и акцентира, че разходите не са основният проблем, а преди всичко географското положение на България. В София също ще има протест  В София също ще има протест, обяви зам.-председателят на Националното сдружение на българските превозвачи Красимир Лалов, цитиран от \"Фокус\". \"Протестът в София ще бъде национален, а не на превозвачите, въпреки че е под наша егида. В столицата се очаква да протестират и колегите ни таксиметрови шофьори, представители и на вносителите на тежкотоварни автомобили, както и картодържачите за зареждане с гориво\", обяви той. По думите му не само превозвачите ще загубят. \"Много съпътстващи дейности, които подпомагат превозвачите в бизнеса им, също ще загубят. Няма да има камиони, няма да се пречи на гражданите на столицата и да се предизвикват задръствания\", каза Лалов. \"Смятам, че протестът в София ще бъде много масов. За да може българският народ да се убеди, че не протестират някакви мастити олигарси, както каза един български евродепутат\", заяви Красимир Лалов. \"Сборният пункт на протеста е в 12.00 часа пред катедралния храм \"Св. Александър Невски\". Към 12.30 часа ще тръгнем по ул. \"Раковска\" до сградата на ЕК, малко след ул. \"Граф Игнатиев\".", "date": "2019.03.26", "title": "Българските превозвачи подготвят протест пред Европейския парламет"}
{"url": "https://www.dnevnik.bg/sviat/2019/03/26/3409931_pentagonut_otpuska_1_mlrd_za_ograda_po_granicata_s/", "text": "Министерството на отбраната на САЩ отпуска 1 милиард долара за проектиране и построяване на ограда с дължина 91 км и височина 5.5 м, пътища и осветление по границата между САЩ и Мексико, съобщи \"Ройтерс\", цитирана от БТА. Пентагонът съобщи, че пренасочва тази сума в подкрепа на министерството за вътрешна сигурност и на граничните служби. Проектът ще бъде изпълнен от инженерни войски в районите на градовете Юма (щата Аризона) и Ел Пасо (щата Тексас). Целта на тази мярка е да бъдат блокирани коридори за контрабанда на наркотици, добави ведомството. Това е първата сума, отпусната съгласно решението на президента Доналд Тръмп за извънредно положение, взето за построяване на оградата въпреки съпротивата на конгреса, пише Би Би Си. Миналия месец Камарата на представителите прие резолюция за отмяна на извънредното положение, но Тръмп ѝ наложи вето, използвайки за пръв път това свое правомощие. В изявлението е  цитиран  федерален закон, който \"дава на Министерството на отбраната власт да изгражда пътища и огради и да поставя осветление, за да блокира коридорите за наркотрафик през международните граници на Съединените щати\".", "date": "2019.03.26", "title": "Пентагонът отпуска $1 млрд. за ограда по границата с Мексико"}
{"url": "https://www.dnevnik.bg/sviat/2019/03/26/3409933_nad_polovinata_shtati_vuv_venecuela_otnovo_ostanaha/", "text": "Нова тежка авария причини спиране на електричеството в Каракас и другите големи градове на Венецуела, съобщи \"Франс прес\", цитирана от БТА. Засегнати са 17 от 22 щата в страната. Според венецуелския вестник  \"Ел насионал\"  става дума за 14 щата (освен столицата Каракас). Министърът на информацията заяви, че страната е станала \"жертва на атака срещу системата за производство и разпространение на електроенергия и по-конкретно срещу електроцентралата \"Гури\". Тази централа, която доставя 80 процента от електричеството на Венецуела,  бе в основата на аварията от 7 март , която остави без ток 30-милионната страна в продължение на седмица. Токът спря вчера в ранния следобед, което преустанови работата на метрото, прекъсна мобилните мрежи и принуди магазините да затворят. На международното летище в Каракас пътуващи казаха, че чекирането се прави на ръка.", "date": "2019.03.26", "title": "Над половината щати във Венецуела отново останаха без ток"}
{"url": "https://www.dnevnik.bg/istorii_na_denia/2019/03/26/3406970_takava_ni_e_durjavata_-_nie_sme_kebapcheta_i_kjufteta/", "text": "Цветомир Николов, собственик на софийския ресторант Niko'las 0/360, коментира въпроса с кюфтетата, докато разговаряме за изминатия път, след като точно преди година  получи голямата награда  в конкурса  \"Ресторант на годината 2017 Бакхус Acqua Panna & S.Pellegrino\" . В предишно негово издание вече беше взел приза за дебют. Не харесва подхвърляния по адрес на други ресторанти, носители на различни награди в конкурса, на които някои се присмивали само защото имат кюфтета и кебапчета в менюто. \"Такава ни е държавата, такива са реалностите, ние сме кюфтета и кебапчета\", казва той. Хората не идват за храната Отстрани може би изглежда, че ресторантьорът готвач е човек, който прави това, което обича - да готви качествено и така да радва небцата на клиентите си (които много държи да нарича гости). Реалността на \"кюфтетата и кебапчетата\" обаче показва малко по-различна картина. \"Тук скокът от РСВ (\"Ресторанти и специализирани вагони\", в случая нарицателно за храненето по времето на соца - бел. авт.). до италиански и азиатски ресторанти беше толкова кратък, никъде по света не се случва така. Няма кръчма в кой да е квартал, в която да няма ризото и суши, без да коментираме как се правят. Това не може да създаде ниво в отношението към храната\", обяснява си нещата шеф Николов. В тази картина логично се намества впечатлението му от клиентите, които идват, за да се видят с приятелите си, а не заради храната. Не приема хора, които искат да поръчат разни неща \"за да си боцкат\" всички на масата или не разбират защо предлаганото сет меню е под условие, че всички поръчат това, за да може синхронизирано да им се сервират блюдата и напитките. \"Не може ли да ни донесете две и да си ги поделим, а другите да си поръчат друго? Ами не може, защото сет менюто не е измислено така\", разказва той и допълва, че обмисля да го махне. Друг източник на разочарование за някои клиенти на Николов е това, че тук не се правят неща извън менюто. Защото изискват ресурс, който иначе би отишъл за ястията, които са специално разработвани и подобрявани с времето, за да попаднат в менюто. Има случаи на изпратена сервитьорка навън да купи пакетче ядки или няколко топки сладолед. Както и тръгнали си и невърнали се повече хора, които смятат, че няма причина да не пушат в заведението, след като прозорците към градината са отворени. Шеф Николов обаче не е склонен да прави компромиси, нищо, че това, погледнато отстрани, го обрича да работи с бутикова аудитория, състояща се по негова оценка от постоянни клиенти (70% от всички), към които всеки месец се добавят нови 30%. Не иска да е печалбар, в каквото са се превърнали според него някои ресторантьори, а иска да прави нещата така \"както пише в дебелите книги\". Въпреки това не смята, че е възможно хората да бъдат \"превъзпитани\", след като са направили скока от РСВ към модерните ресторанти с качествена храна. Хора на по 50 г. са вече изградени личности и няма как да ги превъзпитаме, казва той. Затова и тези, които искат да пушат вътре, щракат с пръсти на персонала и искат нещо колкото да си боцкат, а не да се наслаждават, не се превръщат в негова постоянна клиентела. \"Ние работим за адски малко хора – имаме 40 места, които понякога намаляваме, за да можем по-качествено да обслужим клиентите, защото важно е преживяването им тук\", обяснява той. Няма лоша реклама Клишето, че няма лоша реклама, се потвърждава и от ресторанта на Цветомир Николов. При бума на нискобюджетните полети до София в ресторанта започват да идват много чужденци. Не всички от тях подготвени с правилната информация за съответното място. Някои не знаят, че бакшишът в България не е включен в цената, други очакват безобразно ниски цени, трети - много безплатна наливна бира към брънча... Едно от тези разочарования на туристи води до създаването на негативен профил на ресторанта в Trip Advaisor. Това много ни помогна, защото популяризира заведението, а в онзи момент чужденците активно ползваха за мнение тъкмо тази платформа, разказва ресторантьорът. Според него това вече не е така след случая с фалшив профил на ресторант (историята четете  тук ), а повече се разчита на мнения в различни форуми, откриваеми през \"Гугъл\". Въпреки това все още чужденците идват с очакването за ниски цени в България и когато видят в менюто такива, които само се доближават до тези, с които те живеят, са разочаровани. Според шеф Николов нискобюджетните полети не помагат в общия случай и на българите да развиват кулинарна култура, защото те според него правят нискобюджетни пътувания не само по отношение на самия полет. Разглезват ли наградите През годините поне няколко знакови заведения, носители на награди, са затворили врати. Последният случай е с L'Instant, който  два пъти става ресторант на годината  в конкурса на \"Бакхус\". Затова и в Niko'las били \"предупредени\" от колеги, че наградата носи \"лоша карма\", спомня си шеф Николов. Когато се прибрали след церемонията в ресторанта, обаче казали на много младия си (по мнението на Цветомир Николов) за тази награда персонал, че от следващия ден започва истинската работа. Както и очаквали, в следващите две седмици били обект на засилен интерес, чули и намеци, че за да получат наградата, са си платили. Скоро всичко се нормализирало. Според Цветомир Николов причината за затварянето на ресторанти в България не е някаква прокоба, следваща наградите, а \"нетрайността на бизнеса\". В кой да е европейски град ресторантите не се сменят през година-две, а тук наемът за мястото не може да бъде обвързан за повече от 5 г., като в тях се случва да се променят условията – с клаузи и вратички в законите. Немалко пъти и самите собственици се отказват заради проблеми с персонала, нежелание да правят компромиси с качеството и други подобни, дава примери Цветомир Николов. Подчертава, че фирмите в този сектор, които искат да работят както трябва, на практика са непрекъснато нелоялно конкурирани - от тези, които са склонни да позволят на клиентите да пушат вътре въпреки забраната по закон, от укриващите приходи и т. н. Казва, че такъв е случаят с големи в бизнеса, които нарушават правилата, допускайки пушене, но сега протестират срещу новите изисквания на данъчните за касовите апарати, които целят да извадят целия оборот на светло. Големите мачкат малките, които започват да не виждат смисъл да съществуват, при положение че правилата не важат за всички, обяснява Цветомир Николов. \"Така че да имаш награда или - не не е толкова важно. Важното е, че няма правила в държавата, които да се спазват.\" Проблемът с персонала Както всеки сектор и всяка фирма в България и този ресторант не е подминат от проблеми с персонала. Цветомир Николов смята, че това се дължи на странното схващане в България, че да си сервитьор е временна работа, която упражняваш, докато си студент или докато си млад. Тоест да работиш това не е сериозна работа и рано или късно трябва да се захванеш с нещо друго. В същото време повечето млади хора искат непременно да заминат за чужбина - било временно, за да научат повече в професията си, било с идеята трайно да емигрират. Според него въпреки влошеното качество на образованието все пак повечето млади хора имат знания, които им позволяват да заминат и да се реализират зад граница. Дава пример от съседна Турция, където сервитьорите се пенсионират много рано, след като целият им стаж е минал на едно работно място. Причината за това е, че в общия случай те не разполагат с образование, което да им осигури реализация в чужбина. Не може да се пенсионираш на 65 – половината от нас няма да доживеят тази възраст, смята той. Заради всичко това според него увеличаването на заплатата не е решение, защото това само ще даде възможност човек по-бързо да събере пари, за да се махне. Въпреки суровата му оценка за реалностите, в които се налага да работи, явно шеф Николов не смята да е нетраен в бизнеса и продължава да прави нещата така, както пише в дебелите книги.", "date": "2019.03.26", "title": "Такава ни е държавата - ние сме кебапчета и кюфтета, казва собственикът на Niko'las 0/360"}
{"url": "https://www.dnevnik.bg/evropa/2019/03/26/3409935_sled_namesa_na_es_vodeshti_firmi_za_koli_pod_naem/", "text": "След призив на Европейската комисия и органи за защита на потребителите от ЕС пет водещи дружества - Avis, Europcar, Enterprise, Hertz и Sixt - промениха начина на представяне на цените за наемане на автомобили, предаде пресслужбата на Еврокомисията. Към момента засегнатите дружества все още не са изпълнили изцяло някои от ангажиментите си, за да могат Европейската комисия и органите за защита на потребителите от ЕС да обявят, че те спазват изцяло потребителското право на ЕС. В публикуваната вчера оценка се посочва, че Enterprise и Sixt са направили всички изисквани промени. Avis се е ангажирало да извърши оставащите промени до май 2019 г. Europcar, което понастоящем включва Goldcar, ще извърши оставащите промени до юни 2019 г. Hertz е поело ангажимента да направи всички нужни промени най-късно до края на първото тримесечие на 2020 г. Комисарят по въпросите на правосъдието, потребителите и равнопоставеността между половете Вера Йоурова заяви: \"Благодарение на оказания от нас натиск вече няма да има неприятни изненади при наемането на кола. Изключително неприятно е да започнете ваканцията си с плащането на непредвидени допълнителни разходи и четенето на сложни договори\". Дружествата поеха ангажимента: отсега нататък на потребителите ще се дава основна цена на уебсайта, която ще съответства на окончателната цена, която те трябва да платят. Тази цена ще включва всички допълнителни разходи, например такси за горивото в резервоара, летищни такси, допълнителни такси за млади шофьори или такса за еднопосочно пътуване, когато мястото на връщане е различно от мястото на вземане;   потребителите няма да получават неясна или подвеждаща информация за основните елементи на наемането, например включения пробег, политиката по отношение на горивата, политиката при анулиране, изискванията за депозит и т.н.;   . Трябва ясно да се посочи какво включва основната цена във връзка с щетите и какво шофьорът трябва да доплати. Ако е закупена допълнителна застраховка или застраховка за освобождаване от отговорност, трябва ясно да се посочи какво включва и какво не включва застраховката, преди клиентът да подпише.", "date": "2019.03.26", "title": "След намеса на ЕС водещи фирми за коли под наем направиха по-прозрачно ценообразуването"}
{"url": "https://www.dnevnik.bg/bulgaria/2019/03/26/3409940_knsb_e_protiv_poziciiata_na_kabineta_za_otpuskite_na/", "text": "КНСБ e против позицията на правителството до Съда на Европейския съюз, според която работник, който е бил незаконно уволнен и след това възстановен на работа от съда, няма право на платен годишен отпуск за времето от уволнението до възстановяването му на работа. От синдиката настояват това решение да бъде обсъдено със социалните партньори, съобщава БНТ. Позицията на КНСБ е, че последствията за работника са, ако има ново прекратяване на трудовото правоотношение с него, той да не получи парично обезщетение за такъв неползван отпуск, което е несправедливо.Според вицепрезидента на КНСБ Чавдар Христов това е реверанс към бизнеса за сметка на интересите на работниците. \"Отдавна лелеяна мечта е да го няма този отпуск. Отдавна лелеяна мечта е да го няма и отпуска, свързан с времето, през което майката отглежда детето си до навършване на две или три години\", коментира Чавдар Христов, вицепрезидент на синдиката. Откакто съществува Кодексът на труда, правото на отпуск е производно от придобития трудов стаж. Така че тази българска позиция чисто логически не е правилна. Правото на отпуск е отделно право и то трябва да започне да се прилага занапред. Т.е. отделят 2 основни права като право на отпуск и право на трудов стаж в тази позиция, обяснява Величка Микова, национален секретар на КНСБ. От КНСБ са изпратили писмо до премиера и социалното министерство, с което изразяват острото си недоволство и настояват казусът да бъде обсъден на заседание на тристранния съвет. Съветът има насрочено заседание за днес, но в дневния ред, изпратен до медиите, тази тема не присъства.", "date": "2019.03.26", "title": "КНСБ е против позицията на кабинета за отпуските на уволнени неправомерно работници"}
{"url": "https://www.dnevnik.bg/sviat/2019/03/26/3409941_meksiko_poiska_ispaniia_da_se_izvini_za_klanetata_pri/", "text": "Мексиканският президент Андрес Мануел Лопес Обрадор съобщи, че е изпратил писмо на краля на Испания Фелипе Шести и на папа Франциск. В него той е поискал извинения за \"злоупотребите\", извършени срещу местното население по време на испанската конкиста, предаде \"Франс прес\", цитирана от БТА. \"Изпратих писмо на краля на Испания и друго на папата, за да бъдат признати злоупотребите и да се поднесе извинение на коренното население за нарушаването на това, което днес наричаме права на човека\", каза Лопес Обрадор във видеопослание, публикувано във \"Фейсбук\". Видеото е заснето в югоизточната част на Мексико в археологическия комплекс Комалкалко, наследство от маите. В него левият президент иска да бъдат признати \"кланетата и събиранията на данъци\", започнали след пристигането на първия конкистадор Ернан Кортес през XVI век. Испанското правителство \"отхвърля твърдо\" исканията на Мексико. \"Пристигането на испанци преди 500 години на територията на днешно Мексико не може да се мери с аршина на днешните разбирания\", каза в комюнике кабинетът на Педро Санчес. Само преди два месеца Санчес посети Мексико и се срещна с президента Лопес Обрадор. Двамата лидери показаха топли отношения. През 2021 г. предстоят две важни годишнини: половин хилядолетие от падането на ацтекската столица Теночтитлан (според някои историци най-големия по това време град в света) и 200 години от независимостта на Мексико. Според Лопес Обрадор отбелязването не би било пълно без пътна карта за \"голямо помирение\" тъкмо в тази година. Мексиканските власти смятат писмото за вдъхновено от желанието за помирение, но разбират, че в Испания то събужда гняв, пише \"Ел мундо\". Те обаче смятат, че основата на този разговор е положена още при посещението на Санчес.", "date": "2019.03.26", "title": "Мексико поиска Испания да се извини за кланетата при завладяването преди 500 г."}
{"url": "https://www.dnevnik.bg/bulgaria/2019/03/26/3409947_i_krasimir_purvanov_podade_ostavka_kato_zam-min_na/", "text": "Заместник-министърът на енергетиката Красимир Първанов подаде оставка, съобщи пресцентърът на министерството. Той е депозирал молбата си за напускане на поста тази сутрин в Министерския съвет, а около 3 часа по-късно от правителствената пресслужба съобщиха, че със заповед на министър-председателя Бойко Борисов е освеободен от длъжността.  Пред БНР Първанов коментира, че върху него не е оказван натиск, за да подаде оставка. \"Разразилият се скандал хвърля петно не само върху мен, но и върху Министерство на енергетиката и върху правителството и затова предприех тези стъпки\", каза и добави, че не е консултирал оставката си с \"Обединените патриоти\", въпреки че той е номинация на НФСБ за поста зам.-министър на енергетиката. Вчера стана известно, че и заместник-министърът на енергетиката Красимир Първанов е придобил апартаменти по цени под пазарните в луксозна сграда на фирма \"Артекс\" на ул. \"Тинтява\", където е единият от  апартаментите, купени от Вежди Рашидов . Оставката му е третата поред, след като заради избухналия скандал през уикенда  подадоха оставките си  министърът на на правосъдието Цецка Цачева и  зам.-министърът на спорта Ваня Колева . Пресслужбата на Министерския съвет съобщи, че днес е подписана и заповедта за освобождаване на Ваня Колева. Вчера от публикация на \"Биволъ\" стана известно, че и Първанов е придобил апартамент по цена под пазарната в луксозна сграда на фирма \"Артекс\" на ул. \"Тинтява\", където е единият от  апартаментите, купени от Вежди Рашидов . Миналата седмица от публикация на \"Свободна Европа\" стана известно, че \"Артекс\" е продала апартаменти на цени под пазарните на  зам.-председателя на ГЕРБ Цветан Цветанов , на министъра на правосъдието в оставка Цецка Цачева, на шефа на парламентарната комисия по културата Вежди Рашидов и  на зам.-министъра на спорта в оставка Ваня Колева . \"Аз не мога да кажа каква е пазарната цена, но в една сделка има продавач, има и купувач. Ако ме питате мен, жилището, което съм закупил, е изключително скъпо. Не се чувствам късметлия. Аз се чувствам реалист\",  коментира Първанов пред Би Ти Ви  вчера. \"Нямам нищо общо с тази фирма (\"Артекс\" - бел.ред.)\", подчерта Първанов. \"Жилището, което съм закупил, е на груб строеж\", каза той пред БНР. ГЕРБ ще вземе политическо решение след завръщането на Цветан Цветанов от САЩ \"Усилено навлизаме в предизборна кампания и това показват компроматите, които излизат точно сега. Защо точно сега излизат неща, които са се случили преди една година? За съжаление такъв е стилът на предизборните кампании в България\", коментира по време на посещението си във Варна председателят на Народното събрание Цвета Караянчева, цитирана от \"Фокус\". Според нея атаките ще продължат. \"Ние нямаме какво да крием, но за съжаление виждам, че господин президентът се е съсредоточил само върху ГЕРБ и за него друга партия не съществува. Тази фиксация върху ГЕРБ ме притеснява, защото президентската институция трябва да бъде неутрална или когато говори трябва, да говори в общ план за всички\", коментира Караянчева. По думите й в момента няма решение Цветан Цветанов да напусне парламента и да остане шеф на предизборния щаб на ГЕРБ. \"Политически ще вземем решение, когато мине Изпълнителната комисия и когато се върне Цветан Цветанов от САЩ, а това ще стане утре\", добави тя. Председателят на Народното събрание добави, че имуществото на политическия екип е публично.", "date": "2019.03.26", "title": "И Красимир Първанов подаде оставка като зам.-министър на енергетиката"}
{"url": "https://www.dnevnik.bg/na_put/2019/03/25/3408989_cherno_po-chernohrana/", "text": "Черен хляб, черен шоколад, но и черен сладолед и черни пържени картофки - всичко това е във фокуса на фестивала на черната храна, който ще се състои на 31 март във финландската столица Хелзинки. Проявата е първата за годината в календара на събитията, а следващите са на 19 май в Ню Йорк, на 9 юни - в Истанбул, на 30 юни - в Лондон. Идеята за организиране на Фестивала на черната храна е на кулинарния блогър от Будапеща Регина Борош. След като организирала мероприятието в родния си град и привлякла 8 хил. посетители, фестивалът започва да пътува в различни точки на света.  Храните се оцветяват с активен въглен или с мастило от сепия. \"Кулинарните критици изтъкват, че то с нищо не подобрява хранителните качества на ястията, нито пък помага за създаването на нови вкусове. Черната храна не е и особено здравословна - активният въглен абсорбира калция, калия и другите полезни хранителни вещества и те се отделят от организма заедно с него. Въпреки всички критики трябва да се признае едно - храните с черен цвят изглеждат наистина добре в Instagram, писа  \"Бакхус\"  в репортаж от събитието в Берлин миналата година.. Входът за  фестивала в Хелзинки  е 12 евро, ако билетът е купен онлайн, а на място - с 3 евро повече. Взамяна организаторите обещават на посетителите, че ще могат да опитат черен хамбургер, черен сладкиш макарон и черен кренвирш. ", "date": "2019.03.26", "title": "Черно, по-черно...храна"}
{"url": "https://www.dnevnik.bg/sport/2019/03/26/3409950_konur_makgergur_obiavi_otteglianeto_si_ot_smesenite/", "text": "Звездата в смесените бойни изкуства Конър Макгрегър обяви оттеглянето си от спорта и прекратяване на активната си кариера. Ирландският боец, който е на 30 години, съобщи за решението в социалните мрежи. \"Хей, момчета, бърза новина от мен. Реших да се оттегля от спорта, по-известен като смесени бойни изкуства. Желая на всички мои бивши колеги успехи занапред\", написа Макгрегър в \"Туитър\". Той добави, че се присъединява към бившите си партньори \"вече като пенсионер\". Ирландецът записа 25 срещи в ММА в периода 2008-2018 г., като спечели 21 от тях и четири пъти беше победен. Последният му мач беше през октомври 2018 г., когато  загуби след предаване от руснака Хабиб Нурмагомедов  за титлата в лека категория. Макгрегър е шампион в две категории, като през 2016 г. спечели пояса в леката, но след това две години не се би и титлата му беше отнета. Завръщането му с Макгрегър беше белязано от скандал и сбиване между щабовете на двамата бойци. Ирландецът стана първият състезател в ММА, който едновременно държи титли в отделни категории. Той е считан за една от най-големите звезди на спорта и всеки негов мач привличаше огромен интерес. През 2017 г. той  излезе на боксовия ринг срещу непобедения Флойд Мейуедър  в мач, с който американският боксьор се върна на ринга. Макгрегър получи 30 милиона долара за срещата, но беше нокаутиран в 10-ия рунд от Мейуедър. Срещата между двамата беше платена по системата pay per view и привлече над 1 милион абонати във Великобритания и над 4 милиона в САЩ. Кариерата на Макгрегър беше белязана и от много скандали, а последният от тях се случи в началото на 2019 г., когато ирландецът взе телефона на фен, който го снимаше и го счупи. Това е второ отказване за боеца от ММА, след като той обяви същото и през 2016 г. \"Отказвам се, докато съм млад\", написа тогава той, но след това промени решението си и реши отново да се бие.", "date": "2019.03.26", "title": "Конър Макгергър обяви оттеглянето си от смесените бойни изкуства"}
{"url": "https://www.dnevnik.bg/ot_vas/novini_ot_vas/2019/03/26/3409961_ekopark_varna/", "text": "Университетската ботаническа градина в град Варна е първият Eкопарк в страната, хармонично съчетаващ в себе си изкуствени и естествени екосистеми.", "date": "2019.03.26", "title": "Екопарк Варна"}
{"url": "https://www.dnevnik.bg/evropa/2019/03/26/3409952_es_shte_vurne_granichnite_proverki_za_britancite_pri/", "text": "Пътуващите британци ще получават печат на паспортите си всеки път, когато влизат и излизат от Европейския съюз в случай на  Брекзит без сделка , заяви Европейската комисия. Новината идва на фона на  продължаващите дебати  във Великобритания около споразумението на премиера Тереза Мей. По думите на източник от ЕС, цитиран от \"Гардиън\", Брекзит без сделка става все по-вероятен сценарий. Той отбелязва, че плановете на ЕС за \"твърд\" Брекзит \"не могат да са точно копие на ползите от еврочленството\" и не са \"минисделка или договорена липса на сделки\", а едностранни мерки, за да се избегнат проблеми за ЕС. Еврокомисията потвърди, че в случай на Брекзит без споразумение британските граждани ще имат право на безвизово пътуване за кратък престой в ЕС (90 дена в рамките на 180-дневен период), ако Великобритания се съгласи на същото за гражданите на всички държави - членки на ЕС. \"Ще получавате печат на паспорта си при влизане в ЕС и при напускането му, така че този период от 90 дена, който е безвизов, да може да бъде пресметнат\", се посочва в  съобщение  на Европейската комисия. Британските пътници освен това ще загубят достъп до лентите, предназначени за граждани на ЕС, на гранично-пропускателните пунктове, което ще означава по-дълги опашки. Не се изключва да бъдат молени от граничните служители да предоставят информация за целта на посещението си и за средствата, с които ще разполагат по време на престоя си. Багажът им ще подлежи на митнически проверки. Брекзит без сделка ще значи и връщане на безмитните магазини и на правото на британците да искат възстановяване на ДДС, платен за стоки по време на престоя им в ЕС, при условие че разполагат с необходимите документи. Еврокомисията потвърди, че британските пътници ще загубят правото си на достъп до здравеопазване чрез европейската здравноосигурителна карта, а компаниите за телефонни услуги вече няма да бъдат задължени да премахват таксите за роуминг за британските посетители в ЕС. Съюзът все повече вярва, че на 12 април ще настъпи Брекзит без сделка. Британското правителство ще получи по-дълга отсрочка само ако се съгласи да участва в изборите за Европейски парламент през май. Ако парламентът все пак одобри сделката на Мей, Великобритания ще излезе от ЕС  организирано на 22 май . Служители на Европейската комисия са посетили всички останали 27 държави членки, за да проверят плановете им за \"твърд\" Брекзит. Държавите, които активно търгуват с Великобритания, наемат стотици митнически служители и изграждат гранични пунктове за инспекция, за да подновят проверките на редица продукти. Ако Великобритания напусне без сделка на 12 април, правителството ще има шест дена, за да реши дали да плати вноската си в бюджета на ЕС за 2019 г., което би позволило на британските фермери, учени и други бенефициенти да получават еврофондове. Страната няма да участва в програмата \"Еразъм+\", а организации като Британския филмов институт и Британския съвет вече няма да могат да кандидатстват за еврофинансиране. Правителството би могло да осигури краткосрочно участие в подобни програми, като се съгласи да плати вноската си в бюджета на ЕС. Повече за решенията за студентите, които в момента участват в програмата \"Еразъм\", четете  тук .", "date": "2019.03.26", "title": "ЕС ще върне граничните проверки за британците при Брекзит без сделка"}
{"url": "https://www.dnevnik.bg/biznes/2019/03/26/3409967_juber_pridobiva_osnoven_konkurent_v_blizkiia_iztok_za/", "text": "Американската компания за превоз на пътници, организиран чрез мобилно приложение, \"Юбър\" (Uber) придобива дубайския си конкурент \"Карим\" (Careem) в сделка на стойност 3.1 млрд. долара, съобщиха световните агенции. \"Юбер\" посочи, че ще плати 1.4 млрд. долара в брой и 1.7 млрд. долара под формата на конвертируеми облигации. Дългоочакваното споразумение слага край на деветмесечни преговори между двете компании, отбелязва \"Ройтерс\". Облигациите ще бъдат конвертирани в акции на \"Юбър\" при цена 55 долара за брой. Придобиването прави \"Карим\" пълна собственост на американската компания, но марката и приложението на превозвача, силно популярен в Близкия изток, ще се запазят. Съоснователите на \"Карим\" Мудасир Шейха, Магнус Олсон и Абдула Елиас ще останат в компанията, но управителният ѝ съвет ще бъде преструктуриран - три места ще бъдат заети от представители на \"Юбер\". Две от местата остават за \"Карим\" и ще бъдат заети от главния изпълнителен директор Шейха и от Олсон. Очаква се сделката да бъде приключена през първото тримесечие на 2020 година и трябва да бъде одобрена от регулаторните органи, включително от антимонополните власти в страните, където \"Карим\" работи. Компанията, основана през 2012 година и с централа в Дубай, има по-силно присъствие от \"Юбер\" в Близкия изток, Северна Африка, Пакистан и Турция. В този регион тя работи в 98 града спрямо близо 23 за \"Юбър\".", "date": "2019.03.26", "title": "\"Юбър\" придобива основен конкурент в Близкия изток за $3.1 млрд."}
{"url": "https://www.dnevnik.bg/sport/2019/03/26/3409951_snimka_na_denia_rasistkiiat_skandal_s_angliiskite/", "text": "Рахийм Стърлинг прави жест към публиката в Подгорица след отбелязването на последния гол при победа на Англия над Черна гора с 5:1. Нападателят на \"Трите лъва\" и съотборниците му Дани Роуз и Калъм Хъдсън-Одой обявиха, че са били обиждани на расистка основа. \"Определено чух такива обиди и маймунски звуци. Не е приятно и това няма място във футбола\", каза след срещата селекционерът на Англия Гарет Саутгейт.", "date": "2019.03.26", "title": "Снимка на деня: Расисткият скандал с английските национали в Черна гора"}
{"url": "https://www.dnevnik.bg/biznes/2019/03/26/3410010_otnovo_se_uduljava_srokut_za_priemane_na_oferti_za/", "text": "С решение на министъра на транспорта Росен Желязков срокът за подаване на заявления и оферти за концесията на летище \"София\" се удължава до 14.30 часа българско време на 11 април 2019 г., съобщи министерството на транспорта на сайта си. Заявленията ще бъдат отворени на 11 април 2019 г. в 15.30 часа българско време. Обявлението за поправката е изпратено за публикуване в Официалния вестник на Европейския съюз вчера. Това е шестото удължаване на срока, като настоящият е до 3 април включително. Промяната в срока e свързана с изменения и в документацията за концесията. Сред основните промени е включването на декларация за произход на средствата по Закона за мерките срещу изпирането на пари. Информацията е публикувана и на официалната  страница за концесията на летище София . Концесията е за срок от 35 години с възможност за удължаване. Бъдещият концесионер трябва да изгради нов трети терминал на летището, да разшири втория и евентуално да построи нова писта за срока на концесията. Трябва да бъдат инвестирани най-малко 1.17 млрд. лв. (600 млн. евро). Авансовото концесионно плащане е минимум 550 млн. лв. без ДДС.", "date": "2019.03.26", "title": "Отново се удължава срокът за приемане на оферти за концесията на летище \"София\""}
{"url": "https://www.dnevnik.bg/sport/2019/03/26/3409960_kubrat_pulev_i_celuvkata_koiato_moje_da_mu_struva_skupo/", "text": "Кубрат Пулев  спечели 27-ата си победа от 28 мача на професионалния ринг , но след мача се оказа в центъра на сложна ситуация. Българският боксьор предизвика огромно медийно внимание и критични коментари, след като целуна по устата репортера на \"Вегас спортс дейли\" Дженифър Равало, наричана Джени Суши. Пулев даде кратко интервю и в края хвана събеседничката си с ръка за лицето и я целуна по устата. Равало се усмихна, двамата си благодариха, след което тя възкликна: \"Мили, Боже\". По-късно на въпрос за целувката в \"Туитър\" тя написа, че е \"малко срамна\" и \"странна\". В социалните мрежи се появиха остри реакции срещу постъпката на българския боксьор. От \"Вегас спортс дейли\" осъдиха поведението му и заявиха, че обмислят какви да са следващите действия. Целувката може да коства много на Пулев. Тя дойде след първия му мач в САЩ - пазар, към който той заяви, че има интерес след  обвързването си с американската компания \"Топ ранк\" . Постъпката вече нанесе имиджов удар на Пулев. В реакцията на \"Вегас спортс дейли\" се посочва, че Равало е станала \"жертва на нежелана и неочаквана насилствена целувка от Кубрат Пулев\". От изданието допълват, че предстои допълнително разследване на случая, за да се определят подходящите стъпки и действия. \"Искаме да сме ясни, че \"Вегас спортс дейли\" поставя сигурността и доброто състояние на служителите си над всички рейтинги, кликове и приходи\". От редакцията осъждат постъпката на Пулев и посочват, че се борят за мястото на жените в отразяването на спортни събития.  \"Искаме да сме ясни, че жените трябва да се чувстват сигурни и свободни да упражняват служебните си задължения, без злоупотреби и тормоз на работното място\", допълват от \"Вегас спортс дейли\". Пулев обясни, че с Равало са приятели. Той излезе с позиция в \"Инстаграм\" и \"Туитър\", като обясни мнението си за \"най-коментираната целувка в света\". \"Репортерът - Джени, всъщност ми е приятелка. След интервюто бях толкова развълнуван, че я целунах. По-късно същата вечер тя се присъедини към мен и приятелите ми в празненствата след мача\", заяви Пулев. Боксьорът добави, че след целувката двамата са си благодарили взаимно и са се смели. \"Наистина няма нищо повече от това\", добави Пулев. В деня преди двубоя си с Богдан Дину българинът даде и друго кратко интервю пред Равало,  което отново беше неформално и завърши с проява на близост . Пулев също  даде и дълго интервю на английски пред Хелън Йе .", "date": "2019.03.26", "title": "Кубрат Пулев и целувката, която може да му струва скъпо"}
{"url": "https://www.dnevnik.bg/evropa/2019/03/26/3409987_ispanskoto_ministerstvo_na_otbranata_obvini_chujda/", "text": "Министерството на отбраната в Испания смята, че кибератака срещу вътрешната му мрежа в началото на месеца е осъществена от \"чужда сила\", пише в.  \"Ел паис\" . Според вестника заключенията за атаката не са част годишния доклад за националната сигурност на страната, приет на 15 март. Не се посочва и за коя държава става дума, на фона на обвинения или подозрения на редица институции по света за участие в подобни актове на Русия или Китай. Разследващите в Испания обаче на базата на сложността на кибератаката отхвърлят възможността да става дума за хакери или киберактивисти - те твърдят единствено, че \"държава стои зад\" случилото се. Източници от министерството настояват, че мрежата му е била заразена с вирус, останал в нея месеци наред (не се уточнява колко, но повече от първоначалното предположение за три месеца), без никой да забележи. На теория тъкмо тази засегната мрежа не дава достъп до класифицирана информация, но опасението е, че вирусът може да е заразил други.", "date": "2019.03.26", "title": "Испанското министерство на отбраната обвини \"чужда сила\" за кибератака"}
{"url": "https://www.dnevnik.bg/evropa/2019/03/26/3410011_grajdanite_na_es_vuv_velikobritaniia_mogat_da_izpadnat/", "text": "Гражданите на ЕС, живеещи във Великобритания, ще бъдат лишени от правата си за свободно придвижване, настаняване и социално осигуряване заради законодателство на министерството на вътрешните работи, въведено, за да се регулира имиграцията след Брекзит. За това предупреждава в доклад комисия в британския парламент, предаде \"Гардиън\". Въпреки многократните уверения на правителството, че техните привилегии ще бъдат защитени, проучване на съвместната комисия по човешките права, стига до извода, че повече от 3 милиона европейци, живеещи във Великобритания, ще бъдат в състояние на правна неопределеност. За да се продотврати тази несигурност за правата на гражданите на ЕС, междупартийната комисия, която включва представители от двете камари на британския парламент, е изготвила поправки в законопроекта. В доклада й се изразява безпокойство, че предложената от правителството схема за регистрация на граждани на ЕС след Брекзит не оигурява физическо доказателство за статута. Комисията освен това се опасява, че има риск хората от уязвими групи да пропуснат крайния срок за регистрация и смята, че техните права не трябва да зависят от регистрация в рамките на определен срок. Депутатът лейбърист Хариет Харман, която оглавява комисията, коментира: \"Говорим за правата на хора, които са живели във Великобритания години наред, дори десетилетия, плащали са в нашата система за социално осигуряване или дори са били родени във Великобритания и са прекарали тук целия си живот\". Гражданите на ЕС трябва да кандидатстват по схемата до 31 декември 2020 г. През януари вътрешният минстър Саджид Джавид заяви: \"Дадохме еднистранни уверения на гражданите на ЕС и на техните семейства, пребиваващи в Обединеното кралство, че те ще могат да останат, ако Обединеното кралство напусне ЕС без сделка\".", "date": "2019.03.26", "title": "Гражданите на ЕС във Великобритания могат да изпаднат в правна несигурност след Брекзит"}
{"url": "https://www.dnevnik.bg/kultura/2019/03/26/3409615_znamenitostite_i_modata_uvelichavat_poseshtaemostta_na/", "text": "Миналата година знаменитостите от модата, развлекателната индустрия и историята са били най-ефективният начин за привличане на посетители в музеите и галериите. Независимо дали става дума за Бионсе и Джей Зи в Париж, за Барак и Мишел Обама във Вашингтон, за еротичната муза на Пабло Пикасо или за лятната селекция на произведения на изкуството на Грейсън Пери в Лондон, съобщава \"Гардиън\", позовавайки се на годишното проучване на Art Newspaper за най-посещавани музеи и събития от сферата на изкуството. Според \"Гардиън\" това показва, че публиката е най-любопитна към имена, които вече познава. Както към такива от съвремието като поп звездите или имената от висшата мода, така и към известните имена от миналото като Микеланджело или Пабло Пикасо. В заглавието на статията си по темата \"Гардиън\" нарича явлението \"Ефектът на Бионсе\", намигвайки по-скоро към настоящето и случаите, в които знаменитостите на деня качват посещенията на галериите и музеите. За 2018 г. Лувърът е не само най-посещаваният музей на света, но според данните на Art Newspaper е отбелязал ръст с 26% до 10.2 мил. души. Това се дължи както на ретроспективната изложба на Йожен Дьолакроа, така и на  заснетия в залите на музея видеоклип Apes ** t на Бионсе и рапъра JAY-Z , в който съвременната популярна музика е представена на фона на известни произведения на изкуството, между които и \"Мона Лиза\". Националната портретна галерия \"Смитсониън\" също е увеличила броя на посетителите си на подобен принцип - след излагането на  портретите на бившата президентска двойка Барак и Мишел Обама , дело на Кехинд Уили и Ейми Шералд, публиката на галерията за миналата година е нараснала с 1 млн. души до 2.3 млн. посещения. Местни жители и туристи са пристигали специално, за да си направят селфита с портретите, а някои дори са коленичили пред тях.  Изложбите В класацията за най-посещавани музеи и галерии Metropolitan Museum of Art заема третото място. Но в него са се осъществили и двете най-посещавани изложби в света. Heavenly Bodies: Fashion and the Catholic Imaginations е експозиция, която смесва религиозното изкуство с висшата мода. Тя поставя нов рекорд в историята на музея с привличането на повече от 1.7 млн. зрители - почти 11 хил. души на ден  . Втората изложба е посветена на Микеланджело и представя негови скулптури, рисунки и скици, както и дигитална реплика на тавана на Сикстинската капела. Отново в САЩ е третата по посещаемост изложба - шарените инсталации на корейския артист Do Ho Suh в Американския музей за изкуство \"Смитсониън\" със 7853 посещения на ден, която става особено популярна сред потребителите на \"Инстаграм\". Музеят в Шанхай приютява цели 5 от най-посещаваните изложби в света. Сред тях се нареждат - гостуването на произведения от лондонския \"Тейт Бритън\" (7126 посетители на ден). Това е и четвъртото най-посещавано събитие в света на изкуството за миналата година. Нетипичното в случая е, че по този начин това се превръща и в най-посещаваната британска изложба, независимо от факта, че е била отдалечена на 9000 км от Лондон. Гостуването на колекция от картини от Третяковската галерия в Москва на руски реалисти от 19-и век също влиза в челната десетка с 6666 посетители дневно.  Heavenly Bodies далеч не е единствената изложба, която показва засиления интерес към изкуството на модата. Най-посещаваната изложба за миналата година на лондонския Victoria and Albert Museum, включвала лични вещи и дрехи от гардероба на Фрида Кало, а изложбата на Кристиан Диор тази година е трябвало да бъде удължена със 7 седмици, след като билетите са се разпродали три седмици след откриването й. Музеите  Освен първото място на Лувъра и третото място на Metropolitan Museum of Art в класацията за най-посещавани музеи, второто място заема Националният музей на Китай в Пекин с 8.6 млн. посетители. Музеят на Ватикана се нарежда четвърти. В Обединеното кралство Tate Modern, който заема пето място, измества по популярност Британския музей, който остава шести. Това се дължи главно на изложбата Picasso 1932: Love, Fame, Tragedy, която се фокусира върху една от най-плодотворните години от живота на художника. Лондонският Victoria and Albert Museum, заемащ десетото място, е привлякъл 178 хил. посетители повече през миналата година. Влияние са оказали не само напълно разпродадената изложба за Фрида Кало, а и изложбата в чест на испанския моден дизайнер Кристобал Баленсиага, както и експозиция по случай на 90-годишнината от създаването на героя от литературата за деца Мечо Пух. Националната галерия в Лондон е на 7-о място. Челната десетка се попълва от Националната галерия за изкуство във Вашингтон и от Ермитажа в Санкт Петербург.", "date": "2019.03.26", "title": "Знаменитостите и модата увеличават посещаемостта на музеите и галериите"}
{"url": "https://www.dnevnik.bg/biznes/companii/2019/03/26/3410063_shel_zapochva_sondajite_za_tursene_na_neft_i_gaz_v/", "text": "Шел\" ще започне проучвателните сондажи в блок \"Хан Кубрат\" в акваторията на \"Черно море\" на 1 април, съобщиха днес от компанията на пресконференция. Дотук се стига почти три години след полученото разрешение от правителството за проучвания в района и след като събраните в периода октомври 2016 - януари 2017 година геоложки данни са дали обещаващи резултати. Търсенето на нефт и газ ще се извърши на дълбочина 1300 метра под морското равнище, а сондата ще влезе на 2500 метра под морското дъно. За проучванията ще се използва сондажният кораб \"Ноубъл Глоубтроутър II\", вече работил в блок \"Хан Аспарух\" в Черно море. Използваният метод е конвенционален сондаж, чрез управлявано сондиране под налягане. Уточнява се, че няма да се използва спорният метод хидравлично натрошаване на скалата (фракинг). Сондаж на 80 километра от брега Сондажите в блок \"Хан Кубрат\" ще се извършат в точка, която е на 80 километра от най-близкия бряг, и ще продължат три месеца. Следващата фаза е анализ на събраните данни, който отнема между няколко месеца и година. На база резултатите ще се реши дали да се премине към задълбочена оценка на потенциалните залежи. След новите проучвания се решава дали да се пристъпи към разработване за добив. Реално първите количества нефт или газ могат да се добият между 8 и 10 години след началото на проучвателните сондажи, или в случая между 2027 и 2029 година. За да се започне добив, трябва да се открие количество нефт, което гарантира поне 70 хиляди барела на ден в следващите 20-30 години, колкото е животът на едно находище при използваните днес технологии. Нефт и газ се намират в един от пет сондажа При представянето на проекта в София неговият ръководител Александър Кайс обясни, че досегашните проучвания сочат успех в един от пет случая. Оценката на \"Шел\" е, че проучванията няма да засегнат дълбоководни организми, делфините и туризма. Очаква се и минимален ефект върху риболова, тъй като дейностите са навътре в морето. С намаляване на вредните емисии и шума е взето решение екипите, които ще работят на платформата, да се транспортират от базата във варненското пристанище \"Лесопорт\" до мястото за сондиране с кораб. Били взети и всички мерки за предотвратяване на нефтен разлив. В проучванията в блок \"Хан Кубрат\" партньори на \"Шел\" от миналата година са австралийската компания \"Уудсайд енерджи\" и испанската \"Репсол\", която е работила в блок \"Хан Аспарух\" в северната част на Черно море. Към момента не е ясно колко ще струва на компаниите цялото проучване, като за подобен проект те варират между 50 и 150 млн. долара. Изпълнителният директор на \"Шел България\" Камелия Славейкова обяви, че за социални дейности са предвидени 1 млн. евро, насочени към два университета (Софийският и Минногеоложкият) и шест черноморски общини.", "date": "2019.03.26", "title": "\"Шел\" започва сондажите за търсене на нефт и газ в блок \"Хан Кубрат\" на 1 април"}
{"url": "https://www.dnevnik.bg/sviat/2019/03/26/3409727_vurhovniiat_sud_na_sasht_se_zae_s_manipuliraneto_na/", "text": "Върховният съд на САЩ разглежда днес два казуса, от решаването на които може да зависи как ще изглежда американската политика за десетилетия напред. Става дума за това как управляващите преначертават в собствен интерес избирателните райони (т.нар. преразпределяне, или gerrymandering), за да увеличат шансовете си за победа на следващия вот. Практикува се и от двете големи партии и това води до абсурди. Един от тях е в Грийнсбъро, щата Северна Каролина, където доминираният от републиканци от 2010 г. насам щатски Конгрес така е преначертал града, че границата между два избирателни района криволичи през кварталите и дори разделя университетски кампус. Демократите традиционно са печелили в града с 290 000 жители, но през 2016 г. районът е раздробен и части от него са прехвърлени към други, където има малки градчета, доминирани от симпатизанти и членове на Републиканската партия. Кампусът на A&T State University - най-голямото в страната обществено висше учебно заведение за чернокожи - е така разделен, че, както казва местен студент, \"преди имахме конгресмен, който споделяше възгледите ни, а сега имаме двама, за които не сме убедени, че ни представляват\". Общият брой гласове в щата показва, че републиканци и демократи са приблизително поравно. Преди промяната демократите спечелиха през 2010 г. 7 места, а републиканците - 6. Но след преначертаването на районите републиканците започнаха да печелят 9-10 от 13 места. Манипулирането на очертанията на избирателните райони в името на оставането на власт става все по-ефективно и скрито от избирателите. Причината е в разполагането с много по-подробна информация за имащите право на глас и обработването ѝ с компютри. Вторият подобен случай, с който днес трябва да се заеме Върховният съд във Вашингтон, е в Балтимор, щата Мериленд, където републиканци недоволстват от загубата на място, което традиционно е печелила тяхната партия. Тази практика обикновено води до системно засилване на влиянието на твърдите партийни ядра и изтласкване в периферията на умерените симпатизанти. И в двата иска се твърди, че е нарушена Конституцията на САЩ, гарантираща еднаква защита в законите, правото на свобода на словото и сдружаването, както и на конституционните определения, засягащи провеждането на избори. Очаква се съдиите да вземат решение в края на юни - да позволят (или да забранят) на съдилищата да ограничават манипулирането на избирателните райони в полза на определена партия. Но това не е сигурно - миналата година Върховният съд не взе ясно решение по подобни казуси в Уисконсин и Мериленд. Отчасти причина за това е, че някои конституционни съдии се съмняват в правомощията на федералния съд да се произнася по един в същността си политически проблем, т.е. имат ли капацитет да определят къде е границата на твърде многото политически интереси в очертаването на избирателните райони. За основа в тази процес се използва последното преброяване на населението и в повечето случаи това се прави от управляващите, но има щати, където задачата се възлага на независима комисия.", "date": "2019.03.26", "title": "Върховният съд на САЩ се зае с манипулирането на избирателни райони"}
{"url": "https://www.dnevnik.bg/detski_dnevnik/2019/03/26/3410071_koi_shte_stane_geroiat_na_decata/", "text": "За поредна година неправителствената организация  Национална мрежа за децата  обяви началото на номинациите за наградата \"Герой на децата\" - най-авторитетното признание за ангажираност с живота и благосъстоянието на децата у нас. Призът се връчва в рамките на традиционните годишни награди  \"Златна ябълка\" , с които мрежата за децата отличава организации и личности с принос за развитието и бъдещето на децата в България.  Кой е Героят на децата Това е личност, повлияла положително живота на децата в областите на здравеопазването, образованието, правосъдието, благотворителността и повишаването на чувствителността към темата за правата на децата. Човек, чиито идеи, инициативи и работа са променили мисленето и средата, така че децата да получават повече внимание, подкрепа и възможности за развитие. Личност, която се застъпва за правата на децата в най-широк план. Наградата на Национална мрежа за децата цели да привлече обществено признание към хората, които проявяват гражданска активност, и да популяризира техния положителен пример. Номинациите за \"Герой на децата\" се приемат до 25 април 2019 г., като е необходимо да се попълни  формата за номиниране  в сайта на наградите.  Изборът на победителя ще бъде направен след онлайн гласуване, което ще продължи до 23 май 2019 г.  Церемонията по връчването на наградите \"Златна ябълка\" ще се проведе за девети пореден път в навечерието на Деня на детето - на 31 май в София.", "date": "2019.03.26", "title": "Кой ще стане \"Героят на децата\""}
{"url": "https://www.dnevnik.bg/biznes/2019/03/26/3410056_potrebiteli_na_burzi_krediti_chesto_tegliat_novi_za/", "text": "Потребителите, които прибягват до бързи кредити, рядко съжаляват за това, дори и при невъзможност да се справят с лихвите. Те дори търсят начини да усвоят още заеми, с които да се справят с първоначално изтеглените. По този начин се получава затворен цикъл, типичен за конкретен потребителски кръг – този на хората, ползващи бързи кредити не при извънредни ситуации, а като стандартен начин за финансиране на спонтанно възникнали желания. Това показва проучване на компанията за изкупуване и управление на задължения \"Фронтекс Интернешънъл\", което е разработено с цел разбиране на потребителските нагласи и причините за изпадане в задлъжнялост. Сред своите клиенти компанията идентифицира три типа потребители на бързи кредити. В първата са хора със сравнително ниски доходи, за които възниква неочаквана ситуация, която трябва да финансират - здравословен проблем, наложително пътуване, ремонт на жилището или автомобила или друг неочакван и непланиран разход. Те не разполагат със заделени средства и единствената им възможност да реагират бързо е този тип заем. Тези хора обичайно се стремят да върнат парите. Втората група също са добри платци, които търсят бързо одобрение и са готови да платят по-високата лихва впоследствие. Третият тип хора също разполагат с ниски доходи, но съпроводени и от ниска финансова култура. Те са наясно, че приходите им не отговарят на сумите за покриване на вноските, което ги лишава от реалната възможност да се справят със заема. Това обаче не ги кара да предприемат мерки, а теглят още и още кредити. Компанията идентифицира и потребители, които смятат, че ако стоката, купена на изплащане, се повреди, имат морално основание да спрат да плащат дължимата сума. Често потребители се налага да изплащат продукти, които не използват – обикновено допълнителни придобивки към вече сключени договори. Това най-често се случва при мобилните оператори. Потребители на такива допълнителни услуги осъзнават, че не ги ползват, но в същото време трупат дългове по тях, защото не са се запознали с текста от договора, който са подписали и се отнася до тези допълнителни услуги. Сред проблемните платци според проучването на компанията се нареждат и тези, които имат възможност, но съзнателно отказват да платят дълга си. Според компанията субективните фактори като потребителски грешки или слаба финансова култура са само част от трудностите при събирането на дълговете. В анализа си от компанията подреждат видовете кредити според трудността на събирането. Практиката показва, че потребителите масово плащат първо ипотеката, а после всичко останало. Според проучването следващо по трудност е събирането на непогасени бързи заеми поради факта, че тези клиенти често имат няколко подобни кредита и липса на постоянен трудов договор, което ги прави недосегаеми за запор или съдебни действия. Кредитните карти са друг вид задължение, което се събира трудно, главно поради слабото познаване на този тип продукт. Много потребители не разбират правилно условията за ползването ѝ – например, че лихвата е на месечна, а не на годишна база, както и срока на гратисния период. Немалко са и потребителите, които са получили кредитна карта като бонус към друг банков продукт. След изплащането му те трябва да закрият картата, тъй като в противен случай се трупат такси за поддръжка. Това незнание е честа причина за задлъжняване, което обичайно изненадва потребителите, посочват още от компанията.", "date": "2019.03.26", "title": "Потребители на бързи кредити често теглят нови за погасяването им, показва проучване"}
{"url": "https://www.dnevnik.bg/sport/2019/03/26/3409998_mesi_shte_napravi_peti_opit_da_specheli_kopa_amerika_s/", "text": "След три загубени финала Лионел Меси не се е отказал от мечтата си да изведе Аржентина до триумф в Копа Америка. Звездата на тима ще участва в турнира на Южна Америка през лятото, потвърди треньорът на аржентинците Лионел Скалони. \"Лео ще бъде с нас на Копа Америка. Очевидно е, че ще играе. Той дава максимума от себе си във всеки мач на Аржентина и винаги иска да се представяме добре. След мача с Венецуела говорихме за това как е минала срещата, а не за бъдещето\", каза треньорът Скалони. Меси се завърна в националния тим през март, взимайки участие в  приятелския мач с Венецуела (1:3) . Петкратният носител на \"Златната топка\" не беше играл от световното първенство в Русия. Той има 129 мача и 65 гола за родината си, като е трети по мачове след Хавиер Маскерано (147) и Хавиер Санети (143) и е водещ реализатор. Меси има общо четири участия в надпреварата, като с него Аржентина стигна до финалите през 2007, 2015 и 2016 г., но загуби от Бразилия и два пъти поред от Чили с дузпи. През 2011 г. Аржентина отпадна на четвъртфинал, при това отново след изпълнение на 11-метрови удари. Нападателят има 32 трофея с клубния си тим \"Барселона\", но с националния тим търпи разочарования. Освен трите загубени финала в Копа Америка, той има загуба и на финала на световното първенство през 2014 г. от Германия. Все пак през 2008 г. Меси спечели олимпийски медал с Аржентина. В предстоящата  Копа Америка  Аржентина ще бъде в една група с Колумбия, Парагвай и получилият  специална покана Катар . За четвъртфиналите се класират първите два от трите групи и двата най-добри тима, заели третите места. Турнирът ще се проведе между 14 юни и 7 юли в Бразилия. Аржентина има 14 титли от Копа Америка (заема второ място след Уругвай с 15) и общо 14 загубени финала.", "date": "2019.03.26", "title": "Меси ще направи пети опит да спечели Копа Америка с Аржентина"}
{"url": "https://www.dnevnik.bg/bulgaria/2019/03/26/3410050_aleksei_trifonov_otricha_da_e_razgovarial_s_chlen_na/", "text": "Нoвият пpeдceдaтeл нa Coфийcĸия гpaдcĸи cъд (CГC) Aлeĸceй Tpифoнoв нe ce яви във Върховния административен съд (ВАС), където бе призован на делото по жалбата на другия кандидат за поста Евгени Георгиев, а изпрати писмо с отговора си на зададените въпроси. За това информира сайтът defakto.bg Съдебният състав призова Трифонов да каже дали е вярно, че членът на Съдийската колегия Даниела Марчева е кадровикът, който го е посъветвал да се кандидатира за поста. По време на изслушването му пред Съдийската колегия на 27 ноември м.г., когато той беше избран за председател на СГС, а номинираният от съдиите от СГС Евгени Георгиев бе отхвърлен, Трифонов каза, че е бил поощрен да се кандидатира от колега, с когото работели в един кабинет, а сега е член на Висшия съдебен съвет. На тези условия отговаряше съдия Даниела Марчева, която сега е член Съдийската колегия на ВСС, но Трифонов не назова име. Сега в писмото си до съда Трифонов обяснява на практика същото - че не е пoлyчaвaл пpeдлoжeниe в cмиcъл нa \"пoĸaнa\" дa ce ĸaндидaтиpa зa пpeдceдaтeл нa CГC oт лицe, \"ĸoeтo дa e билo ĸъм тoзи мoмeнт дeйcтвaщ члeн нa Cъдийcĸaтa ĸoлeгия нa BCC\". Но пак не посочва името на колегата, с когото е разговарял. Адвокатът на Евгени Георгиев - Александър Кашъмов, оcпopи пиcмeнaтa фopмa ĸaтo нeдoпycтимa в cлyчaя, тъй ĸaтo нe дaвa възмoжнocт зa нeпocpeдcтвeни впeчaтлeния и ĸoнcтaтиpaнe нa yĸлoнчивocт y oтгoвapящия. И пpизoвa cъдa дa пpиeмe, чe тъй ĸaтo Aлeĸceй Tpифoнoв нe ce явявa, a и нe oтгoвapя нa ĸoнĸpeтнитe въпpocи, paзгoвopи c нeгo зa ĸaндидaтиpaнeтo мy e вoдилa имeннo Дaниeлa Mapчeвa oт BCC. Bъpxoвният aдминиcтpaтивeн cъд ocтaви иcĸaнeтo бeз ĸoмeнтap. Πpиe ĸaтo дoĸaзaтeлcтвo пиcмeнoтo излoжeниe нa Aлeĸceй Tpифoнoв и oтлoжи дeлoтo зa 23 aпpил. Дoтoгaвa Eвгeни Гeopгиeв и aдвoĸaтът мy Aлeĸcaндъp Kaшъмoв тpябвa дa ce зaпoзнaят c нoвитe дoĸaзaтeлcтвa, пpeдcтaвeни oт BCC. Cpeд тяx ca и 10 имoтни дeĸлapaции нa Евгени Гeopгиeв ĸaтo \"имaщи oтнoшeниe ĸъм иcĸaнeтo нa oтвoд нa члeнa нa BCC Бoян Hoвaнcĸи\". Oтвoдът бe пoиcĸaн oт Гeopгиeв пpeди изcлyшвaнeтo нa двaмaтa ĸaндидaти зapaди пpeдyбeдeнocт нa Hoвaнcĸи ĸъм нeгo, но той отказа да си направи отвод. На 27 ноември м.г. Съдийската колегия избра Алексей Трифонов за председател на СГС с два гласа над необходимия минимум. Ако изключим предполагаемите гласове за него на Даниела Марчева - колегата, която е посъветвала Трифонов да се кандидатира и междувременно е станала член на ВСС, и на Боян Новански, чийто отвод Георгиев поиска заради предубедени според него предварителни изказвания на кадровика, изборът на председател на СГС при тези обстоятелства става спорен, коментират юристи. Дали е спорен ще каже съдът.", "date": "2019.03.26", "title": "Шефът на Софийския градски съд отрече да е канен на поста от член на съдебния съвет"}
{"url": "https://www.dnevnik.bg/bulgaria/2019/03/26/3410087_viceprezidentut_za_imotniia_skandal_borisov_e_na_hod/", "text": "В момента на ход е Бойко Борисов и като председател на политическа партия ГЕРБ, и като премиер-министър. Нека да изчакаме тяхното решение. Тогава ще може да се коментира темата. Това заяви вицепрезидентът Илияна Йотова, цитирана от БНР. Повод за думите ѝ е имотният скандал от последните дни, в който са замесени част от управляващите. Миналата седмица от публикация на \"Свободна Европа\" стана известно, че фирма \"Артекс\" е продала апартаменти на цени под пазарните на  зам.-председателя на ГЕРБ Цветан Цветанов , на министъра на правосъдието в оставка Цецка Цачева, на шефа на парламентарната комисия по културата Вежди Рашидов и  на зам.-министъра на спорта в оставка Ваня Колева . Заради избухналия скандал през уикенда Колева и Цачева  подадоха оставките си . Вчера \"Биволъ\" съобщи, че и заместник-министърът на енергетиката  Красимир Първанов е придобил апартамент  по цени под пазарните в луксозна сграда на фирма \"Артекс\" на ул. \"Тинтява\". Днес  той също депозира оставката си.   Йотова коментира и  напускането на БСП от парламента . \"Елементи на политически кризи има в моменти, в които БСП напусна пленарната зала, и както виждате, всеки път е на ръба съставянето на кворума. Това не е нормална атмосфера и не е нормална работа на един български парламент\", каза тя. \"Аз не зная и законите, които се приемат, с каква доза категоричност са те, първо, и второ - доколко те наистина заслужават да бъдат в юридическия мир на страната, при положение че не се приемат с достатъчно дискусия\", добави вицепрезидентът.", "date": "2019.03.26", "title": "Вицепрезидентът за имотния скандал: Борисов е на ход"}
{"url": "https://www.dnevnik.bg/bulgaria/2019/03/26/3410098_osnovniiat_svidetel_po_deloto_ktb_kaza_imena_na/", "text": "Слушайте, предстоят много интересни неща за българската действителност, за българската политика. Чухте за първите политически трепети на подсъдимия Василев с един бивш министър-председател, мисля че беше Иван Костов и неговото семесйтво...\" /.../ С тези думи зам.-главният прокурор Иван Гешев се обърна към журналистите в Специализирания съд, където беше специално дошъл да чуе дали ще даде същите показания като на досъдебното следствие основният свидетел Бисер Лазов на когото прокуратурата разчита не само да подкрепи обвинението, но и да разберат гражданите за какво става дума в това дело, по думите на Гешев. А става дума за политика, както в прав текст заяви той. Малката банка трябва да е в добри отношения с политиците, за да оцелее - тази философия е изповядвал шефът на фалиралата Корпоративна търговска банка (КТБ) Цветан Василев, според казаното в съдебната зала от основния свидетел по делото за нейното източване Бисер Лазов, предаде Нова телевизия - точно както прогнозира зам.-главният прокурор Гешев пред медиите. В процеса освен Цветан Василев, който все още е в Сърбия, са подсъдими общо 17 души. Защитават ги близо 40 упълномощени и резервни адвокати, обобщава БНР. Зам. главният прокурор Иван Гешев каза още, че показанията на Лазов ще разкрият 90% от истината за източването на КТБ. \"Предстоят много интересни неща, ако той разкаже това, което е разказал пред разследващите органи\", допълни той. До момента Лазов е разпитван 40 пъти, но за първи път дава показания пред съда. Гешев уточни, че основното обвинение по делото е за длъжностно присвояване. Над 20 години Бисер Лазов е бил счетоводител на фирмата на Цветан Василев, като отношенията им приключват на 20 юни 2014 г, когато БНБ затваря КТБ. До този момент задълженията му са били да описва в счетоводна книга какви пари са влизали или излизали от фирмата. Лазов е и човекът, който дава на прокуратурата документи и разказва за модела на работа на банката. Според Лазов политико-финансовите отношения между банката и политици са започнали през 2000 година, когато Цветан Василев влиза в КТБ. Лазов спомена и първото име на политик в съдебната зала - това на Иван Костов, за когото каза, че се виждал с Цветан Василев. Костов е идвал в офиса му, а Василев е контактувал и с дъщерята на Иван Костов - Мина. Даже Лазов бил пращан на срещи с нея, за да уговарят общи имоти, които фирмата е наемала, уточнява БНР. Националното радио допълва, че достоверността на показанията на Лазов е обект на задочен спор между страните от началото на процеса. Адвокати го обвиняват, че атакува Цветан Василев, за да опази себе си от наказателна отговорност, от прокуратурата пък твърдят, че хора на Василев се опитвали да профилактират Лазов, за да оттегли показанията си. Делото за източването на КТБ започна преди повече от година, но същински ход по него беше даден през февруари тази година, когато  Специализираният наказателен съд реши  да спре с четенето на обвинителния акт по делото, събран в 5000 страници. Това стана след промени в Наказателнопроцесуалния кодекс.", "date": "2019.03.26", "title": "Основният свидетел по делото КТБ каза имена на политици, гостували на Цветан Василев"}
{"url": "https://www.dnevnik.bg/biznes/2019/03/26/3410079_produljava_da_raste_broiat_na_bulgarite_putuvashti_za/", "text": "През изтеклата година броят на чуждестранните туристи в Германия продължава да расте, като отново се отбелязва рекорд. По предварителни данни на федералната статистическа служба гостите на страната са осъществили 87.7 млн. нощувки, което е ръст с 5%. В същото време продължава да е двуцифрен ръстът на българите, избрали тази дестинация. Според данните през 2018 г. на годишна база българите са направили 376 176 нощувки, което е ръст с 12.4% за година. \"България вече няколко години отбелязва тенденция на изключително силен растеж\", коментира Кристиан Салай, ръководител на Туристическия брод на Германия за Източна Европа и Западните Балкани. Година по-рано обаче ръстът на нощувките на българите е бил по-голям - малко над 14%. Остават непроменени данните за интереса на повечето българи към провинция Бавария, където са отчетени 22.7% от нощувките, следвана от Хесен (където попада Франкфурт) с 15.4% и Баден-Вюртемберг с 13.8%. Водещи са служебните пътувания, следват почивките - 32%, и общи пътувания - 25%. Повечето от пътуванията са предназначени за градски туризъм или такъв, свързан със събития - 52% от всички. За обиколни турове са 29% от пътуванията на българите в страната, на почивки се падат 8%. Данните показват още, че 70% от пътуванията на българите са резервирани през интернет, че 31% от тях са отишли до Германия с автомобил и че средно остават за 10 нощувки. Данните на Германия показват, че европейци осъществяват 20.4% пътувания в Германия с цел културен туризъм. Това нарежда страната като дестинация номер едно за европейците в този сегмент на туризма. Страната разполага с 6700 музея, отчитащи 15 млн. посетители годишно. Има и 44 обекта под защитата на ЮНЕСКО. През този година Германия отбелязва 100 г. от поставянето на началото на движението \"Баухаус\", възникнало като архитектурен стил, а по-късно пренесло се и в стила на мебелите и домакинските принадлежности заради простотата на формата и функционалността, които разкрива стилът. Това е и причината в Германия тази година да има множество събития около годишнината. В трите града, в които се е развивал стилът - Ваймар, Десау и Берлин, има музеи и специални експозиции, на място има тематични турове. Повече за събитията, посветени на \"Баухаус\", може да се научи  тук  и  тук . За събитията в България можете да прочетете повече  тук .", "date": "2019.03.26", "title": "Продължава да расте броят на българите, пътуващи за Германия"}
{"url": "https://www.dnevnik.bg/sviat/2019/03/26/3409792_rumuniia_predizvika_skandal_sus_suobshtenie_che_mesti/", "text": "Саеб Ерекат, генералният секретар на Организацията за освобождение на Палестина, заяви, че Данчила е извършила \"грубо нарушение на правата на палестинците, на международното право и на резолюциите на ООН\".", "date": "2019.03.26", "title": "Румъния предизвика напрежение със съобщение, че мести посолството си в Ерусалим"}
{"url": "https://www.dnevnik.bg/evropa/2019/03/26/3410109_kakvi_shte_sa_pravata_na_grajdanite_na_es_vuv/", "text": "Лидерите на ЕС миналата седмица  се съгласиха  да отложат излизането на Великобритания от блока поне до 12 април. Премиерът Тереза Мей заяви, че все още иска страната да напусне ЕС със сделка, но  ако не успее  да събере достатъчна подкрепа в парламента за споразумението, което постигна със съюза, остава рискът от Брекзит без сделка. На фона на тези събития Европейската комисия публикува  поредица от разяснения  за последиците от \"твърд\" Брекзит. В този случай правата на гражданите на ЕС във Великобритания ще се определят според британското право, което ще трябва да бъде интерпретирано, взимайки предвид британските задължения по Европейската конвенция за правата на човека, посочва еврокомисията, като уточнява, че повечето информация, която следва, се основава на изявления от страна на Обединеното кралство. Кандидатстване за статут Британското правителство заяви, че \"иска да увери гражданите на ЕС и техните семейства, живеещи във Великобритания, че са добре дошли да останат във Великобритания при малко вероятния случай на Брекзит без сделка\". Гражданите на ЕС, пристигнали преди датата на излизането и възнамеряващи да продължат да живеят в Обединеното кралство след 31 декември 2020 г., ще трябва да кандидатстват за \"статут на уседналост\" или за \"временен статут на уседналост\". Те ще трябва да кандидатстват за този статут дори и ако преди това са придобили статут на постоянно пребиваващи според правилата, които са се прилагали към тогавашния момент. Гражданите на ЕС, пристигащи след датата на излизането, ще бъдат приети според британските имиграционни правила и ще трябва да поискат разрешение за влизане или оставане в Обединеното кралство. Събиране на семейства Близките роднини на граждани на ЕС във Великобритания (с изключение на тези, които са британски граждани) ще трябва да кандидатстват до 29 март 2022 г. Срокът е до 31 декември 2020 г. за двойки, сключили наскоро брак, например след 29 март 2019 г. Ако членовете на семейството не кандидатстват до тези дати, ще трябва да поискат разрешение според по-рестриктивното британско законодателство, което ще се прилага към момента, в който кандидатстват. Работа и социално осигуряване След датата на излизането правото на работа ще зависи от британското законодателство. Британското правителство обяви, че гражданите на ЕС и техните семейства във Великобритания ще могат да продължат да живеят, работят и да имат достъп до социални помощи в общи линии както досега. Еврокомисията очаква дадените уверения скоро да бъдат формализирани. Гражданите на ЕС се съветват да проверят условията, които са необходими, за да могат да продължат да работят. Може например да е необходимо разрешително за работа. Ако работят във Великобритания, но живеят в ЕС, може да се нуждаят от специален документ, за да влязат на територията на Обединеното кралство. Хората, които вече са живели, работили или са били осигурени във Великобритания, се съветват да се сдобият със свидетелство за периода на работа, пребиваване или осигуряване от съответните британски институции и незабавно да кандидатстват или за временен, или за постоянен имиграционен статут. Гражданите на ЕС, които живеят във Великобритания и са близки роднини на британски граждани, ще трябва да кандидатстват за \"статут на уседналост\" или \"временен статут на уседналост\", ако възнамеряват да продължат да живеят в Обединеното кралство. Участие в избори След датата на излизането правото на гласуване или явяване на местни избори във Великобритания ще зависи от британското законодателство. Правителството обяви, че гражданите на ЕС в страната ще могат да гласуват и да се явяват на местните избори в Англия и Северна Ирландия през май 2019 г. Шотландският парламент и Националната асамблея на Уелс отговарят за собственото си избирателно право. За евроизборите правото на гласуване на гражданите, живеещи в чужбина, зависи от националното законодателство на страната им по произход. Гражданите на ЕС могат да се кандидатират за евроизборите, ако живеят в държава - членка на ЕС. Визи  Великобритания обяви, че гражданите на ЕС ще могат да пътуват до страната без визи за кратки посещения до три месеца. Те ще могат да пътуват до Великобритания с паспорта или личната си карта. Използването на лична карта обаче няма да е възможно след 31 декември 2020 г. Повече информация можете да намерите  тук .", "date": "2019.03.26", "title": "От 2021 г. личната карта няма да важи на границата при Брекзит без сделка"}
{"url": "https://www.dnevnik.bg/razvlechenie/2019/03/26/3410089_izminaha_50_godini_ot_mirniia_protest_v_legloto_na/", "text": "През март 1969 г. току-що венчаните Джон Ленън и Йоко Оно се отказват от медения си месец и приемат представители на пресата в леглото на президентския апартамент в хотел \"Хилтън\" в Амстердам. Така двамата протестират по мирен начин срещу войната във Виетнам, пише \"Ройтерс\". Тази седмица в столицата на Холандия с фотоизложба и други събития ще бъдат ознаменувана 50-ата годишнина от мирния протест на Йоко Оно и Ленън, който  беше убит в Ню Йорк през 1980 г.  Марк Дейвид Чапман, който застреля Ленън,  все още излежава присъдата  си от 20 години до доживот затвора в Алдън, Ню Йорк. През 1969 г. Ленън и Оно сред цветя и надписи, които самите те са написали като \"Мир на косата\" и \"Мир в леглото\", изразяват своята идея за световна хармония: отказът от насилие във всичките му форми. \"Ако вярвате, че насилието ще реши всички проблеми, това е ваш проблем. Аз не смятам така\", казва Ленън на един от репортерите. \"Никой досега не е опитвал да реши проблемите с мир\", заявява той. Случката намира място в репертоара на \"Бийтълс\" в песента The Ballad of John and Yoko, в която се пее: \"Отидохме с кола от Париж до Амстердам. Говорихме в леглата си за седмица. Хората от новините попитаха: \"Какво правите?\" Казах им: \"Ние просто се опитваме да получим малко мир.\" През 2012 г. Йоко Оно пусна за свободно гледане документалния филм Bed Peace, който разказва както за акцията им в Амстердам, така и за повторното й осъществяване няколко месеца по-късно в Монреал (Канада).  В чест на годишнината пред хотела ще бъде засадено \"лале на мира\", а сред останалите събития влизат филмова вечер, концерт и туристически обиколки в известната стая номер 902 в хотела.", "date": "2019.03.26", "title": "Изминаха 50 години от \"мирния протест в леглото\" на Джон Ленън и Йоко Оно"}
{"url": "https://www.dnevnik.bg/bulgaria/2019/03/26/3410110_antikorupcionnata_komisiia_shte_proveriava_sdelkite_i/", "text": "Антикорупционната комисия КПКОНПИ е започнала проверка на строителната компания \"Артекс\", след като скандалът с покупка на жилища от нея на занижени цени се разрасна. Председателят на комисията Пламен Георгиев обяви пред журналисти в Народното събрание, че ще се проверят продажбите за 3-4 години назад освен сделките на председателя на парламентарната група на ГЕРБ Цветан Цветанов, министърът на правосъдието в оставка Цецка Цачева, председателят на парламентарната комисия по култура Вежди Рашидов и освободената вече от поста зам.-министър на спорта Ваня Колева. Междувременно оставка подаде и бе освободен като зам.-министър на енергетиката и Красимир Първанов. Всичко по темата четете  тук . В петък  Върховната касационна прокуратура възложи  на комисията да започне такава проверка.  Тук идеята е не да претупваме нещата. Ние изискваме въобще всички документи във връзка с покупко-продажбата на жилища от фирма \"Артекс\", обясни Георгиев, цитиран от агенция \"Фокус\". Посочи, че ще се анализира дали има и \"други лица\", които също са купували от тази фирма. \"По този начин ще се направи една всеобхватна проверка, като искаме всички разрешителни, които са издавани на тази фирма. Анализираме всичко, законопроектите, които са внесени и които евентуално биха облагодетелствали тази фирма. Искаме да разровим докрай всичко, за да установим въобще кои лица са пазарували от фирма \"Артекс\" и на какви цени\", допълни Пламен Георгиев. Той направи коментара си преди заседанието на правната комисия в Народното събрание, на която се разглеждат промени в Закона за съдебната власт. Председателят на комисията Данаил Кирилов обяви, че най-вероятно Изпълнителната комисия на ГЕРб ще заседава по скандала в четвъртък. Тогава се очаква в България да се е върнал председателят на парламентарната група на ГЕРБ Цветан Цветанов, за чиято сделка с жилище от \"Артекс\" се разбра първо. В момента той е в САЩ.", "date": "2019.03.26", "title": "Антикорупционната комисия ще проверява сделките и разрешителните на \"Артекс\""}
{"url": "https://www.dnevnik.bg/evropa/2019/03/26/3410139_makron_poiska_kitai_da_uvajava_edinstvoto_na_es/", "text": "Френският президент Еманюел Макрон поиска от китайския президент Си Дзинпин да \"уважава единството на Европейския съюз\" в момент, когато Пекин е заподозрян, че се опитва да породи разделение между европейските страни с политиката си за инвестиции, предаде \"Франс прес\". \"Ние уважаваме Китай и очакваме естествено от нашите големи партньори също да уважават единството на Европейския съюз, както и ценностите, които той носи\", каза Макрон. Френският президент освен това отправи призив към Китай и ЕС да положат усилия за укрепване на мултилатерализма, като същевременно призна историческото съперничество между тях, предаде \"Ройтерс\". \"Ние искаме да постигнем напредък при обновяването на мултилатерализма. Ние имаме различия, очевидно е, че в историята на човечеството силата не върви без съперничество. Никой не трябва да е наивен по този въпрос\", каза Макрон. \"Но ние уважаваме Китай и сме решени да водим диалог и да сътрудничим с него\", допълни той. Китайският лидер увери, че Европа и Китай \"напредват заедно\", въпреки че понякога са в състезание и призова отношенията помежду им да не са пропити с \"недоверие\", предаде \"Франс прес\". \"Разбира се, има въпроси на разногласие, на съревнование, но това е едно положително съревнование. В момента ние напредваме заедно. Не трябва недоверието да ни кара да гледаме постоянно назад\", каза Си. Франция и Китай се обявиха в подкрепа на глобално споразумение за инвестициите между ЕС и азиатския гигант. \"Двете страни подкрепят бързото сключване на амбициозно глобално споразумение за инвестициите между ЕС и Китай, включващо достъп до пазара и защитата на инвестициите в духа на взаимната изгода\", се казва в общо изявление на двамата лидери. То идва в момент, в който САЩ и някои европейски страни са обезпокоени от придобивките на Китай в Европа и упрекват Пекин, че не гарантира справедливо отношение към чуждите инвестиции на своя територия, отбелязва агенцията. Китай инвестира най-малко 145 милиарда евро в Европа от 2010 г., но тенденцията е към забавяне в момент, когато няколко държави затягат мерките, за да регламентират придобивките на Китай. В общо изявление двамата лидери казаха, че са против така наречените екологични престъпления, по-специално бракониерството, трафика на животински и растителни видове, застрашени от изчезване, както и срещу замърсяването с пластмаси. Двамата лидери се ангажираха да прилагат Парижкото споразумение за климата във всичките му измерения и до 2020 г. да съобщят дългосрочната си стратегия за намаляване на емисиите на парникови газове до средата на века. Китай ще е домакин догодина на конференция на ООН за биоразнообразието, която би трябвало да бележи важен етап в защитата на околната среда. Си Дзинпин призова Франция към развитие на двустранното сътрудничество в нови отрасли - финансовата сфера, изкуствения интелект и устойчивото развитие на градовете.", "date": "2019.03.26", "title": "Макрон настоя Китай да уважава единството на ЕС"}
{"url": "https://www.dnevnik.bg/sport/2019/03/26/3410138_kak_priiatel_na_putin_se_okaza_nai-dobre_prietiiat/", "text": "Със сигурност Александър Овечкин е най-добре приетият руснак в Белия дом.\" Така бившият служител на администрацията на президента Анди Хеминг се пошегува с руския хокеист Овечкин, който предвоеждаше делегацията на \"Вашингтон кепитълс\" при президента Доналд Тръмп. Шампионът в Националната хокейна лига (НХЛ) на САЩ и Канада показа  купа \"Стенли\"  на американския президент, приемайки поканата да го посети в Белия дом. За медиите в САЩ по-интересна от самата визита беше присъствието на капитана и звезда на отбора Овечкин, който е сред най-големите поддръжници на руския президент Владимир Путин. Овечкин не беше единственият руснак, след като има двама съотборници Евгений Кузнецов и Дмитрий Орлов. Той обаче е най-известният и стоеше до Тръмп през цялото време в Овалния кабинет. \"През миналата година вие се справихте отлично, победихте действащия шампион \"Питсбърг\" и заслужихте купата. Един страхотен състезател и голям спортист ви поведе към победата – Алекс Овечкин. Къде е Иванка (Иванка Тръмп), тя е негова приятелка и голяма почитателка. Тя ми каза, че те наричат Александър Велики и си водещ реализатор, това май е добър резултат\", обърна се Тръмп към Овечкин. Руският хокеист изведе \"Кепитълс\" до  историческа първа купа \"Стенли\" в НХЛ . Овечкин е емблемата на отбора, като прекарва цялата си кариера дотук във \"Вашингтон\". Той не крие близките си отношения с Владимир Путин и през 2017 г. създаде социално движение в подкрепа на руския президент. \"Благодаря ви за поканата, за нас е чест да сме тук и да ви срещнем лично\", обърна се Овечкин към Доналд Тръмп. Анализаторите в САЩ обърнаха голямо внимание на жестовете и на отношението на американския президент към руския хокеист. В три различни момента Тръмп се ръкува с Овечкин, като обърна внимание и на друг от сънародниците му Евгений Кузнецов, с чиято фамилия имаше големи проблеми.", "date": "2019.03.26", "title": "Как приятел на Путин се оказа най-добре приетият руснак от Тръмп в Белия дом"}
{"url": "https://www.dnevnik.bg/evropa/evropeiski_parlament/2019/03/26/3410170_evroparlamentut_poiska_krai_na_smianata_na_vremeto/", "text": "Евродепутатите гласуваха за спиране на практиката за смяна на времето с един час през пролетта и есента след 2021 г., предаде пресслужбата на Европейския парламент. Държавите от ЕС, които решат да запазят лятното си часово време, ще трябва да сменят часовниците си за последен път в последната неделя на март 2021 г. Страните, които предпочетат да запазят стандартното (зимно) часово време, ще могат да сменят часовниците си за последен път в последната неделя на октомври 2021 г, според проектозакона приет от евродепутатите с 410 гласа \"за\", срещу 192 гласа \"против\" и 51 гласа \"въздържал се\". Евродепутатите подкрепиха предложението на Комисията за преустановяване на сезонната смяна на часово време, но гласуваха това да бъде отложено от 2019 г. за 2021 г. Защита на единния пазар Евродепутатите искат страните от ЕС и Европейската комисия да координирант решенията, за да се гарантира, че установяването на лятно часово време в някои страни и на зимно часово време в други, няма да възпрепятства функционирането на единния пазар. В случай че Европейската комисия прецени, че предвиденият режим за часовото време може значително и постоянно да възпрепятства функционирането на единния пазар, може да отложи датата на прилагане на директивата с максимум 12 месеца, гласи приетият текст. Той е позицията на Европарламента за преговорите с министрите на ЕС за окончателните правила. През септември 2018 г  Европейската комисия предложи  ЕС да сложи край на смяната на времето още през март 2019 г. Ускореният график, предвиждан от Еврокомисията, обаче беше поставен под въпрос още през октомври, тъй като  някои страни членки предупредиха , че те няма да могат да вземат необходимите мерки да се приспособят в области, като въздушния транспорт например. Обществена консултация в ЕС миналата година  показа, че  84 на сто от европейските граждани са против промяната на часовото време. В България също имаше  анкета , която показа, че повечето българи искат да се прекрати тази смяна.", "date": "2019.03.26", "title": "Европарламентът поиска край на смяната на времето през 2021 г."}
{"url": "https://www.dnevnik.bg/evropa/2019/03/26/3410177_ot_2022_godina_predlaganite_v_es_novi_koli_shte_sa_s/", "text": "Предлаганите в страните от Европейския съюз нови автомобили серийно вероятно ще бъдат оборудвани с повече системи за безопасност от 2022 година. Идеята вече е одобрена от Европейския парламент, Съвета на ЕС и Европейската комисия в рамките на т.нар. тристранни преговори. Последната стъпка преди превръщането на нормата в задължителна е официално одобрение от Европейския парламент и от Европейския съвет. Предложението е всички превозни средства задължително да са снабдени със системи за предупреждаване за сънливост и разсейване на водача, интелигентна система за регулиране на скоростта и безопасност при движение на заден ход чрез камери или датчици, както и записващо устройство в случай на злополука (\"черна кутия\"). От 2022 година леките автомобили и микробусите трябва да имат предупредителна система при напускане на пътната лента, усъвършенствана система за аварийно спиране и обезопасителни колани, подобрени чрез изпитвания на сблъсък. На по-късен етап, който не е уточнен, камиони и автобуси пък трябва да имат конструкция и оборудване, които подобряват пряката видимост на водачите и отстранява мъртвите зони на огледалата. Европейската комисия очаква предложените мерки да помогнат за спасяването на над 25 хиляди човешки живота и за предотвратяване на поне 140 хиляди тежки наранявания до 2038 г. Според комисаря по въпросите на вътрешния пазар, промишлеността и предприемачеството Елжбета Бенковска с новото задължително оборудване за безопасност може да се постигне въздействие, аналогично на това при първоначалното въвеждане на обезопасителните колани. Като аргумент се посочва още, че тази стъпка ще помогне на водачите да свикнат постепенно с новите системи за оказване на помощ при шофиране. През последните години ЕС въведе набор от задължителни мерки, които според оценките са допринесли за намаляване на броя на жертвите на пътнотранспортни произшествия с 50 000. Тези мерки включват електронни системи за управление на стабилността във всички превозни средства, както и усъвършенствани системи за аварийно спиране и системи за предупреждение при напускане на лентата за движение в камиони и автобуси. Към момента предлаганите системи за сигурност присъстват серийно във всички автомобили от висок клас. Последните години прави впечатление, че те се вграждат без доплащане и във все повече от масовите модели. Реално, може да се окаже, че до 2022 година самите производители вече ще са ги въвели масово, като изпреварят европейската директива.", "date": "2019.03.26", "title": "Новите коли в ЕС ще трябва серийно да са с повече системи за безопасност от 2022 г"}
{"url": "https://www.dnevnik.bg/bulgaria/2019/03/26/3410147_za_turgoviiata_na_ploshtadkata_v_borisovata_gradina_i/", "text": "От три години чакаме институциите да успеят да ни осигурят възможност да разположим павилионите си за мобилна търговия на местата в Борисовата градина, които са ни определени. Да можем да изпълним изискванията и предписанията. Не ни дадоха тази възможност\". Това заяви пред \"Дневник\" Свилен Стайков, собственик на  фирмата, поставила наскоро два павилиона за продажбата на храни и напитки  на площадката с пързалката слонче в центъра на парка. Стайков каза, че от три години плаща целогодишно наеми на общината за четири обекта за мобилна търговия, но има възможност да ползва само два. \"И тази година реших, че не може това да продължава. Решихме да използваме мястото до детската площадка – т.нар. Слончето, където и без това е предвидено за търговска дейност, защото това е най-малко проблемното място. То и без това е предназначено за търговска дейност\", допълни той. И от община \"Средец\" коментираха пред \"Дневник\", че проблемът с новите два павилиона идва най-вече от това, че те не могат да застанат на отреденото им от общината място. Според издадените разрешителни двата павилиона с разрешение за търговия с пуканки и царевица трябва да са в единия ъгъл, отстрани на детската площадка до зелените площи. Там в момента обаче има няколко батута и други атракциони. Така мястото е заето и съответно разрешението, издадено за павилионите за търговия, не може да бъде изпълнено. \"Увеселителните съоръжения за деца, които са непосредствено до детската площадка \"Слончето\" са от над 10 години там и са незаконни\", коментира в интервю за \"Дневник\" кметът на район \"Средец\" Мария Ачкова. Някъде от 2016 г.-2017 г. има и заповед за премахването им, която е издадена, когато започна ремонтът на площадката. \"Тогава за кратко време, докато всичко беше затворено, успяхме да се преборим и тези съоръжения изчезнаха от парка. За тези съоръжения има доста административна кореспонденция, която се е провела. Но те още са си там\", допълни тя. Преди около две седмици, покрай проверките за търговията на новите павилиони на детската площадка, от район \"Средец\" отново написали на столичния инспекторат да предприеме действия срещу незаконните атракицони. За да могат павилионите да заемат полагаемите им се места. Тази кореспонденция обаче тече вече няколко години, отбелязаха неофициално от общината. Дори налаганите глоби били несъбираеми - трудно се издирвали отговорните лица, за да им бъдат предявени исковете или пък да платят наложените санкции. А кметът Ачкова намекна, че ако е имало воля във всички институции, то тези съоръжения вече нямаше да са там. Докато незаконните батути и атракциони продължават безпроблемно да работят в парка и са силно посещавани всеки уикенд, павилионите на фирмата на Стайков също няма къде да се преместят и да спазят правилата. Стайков признава, че действително разполагането на двата павилиона на площадката не е съвсем по правилата. Но обяснява, че е бил принуден от обстоятелствата, тъй като иначе търпи загуби и плаща за нещо, което не ползва. На въпрос защо с разрешение за пуканки и царевица, в павилионите се предлагат също напитки и бира, той коментира, че разрешителното е за обща търговия с хранителни продукти. От район \"Средец\" коментираха, че са издали на фирмата предписание все пак да спазват издаденото им разрешително. Във връзка с това, че не изпълняват изискванията на наредбата за търговия на площ от 3 квадратни метра, Стайков отбеляза, че по старата наредба разрешението е било за 5 квадратни метра и затова всички павилиони за подобна търговия са били направени по този стандарт. Поръчаните от него павилиони били изработени преди години и съответно отговаряли на старите изисквания. Макар новите правила вече да са в сила, в Столична община разбрали, че няма как те да започнат да действат веднага и издали инструкция до края на годината да не се глобяват павилионите, които са 5, а не 3 квадратни метра, казва Стойков. И отбеляза, че срещу новата наредба има редица възражения от фирмите, осъществяващи мобилна търговия. Малко след като се появиха новите търговски обекти на площадката със слончето, до тях бяха монтирани и  няколко реда нови пейки с маси.  Така обектът около двата павилиона заедно с хладилници, хладилни витрини и няколкото реда маси, надвиши сериозно и 10-те квадратни метра, които би трябвало да има фирмата по старата наредба. Стайков коментира, че фирмата му действително сама е сложила новите маси и го е направила покрай монтирането на павилионите. Но специално поръчала такива маси, които били преди това на същото място, само сложила няколко допълнително. \"Това е направено в интерес на хората, за да има повече места за тях. Те не са само за клиентите ни и може да се ползват и без консумация. Ако кажат, че пречат и не са необходими, ще ги премахнем, няма проблеми\", заяви Свилен Стайков. Той призова за съдействие, така че в крайна сметка да бъде въведен ред в незаконната търговия из столичните паркове. И отбеляза отново, че заради изцяло незаконните търговци, неговата фирма е потърпевша. \"Всъщност нас най-често ни санкционират, защото имаме разрешителни, имаме касови апарати, ясни сме, лесно могат да ни намерят. А напълно незаконните не могат нищо да им направят, вижте десетките различни търговци из парка през почивните дни. Никой не може да издири отговорните и реално да им наложи, да събере глобите. Накрая идват при нас, защото им е най-лесно, проверяват ни\", каза Стайков. \"Ако всяка от администрациите само прехвърля горещия картоф на друга, няма как да се случи\", коментира Ачкова пред \"Дневник\" защо множеството отговорни за борба с незаконната търговия институции са неспособни да регулират тези взаимоотношения.", "date": "2019.03.26", "title": "За търговията на площадката в Борисовата градина и възможностите на институциите"}
{"url": "https://www.dnevnik.bg/evropa/evropeiski_parlament/2019/03/26/3410228_koi_bulgarski_evrodeputati_podkrepiha_direktivata_za/", "text": "Евродепутатите одобриха  спорната директива за авторското право  с 348 гласа \"за\" и 274 \"против\" и 36 \"въздържал се\"; текстът, който бе обект на невиждано лобиране и множество критики и поправки, раздели и българските депутати. Ето как гласуваха те според  протокола, публикуван от ЕП .   са гласували Неджми Али, Филиз Хюсменова и Искра Михайлова от ДПС, Асим Адемов и Емил Радев от ГЕРБ, Светослав Малинов от ДСБ, Георги Пирински, Петър Курумбашев и Сергей Станишев от БСП. са били Илхан Кючюк от ДПС, Ангел Джамбазки от ВМРО и Момчил Неков от БСП.  са се Николай Бареков от \"България без цензура\", Ева Майдел, Андрей Новаков, Андрей Ковачев и Владимир Уручев от ГЕРБ. По въпроса дали да бъдат гласувани поправки на директивата (който бе отхвърлен само с 5 гласа разлика) българските представители са гласували: -   – Николай Бареков от \"България без цензура\", Ангел Джамбазки от ВМРО, Светослав Малинов от ДСБ, Ева Майдел и Владимир Уручев от ГЕРБ, Момчил Неков и Георги Пирински от БСП, Илхан Кючюк от ДПС. -  – Неджми Али, Филиз Хюсменова и Искра Михайлова от ДПС, Андрей Ковачев, Емил Радев от ГЕРБ, Петър Курумбашев от БСП. Данни за гласуване от страна на Асим Адемов и Андрей Новаков от ГЕРБ, както и от Сергей Станишев от БСП няма.", "date": "2019.03.26", "title": "Кои български евродепутати подкрепиха директивата за авторското право"}
{"url": "https://www.dnevnik.bg/sport/2019/03/26/3410245_vereia_razpusna_chujdestranniia_legion_dni_predi/", "text": "Дни преди започването на втората фаза от сезона в Първа лига последният в класирането \"Верея\" направи големи промени. Клубът от Стара Загора освободи  12 чуждестранни играчи , както и досегашния треньор Александър Севидов. Специалистът от Украйна пое \"Верея\" в началото на годината. Севидов водеше \"Верея\" в общо шест мача, в които записа едно равенство и пет загуби. Според \"Дарик\" клубът отново се управлява от бизнесмена Галин Михайлов, който беше почетен президент. По информация на радиото клубът е напуснат от своите чуждестранни инвеститори. Решенията са взети на заседание на управителния съвет в понеделник. Новият старши треньор на \"Верея\" е Иван Вутов. \"Лично аз и ръководството на \"Верея\" благодарим на Иван Вутов, че застава зад новия проект. Разчитаме изцяло на него, за да доведе идеята до успешен край\", коментира Християн Първанов. От всички чужденци остават само двама, като в тима има и седем българи. Съставът ще бъде допълнен с млади играчи. Ситуацията във \"Верея\" обаче реално обрича тима на почти сигурно изпадане във Втора лига. След редовния сезон тимът има едва 6 точки, а във втората фаза попадна в една група с \"Етър\", \"Ботев\" (Враца) и \"Витоша\". Още в първия си мач през 2019 г. \"Верея\" поднесе голямата изненада,  измъквайки точка от шампиона \"Лудогорец\" . Голяма част от чужденците в тима се появиха след идването на треньора Севидов. Малко от тях имаха опит в професионалния футбол, а за повечето дори липсваше информация за предишни тимове, в които са играли.", "date": "2019.03.26", "title": "\"Верея\" разпусна чуждестранния легион дни преди подновяването на първенството"}
{"url": "https://www.dnevnik.bg/sport/2019/03/26/3410348_levski_pusna_paketni_bileti_za_domakinstvata_v/", "text": "Левски\" пусна в продажба пакетни билети за домакинствата на отбора от шампионската група в Първа лига. Във финалния кръг на първенството сините ще приемат на стадион \"Виваком арена Георги Аспарухов\" тимовете на \"Ботев\" (Пловдив), \"Лудогорец\", \"Берое\" и \"Черно море\". Пакетният билет за четирите мача струва 24 лева за сектор Б и се продава за 32 лева за сектор В. Пропускът за Блок 1, 4 и 6 в  трибуна \"Щрабаг\"  е съответно с цени 64, 56 и 48 лева, а желаещите място във ВИП ложата ще трябва да платят 220 лева. Притежателите на пакетния билет ще получат 50% намаление от редовната цена на пропуска за втория мач с ЦСКА.  \"Левски\"  е символичен домакин на двубоя на 25 май, който ще се изиграе на Националния стадион. Билетите се продават във феншопа на сектор \"Щрабаг\" всеки ден от 10 до 19.14 часа. Пропуските могат да бъдат закупени още от бензиностанции OMV, Technopolis, Български пощи, книжарници Orange, билетен център НДК или онлайн в мрежата на Eventim. Притежателите на пакетния билет ще получат още 5% отстъпка при закупуването на абонаментна карта за следващия сезон. \"Левски\" ще започне участието си в шампионската група в Първа лига срещу \"Ботев\" (Пловдив). Мачът е в неделя от 20.30 ч. на \"Герена\".", "date": "2019.03.26", "title": "\"Левски\" пусна пакетни билети за домакинствата в плейофите"}
{"url": "https://www.dnevnik.bg/sport/2019/03/26/3410385_bulgarinut_atanas_golomeev_shte_bude_priet_v/", "text": "Бившият национал Атанас Голомеев ще бъде приет в Залата на славата на Международната федерация по баскетбол (FIBA). На 71 години той ще стане вторият български състезател с подобно признание след Ваня Войнова. \"Залата на славата на FIBA е олтар, посветен на удивителните хора, които положиха основите на глобалния баскетбол от създаването му до славата му в днешни дни. Залата се опитва да е уникална международна институция, която промотира и припомня за успехите на баскетбола по цял свят и приема велики мъже и жени от всички епохи, които са били проактивни и забележителни по пътя за развитието на нашия спорт. Вашите изключителни постижения като национален състезател на България, с две титли на най-добър реализатор за 5-те участия на Евробаскет, а също и безбройните Ви постижения в професионалния баскетбол допринесоха много за израстването на играта във вашата страна и по света\", пише в част от писмото от генералния секретар на FIBA Андреас Заклис до Голомеев, цитирано от Българската федерация по баскетбол.  Церемонията по награждаване ще се състои на 30 август в хотел \"Шератон\" в Пекин. Освен Войнова България има още двама представители в Залата на славата на FIBA. Това са съдиите Артеник Арабаджиан и Валентин Лазаров.", "date": "2019.03.26", "title": "Българинът Атанас Голомеев ще бъде приет в баскетболната Зала на славата"}
{"url": "https://www.dnevnik.bg/bulgaria/2019/03/26/3410357_ako_glavniiatsudeben_inspektor_napusne_predsrochno/", "text": "Ако главният съдебен инспектор реши да се оттегли от поста си предсрочно, новоизбраният ще започва свой пълен мандат, а няма да довършва този на предшественика си. Така, ако хипотезата, развита наскоро от лидера на \"Да,България\"  Христо Иванов  - че сегашният главен прокурор може да бъде поканен да се кандидатира за главен инспектор, след като изтече мандатът му в края на годината, той ще има хоризонт от пълен 5-годишен срок. А няма да довършва мандата на сегашния инспектор Теодора Точкова - ако тя реши да подаде оставка, който свършва през април догодина. Тази промяна в Закона за съдебната власт /ЗСВ/ бе приета днес на второ четене в Правната комисия, въпреки че срещна сериозни контрааргументи от присъстващите представители на съдебната власт - съдията от Върховния касационен съд  от Софийския градски съд -  , и председателят на Съюза на съдиите в България и съдия от Софийския апелативен съд  които присъстваха на заседанието. Според наблюдатели на съдебната власт обаче има и друга хипотеза - предсрочното напускане на главния инспектор осигурява възможност сегашното управляващо мнозинство да избере следващия, а не бъдещ неясесн парламент. А главният инспектор е важен пост за поддържане в дисциплиниращо напрежение на всички нива на съдебната власт. Галина Тонева изтъкна, че с тази промяна в ЗСВ се отварят вратата за мотивиране на главния инспектор и на инспекторите да освободят постовете преди изтичане на мандатите с обещания за кариерни бонуси, за да може всяко ново мнозинство в парламента да си формира екип. Наред с това се нарушава балансът в попълването на състава на Инспектората на ВСС /ИВСС/ със специалисти от различни направления. Данаил Кирилов обясни, че Народното събрание трудно успява да направи някои избори, защото трудно се намирали кандидати. А според Хамид Хамид с новата идея се постига по-малката политическата зависимост, защото различни парламенти избират различни мнозинства в колективен орган. Не бе прието обаче предложението на Данаил Кирилов и Емил Димитров-Ревизоро, внесено след първото четене, главният съдебен инспектор и инспекторите да получат кариерен бонус след приключване на мандата им, като се изкачат с една степен по-нагоре в органите на съдебната власт .  Тази идея беше много задълбочено разкритикувана от представителите на съдебната власт. Промените в Закона за съдебната власт /ЗСВ/ бяха внесени внезапно преди месец, заедно с други  изменения и допълнения.  Днешното второ четене в правната комисия става в пика на апартаментния скандал по етажите на властта и с видимо бързане за вкарване и в пленарната зала на проекта, без да се изчака становището на Висшия съдебен съвет, което се очаква в четвъртък. По същото време в Министерството на правосъдието работна група от експерти готви проект за изменения на ЗСВ, в който се предвижда уреждане и на  новопоявилия се проблем след решението на Конституционния съд  за отстраняването на магистрати по предложение на главния прокурор при започнало досъдебно производство срещу тях. Вместо да изчакат проекта на експертите, с който да се решат наведнъж и други проблеми, депутатите бързо и изненадващо внесоха свой, създавайки впечатление за подозрителна кадрова цел, която трябва да обезпечат законодателно. Промените днес се гласуваха в комисията на практика Въпреки че Данаил Кирилов и Емил Димитров влязоха в дебат с тримата гостуващи магистрати, опитвайки да защитят предложението си за кариерния бонус, аргументите на съдиите натежаха и се видя, че двамата вносители не предприеха мерки за постигане на всяка цена \"делегирано мнозинство\" и да се наложат, както постъпваха при гласуването на останалите текстове. В залата присъстваха не повече от 7 членове на комисията, а Кирилов отчиташе необходимите 13 за приемане на всеки текст. При кариерния бонус не направи това. Много аргументи изтъкнаха магистратите. Заобикаля се конкурсното начало, явно някои имат различни виждания за кариерно израстване, но то няма да намери разбиране сред магистратите, обобщи Тонева. Тя припомни, че са правени няколко опита по настояване на членове на Висшия съдебен съвет да им се уреди кариерно изкачване след завършване на мандата и те са били неуспешни, дори предишният президент Плевнелиев е върнал на парламента такъв проект. Освен това Тонева посочи и други несъвършенства на предлаганата редакция, от която не може да се разбере в кой орган ще се върнат на работа бившите вече инспектори:  Например ако един следовател от окръжната следствена служба е бил инспектор, може да пожелае да бъде възстановен във Върховния съд – това би ли било прието като разумна разпоредба\". от Софийския градски попита по какви критерии ВСС ще преценява кой инспектор да повиши \"с една степен\" и кого не.  \"Ще се вкараме в непрозрачни решения, които ще създадат скандали\", предупреди съдията. И добави, че и без наличието на бонуси е имало хора, които от най-ниско ниво, са били съгласни да се пожертват и да се кандидатират за членове на инспектората и на ВСС. Кандидатите не са били само от най-висшите инстанции и то без наличието на такъв кариерен бонус, обясни Дечев.  мотивира предложенията си , че колективните органи не трябва да са място за пенсиониране, а в тях да се включват съдии, които са в средния етап от кариерното си развитие.  а целта обаче трябвало да им се даде възможност за издигане, след като пет години се затварят с управленска дейност, и не могат да растат в съдебната власт. \"Ако направите ВСС непостоянно действащ орган и членовете на съвета да не се откъсват от правораздавателната дейност, този проблем няма да съществува, възрази председателят на Съюза на съдиите  пък защити идеята си с това, че бивш инспектор, който е проверявал високостояши съдии, прокурори и следователи, ще се върне в системата като техен подчинен с целия риск да му бъде отмъщавано, затова трябвало да му се гарантира израстване поне с една степен. \"Така формулирана разпоредбата означава ли, че искате да елиминирате върховните съдии и прокурори? Как ще ги мотивирате да участват, като няма как за тях да има бонуси?\", попита Галина Тонева. С уговорката, че не е лично заинтересован от предлаганата промяна, Емил Димитров-Ревизоро заяви, че с възраженията на гостите означавали, че във ВСС и Инспектората трябвало да влиза \"само съдебната аристокрация\". А \"плебсът\" едва ли не да бъде освобождаван от системата. С превратното интерпретиране на изказванията на съдиите Емил Димитров покачи градусите на дебата, но той все пак беше удържан в допустими граници. И в крайна сметка беше приет първоначалния текст от първото четене, а именно - след изтичане на мандата инспекторите да се връщат на длъжността, която са заемали преди избора, или на равна по степен в органите на съдебната власт.", "date": "2019.03.26", "title": "Ако главният съдебен инспектор напусне предсрочно, следващият ще кара цял мандат"}
{"url": "https://www.dnevnik.bg/bulgaria/2019/03/26/3410235_i_zahvurchaha_v_sumatohata_evtini_apartamenti/", "text": "След като донесе три оставки в изпълнителната власт и в очакване на решение за политическото бъдеще на втория човек в ГЕРБ - Цветан Цветанов,  скандалът около покупката на апартаменти  на цени под пазарните застигна и други публични личности. Медийни публикации в последните два дни съобщават за още сделки за апартаменти, направени от хора на ключови позиции в управлението, както и за други клиенти на строителната компания \"Артекс инженеринг\" АД, чието име нашумя около сделките на Цветанов и другите политици от управляващата партия. Изнасяните случаи са разнородни - в част от случаите купувачите са правили сделки с други фирми, в други - става дума за хора, които не заемат обществени длъжности. Общият знаменател са платените за жилищата суми, които изглеждат доста по-ниски от средните на пазара. Обстоятелствата и обясненията за сделките и цената обаче също са доста разнородни, а в някои случаи - решаващи за това дали са укорими. Пламен Георгиев - апартаменти и гаражи в \"Гео Милев\" Вчера сайтът \"Фрогнюз\" съобщи, че шефът на антикорупционната комисия (КПКОНПИ) Пламен Георгиев се е сдобил на цени под пазарните с два апартамента в София - единият в близост до хотел \"Плиска\", а вторият - в същия район, но по-надолу в посока центъра, до сградата на Външно министерство. Към тях вървят три паркоместа и един гараж, уточнява сайтът. Георгиев води държавната структура, която по разпореждане на прокуратурата  ще проверява политиците , за чиито сделки се разбра миналата седмица - Цветан Цветанов, Цецка Цачева и Ваня Колева. Днес самият той допълни, че  комисията му ще направи проверка и на компанията-продавач на апартаментите - \"Артекс\" , като обект ще са сделките за последните 3-4 години. Комисията, която от миналата година получи допълнителни правомощия и ресурс за разследвания и налагане на запори с мотива да противодейства на корупцията, направи поредица от шумни акции, но до момента нито едно от започналите след тях наказателни дела не е завършило. Според публикацията на \"Фрогнюз\" Георгиев е направил имотни сделки през 2012 и 2017 г. Първата покупка е апартамент от 99. 41 кв.м. на 4-тия етаж и две паркоместа от по 12.50 кв.м. в нова жилищна сграда на ул. \"Коста Лулчев\", на около 100 метра от паркинга на хотел \"Плиска\". В  декларацията си до Сметната палата от 2013 г.  Пламен Георгиев декларира, че имотът от 124 кв м струва 207 318 лв. Посочено е, че е купен с с банков кредит и спестявания. \"Фрогнюз\" изчислява - на базата на общата платена сума, че цената на квадрат е 854 евро за кв.м. и допълва, че според проверка в различни сайтове и фирми за недвижими имоти цените за ново строителство в района започват от 1300 евро за луксозните сгради. Сайтът допълва, че през 2014 г. Георгиев е придобил още едно паркомясто в сградата на  декларирана цена  от 6845 лв  или 280 евро на кв. м, докато според цитирани в информацията брокери пазарната цена е два пъти и половина по-висока. Няма данни кой е продавачът на имота, но днес Пламен Георгиев отрече изрично това да е \"Артекс\". В публикацията се разказва, че през 2017 г. шефът на антикорупционната комисия придобива апартамент от 156 кв м на последния етаж в жилищна сграда на ул. \"Професор д-р Георги Павлов\" и гараж от 42. 94 кв м. Той  декларира, че е платил за тях съответно 293 374 лв и 19 558 лв . Това по изчисленията на \"Фрогнюз\" прави 961.54 евро за кв м, а гаража - 232.88 евро за кв м., при посочена от сайта средна пазарна цена над 1500 евро. Продавачът на този апартамент също не е посочен, но по информация на \"Дневник\" става дума за физическо лице. В официална позиция, изпратена в понеделник вечер до вестник \"24 часа\" Пламен Георгиев отрича цитираните цени за придобиване на имуществото и заявява, че апартаментът в квартал \"Гео Милев\" (зад хотел \"Плиска\") му е бил продаден преди акт 16, заедно с две паркоместа, които могат да се използват само за един автомобил. \"Макар да са продадени заедно с апартамента, няма пазарна логика, в която цената на квадратурата им да се пресмята като цена за жилищна площ\", посочва той. За втория апартамент, купен през 2017 г., подчертава, че средната цена на имотите в \"Гео Милев\" в момента - при сериозния ръст на цените спрямо предишните периоди - е 1187 евро. \"Само пояснявам, че това не е ново строителство, на последен етаж, където обичайно цените са по-ниски и с проблеми, които все още не съм отстранил\", се казва в позицията. Курс купува/декларира Проблем за сделките на шефа на антикопуционната комисия може да се окаже не цената на имотите, а декларираните публично суми за придобиването им - те са вписани в имотните му декларации на значително по-ниски цени, отколкото цените, на които са купени и отразени в Имотния регистър, съобщи тази вечер  сайтът \"Бивол\" . Изданието публикува копия от бележки от Службата по вписванията, в които посочения материален интерес се разминава с вписаните от Георгиев суми в декларациите, които той подава като заемащ висша държавна длъжност. Според публикацията вписаният материален интерес за сделката от 2012 г. - за апартамент и две паркоместа, е 264 310.3 лв., докато в декларацията е посочена сумата 207 318 лв. , т.е. разлика от 56 992 лв. За третото паркомясто, купено през 2014 г., в имуществената декларация фигурира сумата от 6845 лв, докато в Имотния регистър стои 17 157.7 лв. , разлика от 10 312 лв. Апартаментът, придобит пред 2017 г., фигурира в декларацията на стойност 293 374лв, а гаражът - 19 558 лв. Посоченият материален интерес за жилището е 452 785.7 лв, а за гаража - 42 133.8 лв. Това прави разлика от 249 292.5 лв., посочва \"Бивол\" Потърсени от \"Дневник\" за коментар от пресслужбата на антикорупционната комисия казаха, че Пламен Георгиев днес вече е обяснил, че е купил имотите си на реална цена. Съпругата на Лозан Панов и \"Артекс\" Шефът на Върховния касационен съд Лозан Панов, който влезе в открит конфликт с главния прокурор Сотир Цацаров и мнозина от колегите си заради острите си критики към работата на съдебната система в България, също се оказа, макар и индиректно замесен в имотния скандал. Публикация в близкия до интересите на Делян Пеевски сайт \"Правен свят\" съобщи, че съпругата му се е сдобила през 2013г. с апартамент на ул. \"Елемаг\" в квартал \"Изток\" с апартамент, построен от \"Артекс\", срещу 225 евро на кв м. В статията се посочва, че тъй като компанията строи в София, а по онова време Панов е бил шеф на Административният съд в София-град, то на водената от него институция се е падал съдебния контрол върху работата на фирмата. Не се посочва обаче да е имало случаи на произнасяне по дела, засягащи \"Артекс\". По-късно през деня  вестник \"Капитал\"  съобщи, че Панов е бил в административния съд в столицата до 2012 г, когато е повишен във върховния административен съд, а проверка в делата показва, че никога не се е произнасял по дела, по които \"Артекс\" е страна. Текстът на \"Правен свят\" беше препечатаната в множество медии, като там вече беше уточнено, че собствениците на \"Артекс\" - Весела и Пламен Мирянови, са кумове на Панов и съпругата му. Според публикацията имотът представлява апартамент от 172 кв.м. и два гаража, съответно по 19.5 и 19.7 кв. м. и е купен от фирмата \"Ганева 2000\" ЕООД, чийто едноличен собственик е Елисавета Панова (по това време Ганева). \"Правен свят\" се позовава на справка в Имотния регистър, според която за общата площ от 211.2 кв.м. са платени 93 004,5 лв. Според направените от сайта изчисления, това се равнява на 225 евро на кв м, докато справка в един от най-големите сайтове за недвижими имоти установи, че средната пазарна цена на апартаментите в квартал \"Изгрев\" през март-април 2013 г. е била 1101 евро на квадрат. От публикуваната от сайта справка от Службата по вписванията се вижда, че е купено право на строеж. Юристи коментираха пред \"Дневник\", че това означава, че сделката сключена преди да има груб строеж, т.е. апартаментът още не е съществувал реално при покупката му. Справка в регистъра на Столичната община показва, че разрешителното за строеж на сградата е било издадено едва четири месеца преди сключването на договора. След завършването на строителството правото на строеж автоматично преминава в право на собственост върху съответния имот. Справка на \"Капитал\" в Агенцията по вписванията показва, че сделката е станала през април 2013 г., т.е. две години преди Елисавета Ганева и Лозан Панов да сключат граждански брак, което се случва през февруари 2015 г. Пред вестника Панова посочва, че към момента на покупката не е имала отношения с настоящия си съпруг и допълва, че Мирянови са им станали кумове по нейно настояване, а тя се сприятелила с тях именно покрай строежа. \"Капитал\"  се позовава на нотариалния акт за апартамента, с който разполага, и уточнява, че платената сума е 81 хил. евро, което прави 382 евро на кв. метър, ако в квадратурата са включени двата гаража. Изданието допълва, че цената е по-ниска от тази за сходни апартаменти в сградата, но цитира Панова, която казва, че по-изгодната цена, която е получила, се дължи на по-голямата първоначална вноска, която е направила. Тя е обяснила, като е показала платежни нареждания и фактури, че към тази цена трябва да се прибавят още 25 хил. евро, които са платени на \"Артекс\" за довършителни работи. Панова разказва, че живее в жилището от януари 2018 г.и плаща наем от 985 лв. на месец на фирмата си - обстоятелство, което било проверявано от НАП. Ползва 2/3 от апартамента, тъй като останалата част е незавършена.", "date": "2019.03.26", "title": "И захвърчаха в суматохата евтини апартаменти"}
{"url": "https://www.dnevnik.bg/sviat/2019/03/26/3410077_evroparlamentut_odobri_direktivata_za_avtorskoto_pravo/", "text": "Евродепутатите одобриха спорната директива за авторското право с 348 гласа \"за\" и 274 \"против\" и 36 \"въздържал се\". Предложението да се гласува за поправки в текста бе отхвърлено с едва пет гласа разлика. (Как гласуваха българските евродепутати  четете тук .) Нейният чл. 11 задължава сайтовете да плащат на медиите, за да цитират каквото и да е освен \" отделни думи или много кратки откъси \" от техни публикации. Чл. 13 задължава сайтове и приложения, където потребителите могат да качват материали, да положат \"усилия\" предварително да купят лицензи за всичко, което потребителите биха могли да качат, и да предотвратят нарушенията на авторското право. Макар да не са длъжни да въвеждат филтри, не е ясно по какъв друг начин те биха могли да се справят със задачата. Изключения има само за сайтове, които са създадени преди по-малко от три години, имат по-малко от 10 млн. евро оборот годишно и по-малко от 5 млн. уникални потребители месечно. Нарушаването дори на едно от тези условия – например изминаването на трите години от създаването на страницата - я праща в обсега на директивата. Остава отворен въпросът какво ще се случи, ако големите платформи наложат прекалено широки критерии, които улавят съвпадения в съдържанието, които не са нарушения на авторското право, и кой и как ще защити правата на потребителите от евентуална широка цензура, с която платформите защитават собствените си интереси за сметка на свободата на словото. Мнението на председателя на сдружение \"Цифрова република\" адв. Ана Лазарова  четете тук . ", "date": "2019.03.26", "title": "Европарламентът одобри директивата за авторското право"}
{"url": "https://www.dnevnik.bg/sport/2019/03/26/3410360_jerar_pike_prizova_za_namaliavane_na_naprejenieto/", "text": "Защитникът на \"Барселона\" и бивш испански национал Жерар Пике призова за намаляване на напрежението между Испания и родната му автономна област Каталуня. Това се случи след приятелския мач между Каталуня и Венецуела в понеделник вечер (2:1). Когато говореше пред репортерите, Пике обясни, че местните \"трябва да служат за пример и да следват добрите примери\". В голяма част от срещата от трибуните се чуваха обидни скандирания към Испания. При смяната си в 51-ата минута Пике направи жест към публиката да спре. \"Направих им жест да замълчат, защото трябва да даваме пример. Не трябва да проявяваме неуважение към никого\", заяви Пике след двубоя. През годините Пике винаги е защитавал Каталуня и беше един от радетелите за отцепване на автономната област от Испания по време на референдума през 2017 г. Заради това много често в мачове на Испания публиката го освиркваше и обиждаше. След световното първенство в Русия Пике напусна националния отбор. Напрежението между Испания и Каталуня не спира в последните месеци, след като в момента върви процес срещу обвинените в сепаратизъм каталунски лидери.", "date": "2019.03.26", "title": "Жерар Пике призова за намаляване на напрежението между Каталуня и Испания"}
{"url": "https://www.dnevnik.bg/evropa/novini_ot_es/2019/03/26/3410403_borisov_tursi_podkrepa_ot_shestima_premieri_za/", "text": "Премиерът Бойко Борисов е писал днес на колегите си в Гърция, Испания, Ирландия, Португалия, Словакия и Хърватия, както и на лидерите на партии от ЕНП от тези държави, с молба да подкрепят усилията на българските евродепутати за удължаване на срока за дебати по пакета \"Мобилност\". Това съобщи самият той в профила си във \"Фейсбук\". Борисов е поискал от колегите си да съдействат за изработването на по-балансирани и справедливи мерки в законодателния пакет, който ощетява българските автопревозвачи. \"Благодаря на председателя на Европейския парламент Антонио Таяни, с когото разговарях миналата седмица по темата, че взе предвид аргументите срещу настоящите текстове, които му изложиха и евродепутатите от България, Унгария, Полша, Латвия и Литва. Таяни обяви, че има правна неяснота, след като 2/3 от текстовете са отхвърлени от транспортната комисия и Европейският парламент утре отново ще гласува дали пакетът да остане в дневния ред на тази пленарна сесия\", допълва Борисов. Превозвачите от България и друго засегнати източноевропейски държави възнамеряват да протестират утре пред сградата на европарламента в Страсбург докато депутатите вътре обсъждат измененията. ", "date": "2019.03.26", "title": "Борисов търси подкрепа от шестима премиери за отлагане на пакета \"Мобилност\""}
{"url": "https://www.dnevnik.bg/politika/2019/03/26/3410405_pravnata_komisiia_odobri_starite_pragove_za/", "text": "Правната комисия в Народното събрание върна в закона старите прагове на преференциите - 7 процента от подадените гласове за парламентарни и за местни избори и 5 на сто за евродепутати, съобщи БНР. С гласовете на ГЕРБ беше отхвърлено предложението на Христиан Митев от квотата на \"Националния фронт за спасение на България\" за 20-процентен праг на преференциите за местните избори.  Не бяха подкрепени и предложенията на ДПС за отпадане на ограничението за разкриване на секции в чужбина, за агитация на чужд език, за отпадане на уседналостта и за видеонаблюдение в избирателните секции.  До връщането на старите правила се стигна след като първоначално по предложение на ДПС бяха приети текстове, с които на практика преференцията се обезсмисляше, тъй като за валидност се въвеждаше изискване конкретният кандидат да е събрал толкова гласове, колкото са необходими за един мандат. След критики от страна на БСП и извънпарламентарни партии, един протест и намесата на премиера Бойко Борисов ГЕРБ обеща да върне ниския праг за валидност на преференциалното гласуване - от 5%. За да влязат в сила, текстовете трябва да получат одобрението и на пленарната зала. ", "date": "2019.03.26", "title": "Правната комисия одобри старите прагове за преференциите"}
{"url": "https://www.dnevnik.bg/bulgaria/2019/03/26/3410407_tristrankata_vuzrazi_socialnite_rabotnici_da_oceniavat/", "text": "Работодатели и синдикати възразиха срещу това, че индивидуалната оценка на хората с увреждания ще се прави от социални работници. Това становище изразиха заместник-председателят на БСК Димитър Бранков, Ваня Григорова от \"Подкрепа\" и други представители на бизнеса по време на извънредното заседание на Националния съвет за тристранно сътрудничество, съобщи БТА. Според тях социалните работници нямат необходимото медицинско образование и компетентност да изготвят обективни констатации за функционалните дефицити на човека с увреждане.  Тристранният съвет обсъди днес проекта на Правилника за прилагане на Закона за хората с увреждания, както и проект на Методика за извършване на индивидуална оценка на потребностите от подкрепа за хората с увреждания.  Социалните партньори се въздържаха от подкрепа на правилника, методиката беше подкрепена от синдиката \"Подкрепа\" и Съюза за стопанска инициатива, БТПП нямаше възражения, а останалите работодателски съюзи се въздържаха. . Според новия Закон за хората с увреждания прилагането на индивидуалната оценка трябва да започне от 1 април. Социалните работници ще бъдат обучавани буквално от утре да прилагат индивидуалната оценка, каза социалният министър Бисер Петков. По думите му обучение е имало под някаква форма и преди това, при апробирането на различни случаи, както и при разработването на методиката за индивидуална оценка, защото социалните работници са участвали в процеса на работа.  Хората с увреждания досега можеха да получат новата финансова подкрепа по новия Закон за хората с увреждания, който е в сила от 1 януари, само на база на решението на ТЕЛК, без да е необходима индивидуална оценка. Всички, които досега не са получавали помощ, както и тези, които искат да заявят получаване на лична помощ по Закона за личната помощ, ще трябва да минат на индивидуална оценка след като тя влезе в сила.  Оценката съдържа три компонента - информация за хората с увреждания ,обективни констатации за функционални затруднения, а третият е заключения, които определят подкрепящи мерки. Целта да се определят индивидуалните потребности на хората. Изчисляването на броя на часове лична помощ е базирано на четиристепенна скала.  Въпросите във формуляра, който попълва социалният работник са прецизирани спрямо отделни възрастови групи - хора над 18 години , от 13 до 18 и от 0 до 13 години. Конкретният брой часове лична помощ се определя като общият брой точки се умножи по коефициент, съответстващ на различните възрастови групи.  Част от работодателите отбелязаха, че не могат да подкрепят методиката, защото се базира на решенията на ТЕЛК, архаизъм, останал да съществува само в България. Лидерът на \"Подкрепа\" Димитър Манолов отбеляза, че методиката може да бъде критикувана заради начина, по който беше приет самият закон - в среда, по думите на Манолов, замърсена от въпиюща некомпетентност. От синдиката я подкрепиха обаче, защото иначе законът не би могъл да работи.  За бизнеса и за синдикатите е важно, че три месеца след началото на прилагане на методиката ще има анализ на действието й, за да се прецени дали има нужда от корекции.  По правилника дискусиите бяха около алтернативните мерки за заетост, които се предвиждат в случай, че работодателите не изпълнят задължението за наемане на определен брой хора с увреждания, заложено в закона. Според Григорова алтернативните мерки обезсмислят квотите, а именно заетостта на хората с увреждания ги прави пълноценни граждани. Работодателите възразиха срещу обвързването на алтернативните мерки с минималната работна заплата - предвижда се, ако не бъдат изпълнени квотите, да се закупува продукция от специализирани предприятия, съответстваща на две минимални работни заплати за един нает. Синдикатите възразиха и срещу възможността от едно предприятие на друго да се прехвърля задължението за изпълнение на квотите. Григорова посочи, че така ще има гетоизиране на хората с увреждания в определени предприятия и сектори, а не това трябва да е целта на реформата. По време на заседанието беше разгледан и проект за промени в Закона за социално подпомагане, внесен от Искрен Веселинов. В проекта получаването на месечни социални помощи е обвързано с полагане на общественополезен труд, участие в програми за ограмотяване, повишаване на квалификацията или прилагане на мерки за въздействие и възпитание. Предлага се на трайно безработните, които получават месечни помощи, да се извършва ежегодна оценка от служител на Агенцията за социално подпомагане, по критерии, утвърдени от министерството. С оценката се поставят и годишни задачи за постигане на определени цели, в посока повишаване на грамотността, трудовата квалификация и степента на социализация.  Министерството принципно подкрепи идеята, но смята, че част от предложенията вече имат своята реализация в действащата нормативна уредба. АИКБ и БТПП подкрепиха изцяло законопроекта, БСК и КНСБ подкрепиха с бележки и предложения. ССИ и КРИБ се въздържаха, а \"Подкрепа\" и КРИБ не го подкрепиха. Ваня Григорова посочи, че последните години хората, които са на месечни помощи намаляват с по 20 процента всяка година заради затягане на критериите за достъп. Тя смята, че органите, които се занимават с незаконно придобито имущество трябва да се занимават с неправомерно отпуснати помощи, а не социалното законодателство. От синдиката предлагат във всеки жилищен квартал да има социален работник, така няма да се допусне недобросъвестно получаване на социални помощи. ", "date": "2019.03.26", "title": "Тристранката възрази социалните работници да оценяват хората с увреждания"}
{"url": "https://www.dnevnik.bg/bulgaria/2019/03/26/3410411_sudut_prati_minju_staikov_v_bolnicata_na_mvr_vmesto_u/", "text": "Бизнесменът Миню Стайков остана с най-тежката мярка за неотклонение \"задържане под стража\". Апелативният спецсъд не се съобрази с мотивите на съдиите от първа инстанция и не потвърди по-леката мярка за Стайков – парична гаранция от 500 000 лв., съобщи Би Ти Ви. Според днешното решение обвиненият за производство на цигари и алкохол без бандерол, данъчни престъпления и пране на пари. Стайков трябва да постъпи на лечение в МВР болница. Основният мотив на съда беше, че въпреки тежкото му здравословно състояние има опасност обвиняемият да извърши друго престъпление.", "date": "2019.03.26", "title": "Съдът прати Миню Стайков в болницата на МВР вместо у дома"}
{"url": "https://www.dnevnik.bg/photos/2019/03/26/3410314_fotogaleriia_svetovnite_snimki_na_denia_-_26_mart/", "text": "Животът продължава: Младоженци позират за снимка в Ню Брайтън Бийч в Крайстчърч, Нова Зеландия.", "date": "2019.03.26", "title": "Фотогалерия: Световните снимки на деня - 26 март"}
{"url": "https://www.dnevnik.bg/sport/2019/03/26/3410416_hubchev_otkaza_da_komentira_temata_levski/", "text": "Селекционерът на националния отбор по футбол Петър Хубчев отказа да говори по темата за  евентуалното си преминаване в \"Левски\" . Преди ден \"24 часа\" съобщи, че той се е разбрал със сините и ще смени Георги Дерменджиев на треньорския пост. Новината дойде часове преди  мача на България с Косово (1:1) в Прищина . Оттогава коментар направиха всички замесени страни, като всички отрекоха - изпълнителният директор на \"Левски\" Павел Колев, вицепрезидентът на БФС  Йордан Лечков  и соченият за следващ селекционер  Красимир Балъков . Единствено Хубчев отказа да отговори на въпроси по темата. Той говори пред медиите и в Прищина след мача, и при завръщането на отбора в София, но и в двата случая избяга от въпросите за \"Левски\". \"Манталитет, простотия, глупост. Ние сме седнали да коментираме противника, а се обаждате да питате за треньора, и то в деня на мача\",  каза Лечков в София . Президентът на БФС Борислав Михайлов отказа да говори при завръщането в България. \"Никой не ви е канил тук. Когато ви поканя на пресконференция, ще ви я дам\", каза единствено той пред екипа на \"Нова телевизия\" на летището. За мача в Прищина Хубчев каза: \"Защо втори пореден мач не успяхме да победим? Не успяхме и да загубим според мен. Къде видях грешките ли? Видяхме ги, даже имахме възможност да говорим с някои от момчетата, но предпочитам те да го знаят и да не го коментирам тук в детайли.\"", "date": "2019.03.26", "title": "Хубчев отказа да коментира темата \"Левски\""}
{"url": "https://www.dnevnik.bg/evropa/2019/03/27/3410234_buria_se_zadava_za_italianskoto_antisistemno_dvijenie/", "text": "Край на залаганията\" за италианското антисистемно Движение \"Пет звезди\", част от правителството в Рим от 1 юни миналата година, след поредица изборни загуби, ареста на висш негов представител за корупция, още един заподозрян в същото и растящо недоволство сред парламентаристите. Резултатът от регионалните избори в Базиликате (Южна Италия) в неделя се вписва в тази тенденция със спечелени едва 20.4 процента от гласовете, при положение че на парламентарните избори през март 2018 г. движението получи над 44 процента. Слизането в ада започна през февруари с  регионалните избори в Абруцо  (Централна Италия) и Сардиния. През март миналата година \"Пет звезди\" спечели около 40 процента от гласовете в двете области, а година по-късно получи едва 19 процента в едната и 11 на сто в другата. \"Изненадва ме не сривът, а че той настъпи толкова късно. Техният възход беше неочакван, падението им - неизбежно. Движението размахваше като знаме пълната утопия за борбата срещу всички форми на елит, но после стана елит и смени кожата си, а това отблъсква част от избирателите му\", обясни пред АФП проф. Пиерджорджо Корбета от Университета в Болоня (Северна Италия). След като тръгна с изключителен резултат на парламентарните избори през март 2018 г. - над 32 процента от гласовете - \"Пет звезди\" постепенно се оказа обхванато от вихър, с намаляващ електорат и все по-силно брожение сред парламентаристите му, разочаровани от равняването по позициите на партньора в правителството - крайнодясната партия \"Лига\" на Матео Салвини. Някои сенатори от движението вече без колебание гласуват против указанията на председателя Луиджи Ди Майо, който е във все по-слаби позиции. И то до такава степен, че Ди Майо отказва да разчисти редиците си, както каза неотдавна отцепилия се от движението сенатор, Елена Фатори. \"Може би защото движението вече е в състояние на свободно падане. Ако започнат да гонят хората, които подкрепят оригиналните тези, те са заплашени от катастрофа на европейските избори\", отбеляза тя. \"Пет звезди\" се \"салвинизира\" Нейната колежка Паола Нуниес смята, че след осеммесечно управление \"има опасност вече да не се прави разлика между Движението и \"Лигата\". Движението на практика се \"салвинизира\", преминавайки от идеологическа гледна точка по-вдясно\", каза тя. Според проф. Корбета \"Пет звезди\" преживява криза в ръководството след оттеглянето от авансцената на обаятелния му основател, комика Бепе Грило. \"Движението е творение на Бепе Грило, без него то нямаше да съществува. Грило е чудесен комуникатор, но не е политик и затова се оттегли\", отбеляза той. \"Без създателя си движението осиротя и преживява остра криза в лидерството. Очертава се тази динамика да се запази. Все по-слабото представяне на различните избори беше предвидимо и може да се очаква, че то ще продължи\", допълни експертът. \"Поредицата от избори, на които движението непрекъснато бележи спад, има мултиплициращ ефект, а това само ще подчертае отлива на избиратели\", уверява Корбета. Проблемите на \"Пет звезди\" обаче не свършват с изборите. След като години наред гради изборния си успех върху обещания за почтеност на фона на корупцията, в която обвиняваше останалите политически партии, мнозина негови видни членове в кметството на Рим сега са обект на съдебни следствия. Миналата седмица например по подозрения в корупция беше арестуван председателят на общинския съвет в италианската столица Марчело Де Вито. Разследване се води и срещу колегата му от \"Пет звезди\" Даниеле Фронджа, смятан за най-близкия съветник на кмета на Рим Вирджиния Раджи. Двете водещи фигури в правителството - Салвини и Ди Майо - обаче твърдят в един глас, че то остава стабилно въпреки трудностите на \"Пет звезди\". \"Правителството върви напред и ще продължи да го прави още дълго\", заяви в понеделник Матео Салвини, докато Луиджи Ди Майо се кълнеше, че падане на правителството \"няма да има\". /БТА", "date": "2019.03.26", "title": "Буря се задава за италианското антисистемно Движение \"Пет звезди\""}
