{"url": "https://www.dnevnik.bg/sviat/2019/12/23/4009400_stotici_hiliadi_rusnaci_sa_evakuirani_za_mesec_zaradi/", "text": "Поредица от фалшиви бомбени заплахи бяха отправени в Русия от месец насам, предаде \"Франс прес\". Само в Москва обекти на бомбени заплахи станаха между 7000 и 8000 сгради. Това наложи евакуацията на общо над 770 хил. души, предаде агенция \"Интерфакс\". Две анонимни съобщения за бомбена заплаха постъпиха и днес в няколко съдилища в Санкт Петербург, предаде ТАСС. От съображения за сигурност сградите бяха евакуирани. При проверката стана ясно, че бомби няма. След няколко часа пристигна ново писмо със заплаха за бомба, което наложи повторна евакуация на съдебните сгради. В писмото се е съдържала заплаха за взривяване и на 48 търговски центъра в различни райони на Санкт Петербург. Подобни анонимни писма започнаха да пристигат по електронна поща в районните и военните съдилища на Санкт Петербург. Авторът им настояваше да му бъдат преведени 120 млн. рубли в биткойни. Заплахите бяха насочени срещу търговски центрове, училища, болници и метростанции. Всичките се оказаха фалшиви, отбелязва ТАСС.", "date": "2019.12.23", "title": "Стотици хиляди руснаци са евакуирани за месец заради бомбени заплахи"}
{"url": "https://www.dnevnik.bg/sport/2019/12/23/4009392_kogato_futbolistite_ne_mogat_da_razhodiat_i_kuche/", "text": "Резултатите на отбора често влияят върху настроението на привържениците. Понякога обаче феновете прибягват до крайни мерки в недоволството си към любимия тим. Така фен на \"Стоук сити\" реши да... пусне отбора за продажба в  онлайн платформата Ebay  с начална цена 0.99 паунда. Към момента последната оферта е на стойност 65 800 паунда. В описанието на продукта привърженикът с потребителско име jezzal69 е записал, че на футболистите не може да се разчита, непредсказуеми са, поведението им е съмнително, имат умения под средното ниво, слаба работна етика и дори не е препоръчително да бъдат използвани за разхождането на куче. \"Стоук сити\", който дълго време игра във Висшата лига, се намира в трудно положение. Тимът е на предпоследен в Чемпиъншип.", "date": "2019.12.23", "title": "Когато футболистите не могат да разходят и куче: защо \"Стоук сити\" се продава онлайн"}
{"url": "https://www.dnevnik.bg/sviat/2019/12/23/4009354_stavat_li_belarus_i_rusiia_opasno_blizki/", "text": "Президентите на Русия и Беларус се срещнаха в петък миналата седмица, за да обсъдят задълбочаването на икономическите връзки между двете страни, които са близки съюзници. В същото време в Минск се засилват опасенията, че Москва иска в крайна сметка да подчини своя съсед. Срещата в Санкт Петербург беше втората за този месец между руския президент Владимир Путин и дългогодишния му колега от Беларус Александър Лукашенко. Поздравявайки Лукашенко в началото на преговорите в петък, Путин заяви, че е постигнат известен напредък в уреждането на нерешените проблеми. Но руският министър на икономическото развитие Максим Орешкин каза след преговорите, че двете страни не са успели да намерят решение на ключови разногласия за петрола и газа. Преговорите предизвикаха протести на опозицията в Беларус, където мнозина се опасяват, че по-тесните връзки с Русия може да отслабят независимостта на Беларус. Подобни опасения бяха подхранени от анексирането на украинския полуостров Крим от страна на Москва през 2014 г. и подкрепата на Русия за сепаратисткия бунт в Източна Украйна. Над 1000 протестиращи се събраха в петък в беларуската столица Минск, носейки плакати, на които пишеше \"Първо Крим, после Беларус\" и \"Спрете анексията!\" Путин, който този месец отбелязва две десетилетия на власт, е сдържан по отношение на политическото си бъдеще след края на сегашния му мандат през 2024 година. В четвъртък той хитро се измъкна от прекия отговор на въпрос дали би могъл да удължи управлението си, като се прехвърли в нова управленска роля, заставайки начело на съюз между Русия и Беларус. Тази идея притеснява някои жители на Беларус. \"Няма да позволим на Путин да стане президент на нова руско-беларуска държава през 2024 година. Никога няма да се върнем в империята\", каза Павел Северинец, организатор на петъчния протест в Минск.      Полицията не се намеси в протичането на неразрешения протест, макар че обикновено беларуските власти разпръсват митингите на опозицията. \"Лукашенко не иска да стане губернатор на руска провинция\", заяви 20-годишният студент Пьотр Рудкевич, един от участниците в протеста. През 1997 г. Русия и Беларус подписаха споразумение за създаване на съюз, което предвижда тесни политически, икономически и военни връзки, но не стига до създаване на обща държава. Лукашенко, който управлява Беларус в продължение на повече от четвърт век и не е особено толерантен към инакомислието, разчита на евтината руска енергия и руските заеми, за да укрепва икономиката в съветски стил на своята страна. Неотдавна Кремъл засили натиска над Беларус, повишавайки цените на енергията и намалявайки субсидиите. Руски представители казват, че Минск трябва да приеме по-близка икономическа интеграция, ако иска да получава по-ниски цени на руската енергия. Очевидно опитвайки се да получи отстъпки, в петък Лукашенко подчерта ролята на Беларус като военен съюзник на Русия и партньор в областта на сигурността - аргумент, който е използвал неведнъж в миналото, за да получи повече субсидии от Москва. \"Създадохме единно отбранително пространство и нашите служби за сигурност поддържат тесни контакти\", каза Лукашенко на Путин в началото на преговорите. Но руският президент показа, че подобни тактики няма да свършат работа този път. Той казва, че Беларус не може да получава петрол и газ на цените, на които Русия ги продава на вътрешния си пазар, ако не приеме тясна координация на икономическите и финансовите си политики и създаване на междудържавни структури. \"Това е огромна задача и тя може да се извърши само ако има политическа воля от двете страни\", каза Путин на годишната си пресконференция в четвъртък.", "date": "2019.12.23", "title": "Стават ли Беларус и Русия опасно близки"}
{"url": "https://www.dnevnik.bg/analizi/2019/12/23/4009409_do_10_minuti_prokurorskata_proverka_na_goranov_se/", "text": "                         Повече от една година продължава да е мистерия съдбата на прокурорската проверка за престъпление по служба и търговия с влияние, образувана срещу финансовия министър Владислав Горанов. От ноември 2018 г. Горанов е проверяван заради луксозния апартамент на бизнесмена Иван Сариев, в който министърът от години живее, без да плаща наем. След като оповести, че държавното обвинение работи по случая, тогавашният главен прокурор Сотир Цацаров обеща проверката да приключи бързо. 13 месеца по-късно това не се случва, а Цацаров вече не е главен прокурор. От пресцентъра на Специализираната прокуратура няколко дни поред обясняваха пред \"Свободна Европа\", че ще дадат информация по случая \"до 10 минути\". Това обаче така и не се случи по различни причини, изтъкнати в следната последователност: разместването по върховете на обвинението, обедната почивка на магистратите, предстоящите коледни празници и др. Според неофициална информация по случая с Горанов и кръстника му изобщо не се работи, а проверката е \"на трупчета\". Причината според представители на ГЕРБ е, че \"така много лесно можеш да държиш някого под контрол\". Когато има проверка, която може да прерасне всеки момент в разследване срещу теб, ако си министър, ще си внимателен, нали, питат реторично колеги на Горанов. Дали това е така, или държавното обвинение е прекратило случая без шум на този етап, не може да се установи. Самият финансов министър също не беше открит за коментар на случая. Проверката започна по искане на държавното обвинение, след като в. \"Сега\" писа за случая, цитирайки данни от имуществената декларация на Горанов за 2017 г. Министърът декларира за пръв път това обстоятелство през 2018 г. заради новите разширени законови изисквания, свързани с предотвратяването на конфликта на интереси. По това време Горанов обясни, че имотът му е бил предоставен през 2012 г. от неговия кръстник, когото познава от много години. \"Декларирал съм и ползването на този имот с ясно съзнание, че по мои оценки не представлява конфликт на интереси\", заяви той днес. \"Разбрах, че главният прокурор е възложил проверка. Единственото нещо, което твърдя и с което не съм съгласен, са неверните факти, с които се спекулира, че това е собственост на Домусчиев\", допълни Горанов. Става дума за жилище в комплекса \"Есте\", който е управляван от \"Есте пропъртис\", дъщерно на \"Адванс пропъртис\", в което съдружници са Кирил и Георги Домусчиеви. Според версията на Горанов поводът той и семейството му да се преместят в скъпото и чуждо жилище е бил пернишкото земетресение от 2012 година. Преди него те живеели на 10-я етаж, но трусът така изплашил съпругата му, че те нямало как да продължат да живеят на толкова висок етаж. Горанов споделил това с кръстника си Иван Сариев и той му предложил апартамент, който притежава, но не използва. След оповестяването на случая и разпоредената прокурорска проверка, започна и друга – за конфликт на интереси, водена от КПКОНПИ. Резултатът от нея бе оповестен в началото на март тази година: министърът не е в конфликт на интереси. Дни по-късно стана ясно, че преписката по другата проверка – тази на обвинението, е изпратена в спецзвеното му. Обяснението е, че именно спецпрокуратурата се занимава с корупционните престъпления на политици. Формално тя трябва да прекрати проверката или да образува разследване срещу Горанов. Какво се случва обаче остава неясно. Причините за 13-месечното забавяне на обещаната от Сотир Цацаров \"бърза\" проверка също оставят мистерия.", "date": "2019.12.23", "title": "\"До 10 минути\". Прокурорската проверка на Горанов се оказа мистерия"}
{"url": "https://www.dnevnik.bg/sviat/2019/12/23/4009403_diado_koleda_obu_gumeni_botushi_za_da_se_razhodi_po/", "text": "Във Венеция Дядо Коледа обу гумени ботуши, за да се разходи по наводнения площад \"Сан Марко\". Близо месец след най-сериозното наводнение в града след 1872 година нивото на водата отново се покачва и принуждава всички гости и жители на града да обуват гумени ботуши и да търсят алтернативни методи за придвижване. Видео: \"Ройтерс\"", "date": "2019.12.23", "title": ""}
{"url": "https://www.dnevnik.bg/sport/2019/12/23/4009424_levski_produlji_bulgarskiia_si_proekt_sus_zashtitnik/", "text": "Деян Лозев е второто ново попълнение за \"Левски\" през зимата. Десният бранител, който досега се състезаваше за \"Арда\", подписа договор за три години със сините, съобщиха в сайта на клуба. В кариерата си Лозев е играл още за \"Хасково\", \"Дунав\", \"Поморие\". 26-годишният бранител, който може да бъде използван и като крило, дебютира за националния отбор на 8 октомври. Новината идва по-малко от ден, след като  \"Левски\" подписа с национала Симеон Славчев . При представянето му спортният директор на сините Ивайло Петков заяви, че на първо място клубът желае да се подсили с български играчи, които да вдигнат нивото на тима.", "date": "2019.12.23", "title": "\"Левски\" продължи българския си проект със защитник от \"Арда\""}
{"url": "https://www.dnevnik.bg/bulgaria/2019/12/23/4009428_razshiriava_se_zelenata_zona_v_sofiia/", "text": "Разширяване на зоната за платено паркиране с още 5000 места подготвя Центърът за градска мобилност, обяви временният изпълнителен директор Румяна Милова. Общият им брой в София сега е 28 000. Интересът е към районите \"Слатина\" и \"Триадица\", където вече е минало обсъждането с граждани, а кметовете им проучват вариантите за зелена зона там. В \"Слатина\" тя ще обхване изцяло жк \"Яворов\", уточни Милова пред общинската транспортна комисия днес. Георги Илиев, кмет на \"Слатина\" дори е предложил още по-широк обхват на платената зона, добави Карлос Контрера от ВМРО и председател на комисията. В \"Триадица\" обаче ентусиазмът на живеещите не е голям и там ЦГМ ще търси приемливи решения. И в неделя да стане платено паркирането в центъра на София, предложи Калоян Паргов от БСП, защото тогава улиците се задръствали от коли от страната, дошли на пазар. Скобите са по-ефикасни от паяците, според Милова Паяците за принудително вдигане на коли, паркирали в нарушение, ще бъдат ползвани само в краен случай, обяви Милова. През 2020 г. тя смята да развие активността на екипите, които поставят скоби. Те са 46 по двама души, уточни Александър Георгиев, новият директор на \"Паркинги и гаражи\" в ЦГМ. \"Паякът създава задръствания, особено в по-тесните улици, докато вдига колата. Поставянето на скоба е по-ефикасен метод и затова Милова предложи на транспортната комисия паяците да се заменят с репатраци (сега се ползват от \"Пътна помощ\") и да се купят 3, 4 или 5 от тях през 2020 г. Тя призна, че в ЦГМ са получавани сигнали, че екипите им са слагали скоби и в неделя, когато няма платено паркиране в града. \"Наложили сме наказания, включително и уволнения за такива действия. Наказваме и за грубо отношение от наши служители към водачите нарушители, обяви Милова. Обмисля се изграждането на нов наказателен паркинг в район \"Люлин\", до тунела на трамвая. Целта е да се дисциплинират шофьорите, които сега масово паркирали в нарушение около метростанциите. Предстои да се открие буферен паркинг на бул. \"Сливница\", до едноименната метростанция, за 262 коли. Постоянни контрольори по някои линии  Нова мярка срещу гратисчиите подготвя ЦГМ. По някои линии на градския транспорт ще има постоянно контрольори за няколко поредни дни. По определен график, който няма да се огласява публично, тези екипи ще проверяват всички линии в София по този начин.", "date": "2019.12.23", "title": "Разширява се зелената зона в София"}
{"url": "https://www.dnevnik.bg/zelen/2019/12/23/4009434_globa_ot_10_hil_lv_zaradi_zamursiavaneto_na_vucha/", "text": "На Националната електрическа компания (НЕК) ЕАД ще бъде наложена санкция в размер на 10 хиляди лева заради  замърсяване на изтичащите води от ВЕЦ \"Въча 1\" в река Въча , съобщи пресцентърът на басейнова дирекция \"Източнобеломорски район\". Наказанието е заради замърсяване с нефтопродукти. Проверката по сигнал за замърсяване на реката в района на град Кричим беше извършена на 13 декември от съвместен екип от експерти на Басейнова дирекция \"Източнобеломорски район\" (БДИБР), Регионална инспекция по околната среда и водите (РИОСВ) - Пловдив и Регионална лаборатория - Пловдив. Установено беше, че от мястото на изтичане на преработени води от ВЕЦ \"Въча 1\" на промеждутъци се оттичат в реката петна (филм) на повърхността на водното течение. Взетата тогава проба повърхностни води беше изпитана по няколко показателя: температура, активна реакция рН, електропроводимост, разтворен кислород, наситеност на кислород, БПК5, ХПК, азот амониев, азот нитратен, азот нитритен, общ азот, ортофосфати (като фосфор), общ фосфор (като фосфор), желязо, манган, мед, цинк, калциево-карбонатна твърдост и нефтопродукти. Установен е видим филм на повърхността на водата, а резултатът от изпитването показва стойност за нефтопродукти 0,24 mg/l.", "date": "2019.12.23", "title": "Глоба от 10 хил. лв. заради замърсяването на Въча"}
{"url": "https://www.dnevnik.bg/sport/2019/12/23/4009433_vatikana_gleda_kum_uchastie_v_olimpiiski_igri/", "text": "Ватикана планира да създаде национален олимпийски комитет, съобщи insidethegames.biz. Според министъра на спорта в страната Мелхор дьо Тока е реалистично държавата да участва в летните игри в Париж през 2024 г. \"Отношенията ни с Международния олимпийски комитет са отлични. Но бихме искали да дадем повече стабилност на тези отношения със създаването на олимпийски комитет на Ватикана. Професионалният спорт се превърна в индустрия. Той е огромен пазар и трябва да го вземем под внимание\", каза Дьо Тока пред FrancsJeux. Ватикана направи първата стъпка със създаването на федерация по лека атлетика през януари. В страната живеят едва 823 души. Според Дьо Тока много хора са привлечени от \"спектакъла на спорта, който докосва душата на хората\". \"Практикуваме футбол, таекуондо, крикет. С пет или шест спорта можем да оформим олимпийски комитет и някой ден да се включим в церемонията по откриването на олимпийските игри\". Той допълни: \"Не искаме да се борим за медали. Нашият олимпийски комитет ще бъде преди всичко символичен. Но това ще покаже, че ценностите на олимпийското движение могат да се споделят от християните\".", "date": "2019.12.23", "title": "Ватикана гледа към участие в олимпийски игри"}
{"url": "https://www.dnevnik.bg/photos/2019/12/23/4009297_fotogaleriia_svetovnite_snimki_na_denia_-_23_dekemvri/", "text": "Котки се хранят в приют за котки в Богор, провинция Западна Ява, Индонезия.", "date": "2019.12.23", "title": "Фотогалерия: Световните снимки на деня - 23 декември"}
{"url": "https://www.dnevnik.bg/analizi/2019/12/23/4009071_semeinata_sreda_kato_faktor_za_postijeniiata_na/", "text": "                         Освен безпристрастен измерител на успехите и провалите на образователните политики, позволяващ и международни сравнения, Програмата за международно оценяване на учениците (PISA) позволява и подробното проучване на различните фактори, извън учебния процес, които също влияят на постиженията на учениците. Тъй като в България традиционно с водещо значение са семейната среда и условията в дома, започваме анализа на микроданните от последното издание на PISA именно оттам. Най-често цитираната оценка на семейната среда в PISA е индексът на икономически, социален и културен статус на домакинството, в което живеят учениците. Той включва редица индикатори, сред които благосъстоянието на семейството, взема предвид и професиите на родителите. Средната стойност на индекса при българските ученици е -0,22, което означава, че страната се приближава до \"средния\" икономически, социален и културен статус сред всички включени в изследването страни. По-интересно обаче е разпределението на учениците, представено в Графика 1. Повечето български домакинства са с отрицателна стойност на индекса, като в разпределението има две видими струпвания, от двете страни на средната стойност. В най-общ план, това отразява социалната структура на българското общество, с мнозинството от домакинствата под средното ниво на социално-икономически статус; както ясно ще демонстрираме, това има значителни негативни последствия върху постиженията на учениците.                           Другите фактори, които вземаме под внимание са образованието на родителите и езикът, който се говори в дома на ученика (тъй като в PISA липсва индикатор за етническа принадлежност, в българския случай езикът на семейството се използва като заместител на такъв). Интересно при това издание на изследването е, че почти половината (48%) от учениците, взели участие в него са с поне един родител, който има някаква форма на висше образование. На второ място са тези със средно (28%), а с основно и по-ниско са почти 12%. Що се отнася до говорения в дома език, той отразява доста близко етническата структура на страната – различен от българския е за 12% от учениците. Учениците в семейства, в които основният говорим език не е българският, \"губят\" 33 точки по четене спрямо българчетата, като ефектът е сравним с разликата в представянето на момчетата и момичетата. От всички фактори на семейната среда обаче индексът на икономическия, социален и културен статус има най-голяма тежест – една единица от него (а както видяхме по-горе, повечето ученици участвали в PISA в България се разполагат между -4 и +2) \"носи\" 36 точки. С други думи, ученик от по-бедно семейство, да речем със стойност на индекса от -3, би постигнал почти 110 точки по-малко на теста по четене отколкото такъв, който е около средната стойност. Особеното е, че в този модел като това най-вероятно е резултат от интерференция с индекса на икономическия, социален и културен статус. За сметка на това, подкрепата на родителите за образованието на децата им има подчертано положително влияние върху тяхното представяне на теста по четене. Факторите, избрани за да представят персоналното усилие на учениците, също влияят по очаквания начин – пропускането на учебни дни има отрицателно, но сравнително малко влияние върху резултата по четене. За сметка на това, ако ученикът е повтарял учебна година, то това има подчертано негативен ефект (-74 точки) върху неговото представяне. Взети заедно, влиянието на факторите на средата върху резултатите на българските ученици в PISA доста ясно демонстрират проблемите на настоящите образователни политики. От една страна, те в резултат на което те се представят чувствително по-зле От друга – не съумяват да осигурят на учениците от по-бедни семейства достатъчно добри условия, които да намалят влиянието на липсата на достатъчно ресурси в дома. Това са и част от важните предизвикателства, пред които е изправена образователната система в близко бъдеще – как да бъде преодоляно неравенството във възможностите между учениците, така че те да получат качествено образование въпреки липси в семейната си среда.", "date": "2019.12.23", "title": "Семейната среда като фактор за постиженията на учениците: поглед през PISA"}
{"url": "https://www.dnevnik.bg/analizi/2019/12/23/4009116_za_bukvata_i_duha_na_konstituciiata/", "text": "                         Аз не съм юрист, аз съм гражданин. Един от тези, които са създали и държавата, и конституцията. Първата – за да ги пази от престъпници, втората – за да ги пази от държавата. Но преценявам, че нито държавата защитава моите интереси, нито \"конституцията ни е най-добрата в Източна Европа\". Смятам, че и двете трябва да се променят. Такъв призив може да бъде определен като вреден само от лично заинтересовани защитници на статуквото. Но той и без това не е насочен към тях. Защо като гражданин съм достатъчно заинтересован, подготвен и компетентен да настоявам за промяна на конституцията? Защото конституцията кодифицира ценностите ми и гарантира правата ми. А това е философия, не право. Или по-точно: философия на правото. Юристите просто обличат тази философия в закон. Не че функцията им е маловажна, но е вторична. Дебатът за конституцията трябва да се доминира от философи. И те да влагат еднакво съдържание в понятията, с които боравят. В началото това ще направя и аз. Ценностите са основа на всяка смислена политика. Те не са абстракции, а най-силният обединяващ елемент на нацията, втъкан в основата на нейното политическо устройство. Ценно за нас може да бъде единствено това, което е добро за нашия живот, и обратно - не може да бъде ценност това, което ни разрушава. Около ценностите изграждаме целите си. Ценност номер едно за всеки е неговият живот. Цел номер едно е нашето собствено щастие. Веднъж създадени, ценностите трябва да бъдат опазени със силата на закона. Законът трябва да защитава свободата на човек да живее и действа в свой собствен интерес. Той трябва да изключи възможността правителството да прилага сила срещу невинни хора. Свободата в същността си е защита от прилагането на сила спрямо нас - било то от отделни граждани или от правителството. Тази защита се осигурява чрез законите и конституцията. Да възцарява Справедливостта е цел на всеки закон. Ако не кодифицира добре ценностите ми и не гарантира добре правата ми, конституцията трябва да бъде поправена. И аз имам правото да кажа как. Конституцията от 1991 г. беше \"градена\" от парламент, в които комунистите имаха абсолютно мнозинство. Основна тяхна цел бе, без да е монархия, държавата във всеки момент да може да бъде \"взета на ръчно управление\" - пряко или чрез подставени лица. За да я постигнат, използваха социалистическа или в най-добрия случай ляво-либерална философия. Заради множеството вътрешни противоречия в тази философия българската конституция продуцира порочно, слабо, хаотично и неефективно управление и също такова законодателство. Вместо законите да регулират обществените отношения и да внасят яснота и стабилност, те дестабилизират обществото и го тласкат към хаос. Това е неподготвеното ми, некомпетентно и патетично мнение за конституцията. В конституцията не е предвиден механизъм, присъщ на парламентарния политически модел, който да позволява на властите както взаимно да се одобряват, така и взаимно да се разпускат. Дадена е законодателна инициатива на изпълнителната власт. На практика изпълнителят пише правилата, по които и да работи, и да бъде съден. Това е тежък конфликт на интереси. Предотвратена е възможността правителствените политики да бъдат контролирани от съда и парламента, защото едното произлиза от другото. Това води до парадокса единствено парламентът, тоест управляващата партия или коалиция, да въздава справедливост. \"Справедливостта\" в държавата изцяло зависи от управляващото мнозинство.  При всяка промяна на това мнозинство законите – а чрез тях и държавата! - се сменят из основи. Така се оформя политическа прослойка, която стои над и извън всякакъв обществен контрол. Нейните членове имитират свирепи идеологически сблъсъци, но всъщност са от една партия – партията на властта. И принадлежат на една класа – номенклатурната. Съдебната система няма право на законодателна инициатива, което на практика подчинява съдебните решения на законодателя, т.е. на същата партийна централа.  Участието на гражданите в управлението на държавата и възможността им да упражняват ефективен контрол върху властта е сведено до минимум. Сега \"електоратът\" гласува за президент, който няма правомощия да управлява; гласува за местни органи на управление, които са подчинени на изпълнителната и законодателната власт, тоест на партийните централи; гласува пропорционално за парламент, така че пак партийните централи решават кой да бъде народен представител. Основните права на гражданите са формално декларирани в конституцията, но функционално ограничени от разпоредбите на закони. В обобщение: конституцията от 1991 г. постави знак на равенство между власт, правителство, държава и общество. Трябва да се напише изцяло нова конституция, подчинена на друга конституционно-правна философия. Конституция, която защитава личността и нейните права, а не държавата и нейните претенции. Съмнявам се, че президентът е на тази висота, макар че, като инциира конституционен дебат след скандалното назначение на Гешев за главен прокурор, Радев като че ли най-после намери мястото си в българската политическа система. Вкопчени в статуквото, партиите в парламента му \"подадоха за левачката\" в наказателното поле и Радев не пропусна. Консултациите, които започна, не само добре обслужват моментния му интерес, но и работят за дългосрочните му цели. Включително за най-дългосрочните: да направи партия и България да стане президентска република. Най-вероятно Радев ще ги съчетае: ще се опита да направи партия, обединена около кауза за промяна на конституцията. И ще се кандидатира за втори мандат. През октомври 2018 г. Радев не изключи възможността за такава конституционна промяна, \"ако политическата класа не е способна да реши проблемите на страната в рамките на сегашните си правомощия\". Но още през юли 2009, когато бившият президент Желю Желев каза в телевизионно интервю, че е за европейски тип президентска република, Борисов заяви, че много уважава Желев и че \"той е казал нещо, което трябва да се дискутира в медиите, неправителствените организации, политическите партии\". За разлика от много други от тези си думи Борисов още не се е отрекъл. Е, конституционната дискусия започна. Надявам се извънпарламентарната дясна опозиция да се включи в нея. И да я радикализира, като настои за преформатиране на политическия модел и на системата на политическо представителство. Крайно време е (някои от) следващите парламентарни избори да са за Велико народно събрание с максимално кратък мандат, през който да свърши само две неща: да отмени сегашната конституция и да приеме процедура за приемане на нова посредством референдум. Всичко останало е от Лукаваго, независимо как го наричат сега.", "date": "2019.12.23", "title": "За буквата и духа на конституцията"}
{"url": "https://www.dnevnik.bg/sport/2019/12/23/4009200_los_andjelis_se_nasochva_kum_tehnologichno_budeshte_za/", "text": "Лос Анджелис се надява делът на електрическите автомобили спрямо всички продадени нови превозни средства до  олимпийските игри  през 2028 г. да достигне 80%. Това предвижда планът на властите за намаляване на замърсяването на въздуха и емисиите от парниковите газове. Целта пред Лос Анджелис е към 2028 г. електрическите автомобили да са 30% от всички превозни средства. \"Не можем да преобърнем събитията от климатичната криза, докато не работим, за да спрем опасното замърсяване и да задвижим бъдещето на транспорта с нулеви емисии на по-високо ниво\", заяви кметът на Лос Анджелис Ерик Гарсети. Властите се надяват, че с новата си политика ще накарат повече хора да се обърнат към използването електрически превозни средства, обществен транспорт или велосипеди. ", "date": "2019.12.23", "title": "Лос Анджелис се насочва към технологично бъдеще за игрите през 2028 г."}
{"url": "https://www.dnevnik.bg/istorii_na_denia/2019/12/23/4008080_chiizkeik_s_tikva_recepta/", "text": "                         Необходими продукти: 600 г тиква 150 г захар 1 пакет маслени бисквити 70 г масло 3 яйца 130 г захар 250 г крема сирене 300 г цедено мляко 1 ванилия Тиквата се почиства и се нарязва на кубчета. Поръсва се със захарта и се слага да се изпече. Междувременно се приготвя основата на десерта – бисквитите се натрошават на много ситно или се смилат, маслото се разтопява и двете съставки се разбъркват. Разстилат се върху дъното на 20-сантиметрова форма. След като е изпечена, тиквата се слага върху основата. Яйцата, захарта, крема сиренето, цеденото мляко и ванилията се разбъркват и се изсипват върху тиквата. Пече се на 160 градуса за около 40 минути.", "date": "2019.12.23", "title": "Чийзкейк с тиква (рецепта)"}
{"url": "https://www.dnevnik.bg/bulgaria/2019/12/23/4009205_ochakva_se_opasen_silen_viatur_v_10_oblasti/", "text": "В 10 области днес е обявен предупредителен жълт код за силен вятър. Утре опасните явления ще обхванат почти цялата страна. МВР предупреждава гражданите да премахнат от терасите саксиите и коледната украса и да затворят прозорците. В Северна България предупреждението важи за Видин, Монтана, Враца, Плевен, Велико Търново и Русе. В Централна България вятърът ще бъде по-силен в Пазарджик, Пловдив, Стара Загора, Сливен и Хасково. Очакваните пориви на вятъра са до 24 м/сек, предупреждава Националният институт по метеорология и хидрология, цитиран от БНР. Облачността ще бъде предимно значителна и на много места ще има превалявания от дъжд, уточни за \"Фокус\" дежурният синоптик Христо Христов. Максималните температури ще са от 7° - 9° в Северозападна България до 13° - 15° в източните райони от страната, където преди обед все още ще духа умерен южен вятър, в София 8-9°. Атмосферното налягане е значително по-ниско от средното за месеца и през деня ще започне да се повишава.      Над Черноморието облачността ще бъде променлива, често значителна. Ще има превалявания от дъжд. Ще духа умерен южен вятър, който привечер ще се ориентира от запад-северозапад и ще се усили. Максимални температури между 12° и 15°.  В планините ще духа силен, по високите и открити части - бурен вятър. Ще бъде предимно облачно и на много места ще превалява сняг, под 1600 метра валежите ще са от дъжд. Максимална температура на 1200 метра – около 6°, на 2000 метра – около 0°. Над 70 са сигналите за паднали дървета и клони През последното денонощие структурите на ГД \"Пожарна безопасност и защита на населението\" са реагирали на над 70 сигнала за паднали дървета и клони, укрепване и отстраняване на опасни предмети, както и обезопасяване на прекъснати кабели, съобщи МВР. Ако сте у дома при възникването на необичайно силен вятър, е добре да изключите тока и газа. Вратите и прозорците трябва да бъдат добре затворени, а от первазите да бъдат премахнати всички неукрепени предмети (саксии, украса и др.), напомнят пожарникарите.      Не бива да оставате на открито за дълго време заради опасност от падащи предмети от заобикалящите ви сгради. Силните ветрове засягат най-често покривните конструкции и горните етажи - преценете и, ако е необходимо, използвайте за убежище приземните етажи и мазето на сградата. Ако сте далеч от дома, подслон може да намерите в обществени сграда и в подлези. Когато сте на път, добре е да спрете автомобила си на открито място, далеч от електропроводи, дървета и от надвиснали скални маси. Ако сте извън превозно средство, потърсете ниските места в района, където да изчакате преминаването на опасността.", "date": "2019.12.23", "title": "Очаква се опасен силен вятър в 11 области, МВР даде съвети за безопасност (допълнена)"}
{"url": "https://www.dnevnik.bg/analizi/2019/12/23/4006741_2019_g_dumata_skandal_prestana_da_bude_strashna_za/", "text": "                         - Красиви лозунги, които преди 30 г. в България вдъхваха надежда за нова епоха. Уви, днес у нас отново може да се говори аргументирано за еднопартиен режим. Оценката впрочем не е моя, а на бившия посланик на САЩ в България Джеймс Пардю.  - Пролетта на 2019 г. бе изпълнена с големи очаквания – поне сред част от избирателите – за промяна. Тя не се състоя. През 2019 г. статуквото бе на ръба на пропастта. Но успешно се оттласна от него. Сега изглежда изключително стабилно. - Че ще гледаме ГЕРБ в коридорите на властта до редовните парламентарни избори през 2021 г. Имаше предложения за алтернативи, но мнозинството не им се довери. Без да омаловажавам недостатъците на субектите, които претендират, че могат да предложат нещо различно в политическата система, трябва да направим уговорката, че \"разпознаването\" на алтернативите е мъчна задача в склерозирала и сервилна медийна среда. Клиентелата в съдебната система също работи за \"безалтернативността\".  - \"Изгарят\" бушон след бушон; сменят се министри, зам.-министри и пр. Борисов поразчисти и партийната къщичка; раздели се и с Цветанов. Но от това ГЕРБ и държавата не станаха по-добре. Върхът на пирамидата остава необезпокоен. Да – безработицата е ниска, увеличават се доходите в бюджетната сфера – заплати на учители, пенсии и т.н. Но България пак е най-бедната страна в ЕС. Кабинетът е ангажиран в имитативни политики в името на спокойния сън на лица, които можем да определим като олигарси. - Продължава нелепият опит за \"баланс\" между НАТО и Русия. Нелеп, защото от 2004 г. сме член на пакта. Политиката за интеграция на т.нар. Западни Балкани – любима премиерска тема и инициатива – се провали с гръм и трясък. - Статуквото си подсигури тила. А опозиционната БСП изтъргува подкрепата си за тези назначения. - След като и \"Апратаментгейт\" не спря управляващите, думата \"скандал\" престана да бъде страшна за тях. Безнаказаността обаче ще доведе до още по-голям произвол. - За г-н Борисов 2019 бе без съмнение успешна. В нейния край изглежда, че ГЕРБ ще довърши за пръв път мандата си. В началото на 2019 г. това съвсем не бе сигурно. Що се отнася до личността на Борисов – там някакви съществени промени не виждам. С изключение на това, че подбира още по-безкритично \"фактите\", с които си служи срещу опонентите.  - Президентът се опитва да \"контрира\" управляващата коалиция. Той се очертава като абсолютен рекордьор сред всички наши държавни глави по брой вета върху актове на парламента. Това поведение вероятно се харесва на част от избирателите. Но реалният ефект от действията му не е голям. Изглежда, че г-н Радев няма достатъчно механизми, или може би няма достатъчно воля и дързост, за да се превърне в истински препъникамък за проблемните решения на мнозинството в Народното събрание. ", "date": "2019.12.23", "title": "2019 г.: Думата \"скандал\" престана да бъде страшна за управляващите"}
{"url": "https://www.dnevnik.bg/evropa/2019/12/23/4009207_kabinniiat_personal_zaplashi_lufthanza_sus_stachka_no/", "text": "Германският профсъюз на стюардите и стюардесите (UFO) заяви, че преговорите му с авиокомпания \"Луфтханза\" са се провалили и оттук нататък във всеки момент той може да обяви стачка, но за да не затруднява пътниците, не и за 24, 25 и 26 декември, предаде \"Ройтерс\".  Говорител на синдиката каза, че процедурата по арбитраж не е довела до резултат. Той уточни, че няма право да разкрива подробности за разговорите, но предупреди, че може да се очакват стачни действия, които обаче няма да съвпаднат с празниците за Рождество.  Спорът е за заплати и подобряване на условията на труд на кабинния персонал.  \"Луфтханза\" изрази надежда, че все пак ще може да бъде намерено решение по трудовия конфликт, засягащ около 22 000 души, предаде ТАСС. През ноември заради протест, към който призова профсъюзът, бяха отменени около 1500 полета. /БТА", "date": "2019.12.23", "title": "Кабинният персонал заплаши \"Луфтханза\" със стачка, но след Коледа"}
{"url": "https://www.dnevnik.bg/evropa/2019/12/23/4009212_merkel_stana_vtoriiat_nai-dulgo_upravliaval_kancler_na/", "text": "Ангела Меркел стана вторият най-дълго управлявал канцлер на Федерална република Германия, съобщи ДПА.  Вчера се навършиха 5143 дни, откакто тя е на поста - същият брой дни, колкото управлява и първият следвоенен канцлер на Германия, Конрад Аденауер. Меркел, която обяви, че няма да се кандидатира за нов мандат на поста, ще трябва да остане канцлер само още 726 дни - до 17 декември 2021 г., за да задмине и рекордьора по този показател - нейния ментор Хелмут Кол. Това изглежда малко вероятно да се случи, тъй като до датата 24 октомври 2021 г. следващите избори в Германия трябва вече да са произведени. Подобряването на рекорда обаче не е и невъзможно предвид факта, че понякога съставянето на ново правителство след национални избори отнема месеци, отбелязва ДПА. И тримата най-дълго управлявали канцлери на ФРГ са от консервативния Християндемократически съюз. /БТА", "date": "2019.12.23", "title": "Меркел стана вторият най-дълго управлявал канцлер на Германия"}
{"url": "https://www.dnevnik.bg/evropa/2019/12/23/4009211_bivsh_hurvatski_premier_vodi_na_purviia_tur_na/", "text": "Кандидатът на опозиционната Социалдемократическа партия и бивш премиер Зоран Миланович получи най-много гласове на  президентските избори в Хърватия  вчера, сочат окончателните резултати от изборите. Миланович ще трябва да се изправи срещу подкрепената от консервативния Хърватския демократичен съюз Колинда Грабар-Китарович на втори тур на 5 януари догодина. Според официалните резултати, оповестени от Централната избирателна комисия след преброяване на 98 процента от бюлетините, Миланович печели 29.55 процента от гласовете, следван от Грабар-Китарович с 26,65 процента. На трето място се нарежда независимият кандидат Мирослав Шкоро с 24.45 процента от гласовете. Зоран Миланович бе премиер на Хърватия от 2011 до началото на 2016 г. и по негово време страната влезе в Европейския съюз, но с управлението му бе свързвана и рецесия в страната. Критиците на Грабар-Китарович, чиито функции (като при всеки предишен държавен глава) бяха предимно церемониални, пък изтъкват, че е използвала поста си, за да разпалва краен национализъм в страна, където обществото остава поляризирано две десетилетия и половина след войната.      Нейни коментари за усташки поздрави и връзки с известни хора от ултранационалистическите среди също разделят мненията за нея, но най-голям удар по репутацията ѝ нанесе видеоклип, който показва как подава торта и пее \"честит рожден ден\" на Милан Бандич - кмета на Загреб, забъркан в скандал за даване на преференциален достъп на конкретни фирми до прочутия коледен базар в града. Грабар-Китарович увери, че е готова да носи на Бандич торти и в затвора, ако се наложи. Всички проучвания сочеха, че надпреварата на Миланович с Грабар-Китарович и крайнодесния изпълнител Шкоро ще е оспорвана. Тъкмо заради успеха на третия кандидат Грабар-Китарович е фаворитът на балотажа според част от проучванията, тъй като не се смята за вероятно избралите Шкоро да пуснат бюлетина за социалдемократ. Все пак някои експерти призовават да се изчака предстоящият телевизионен дебат между двамата с думите, че преди него нищо не е решено.", "date": "2019.12.23", "title": "Бивш хърватски премиер води на първия тур на президентските избори"}
{"url": "https://www.dnevnik.bg/evropa/2019/12/24/4009357_shveciia_hem_pensionerite_shtastlivi_hem_bejancite/", "text": "                         \"Изглеждаха ми самотни, затова отидох при тях и им занесох цветя\" - 74-годишната Кристин Оман се спомня деня, в който за първи път видяла новите си съседи. По думите ѝ новодошлите – около 70 души – били срамежливи, но много положително настроени. Проектът SällBo в шведския град Хелзингборг се бори срещу самотата сред възрастните хора и същевременно цели да подпомогне интеграцията на децата бежанци, предлагайки им подслон в една и съща сграда с местни хора. В нея 31 от жилищата се обитават от пенсионери, 20 са предназначени за бежанци на възраст от 18 до 25 години, а 10 от тях са запазени за деца без роднини. Уникалният модел в Хелзингборг Името на проекта е комбинация от шведските думи за компания (\"sällskap\") и живея (\"bo\"). Двете страни се задължават да прекарват най-малко по два часа в седмицата заедно и така да поддържат социализацията си. \"Ние сме първият такъв проект не само в Швеция – никъде другаде в света няма да откриете такова съжителство\", казва Драгана Чурович, експерт по интеграцията в общинската фирма за отдаване на жилища под наем \"Хелзингборгхем\". Сградата е построена през 1960-те години за дом за възрастни хора, но след бежанската вълна от 2015 година в Европа в нея са настанени деца бежанци, пристигнали сами в Швеция, и в момента е най-големият в цялата страна \"приют\" за бежанци. Чурович и колегите ѝ били осенени от идеята за интеграционния проект две години след началото на бежанската вълна, когато обмисляли дали да не оставят два етажа от сградата за възрастните хора, нуждаещи се от грижи, а първите етажи да превърнат в общежитие за бежанци. В крайна сметка надделяло виждането двете възрастови групи да се смесят. Така се родил проектът SällBo. Чурович смята, че старите хора могат да се чувстват самотни дори и да се срещат с други възрастни хора. \"Дотам се стига, ако получават цялата си информация от други хора на тяхната възраст. Смятам, че самотата не е само да седиш сам у дома\", допълва експертката. А имигрантите в Швеция често пребивават в силно сегрегирани райони, където над 80 процента от жителите са първо или второ поколение имигранти. Пристигналите в страната младежи бежанци пък често нямат никаква връзка с възрастни местни хора освен в случаите, когато са наети да се грижат за тях. Колко важно е да имаш някого Конкретно за децата бежанци Чурович казва, че социалният им живот е ограничен до контактите с младежи, намиращи се в близко или в същото положение. Надеждата е, че срещите им с възрастни шведи ще им помогнат да се интегрират в новата за тях културна среда и да преодолеят пропуските в практическите си познания, които шведските деца получават от своите родители. Освен това самотните деца бежанци са силно стигматизирани в Швеция и този интеграционен проект би могъл да им докаже, че не всички шведи гледат на тях с подозрение. Апартаментите може и да са малки, но живеещите в сградата могат да ползват много общи помещения: на всеки етаж има по две дневни, които са превърнати в ателиета, стая за йога, библиотека, стая за настолни игри, фитнес зала и зала за компютърни занимания. Междувременно кухненските помещения са оборудвани тематично – за приготвяне на салати и туршии, за печене или отглеждане на билки и подправки. Кале и Анки Андершон, съответно на 85 и на 70 години, са напуснали жилището си, намиращо се само на 300 метра от сградата на SällBo, и са се настанили тук заради възможността да общуват с млади хора. \"Тук има 98 деца - кандидати за убежище, и ние нямаме проблеми с нито едно от тях – любезни са и винаги ни поздравяват\", разказва Анки. Чурович е успяла да открие и по-млади шведи, които имат интерес да се включат в проекта. Засега той ще продължи две години, след което общинската фирма ще реши дали да го развие и как. Но каквото и да се случи, 74-годишната Кристин Оман е убедена, че и други общини в Швеция ще възприемат модела. \"Има толкова много хора, които си нямат никого. Те са затворени в жилищата си против волята си и нямат с кого да общуват. И ще стават все повече на брой\", добавя възрастната жена.", "date": "2019.12.23", "title": "Швеция: хем пенсионерите щастливи, хем бежанците доволни"}
{"url": "https://www.dnevnik.bg/evropa/2019/12/23/4009214_makron_se_otkazva_ot_prezidentskata_si_pensiia/", "text": "Френският президент Еманюел Макрон се отказа предварително от пенсията, която ще има правото да получава след края на мандата си като държавен глава, предаде \"Франс прес\". Освен това Макрон се отказа и от пожизненото си място в Конституционния съвет, което също му е гарантирано като държавен глава. Бившите президенти са доживотни членове, за което получават по 13 500 евро на месец. Френското президентство съобщи новината вчера на фона на протестно движение срещу планираната от правителството на Макрон пенсионна реформа. Според президентството обаче целта на държавния глава не е да прави демонстрация. Пенсията на държавния глава възлиза брутно на 6220 евро на месец. Според закон от 1955 г. държавният глава получава тези средства независимо от възрастта си, продължителността на мандата си или други приходи. /БТА", "date": "2019.12.23", "title": "Макрон се отказва от президентската си пенсия"}
{"url": "https://www.dnevnik.bg/evropa/2019/12/23/4009218_velikobritaniia_shte_pusne_nova_moneta_ot_50_pensa_po/", "text": "Британското правителство разпореди да бъде пусната нова монета от 50 пенса (близо 0.58 евро) по случай излизането на Обединеното кралство от Европейския съюз,  предвидено за 31 януари , предаде \"Франс прес\". През октомври британското финансово министерство бе принудено  да спре тази монета  заради промяна в датата на Брекзит, който се очакваше да стане на 31 октомври, но бе отложен за трети път за края на януари. Един милион монети бяха претопени. Решението да се възстанови производството им този път с новата дата бе взето след  съкрушителната победа  на консерваторите, оглавявани от твърдия привърженик на Брекзит, премиера Борис Джонсън, на предсрочните избори на 12 декември. Монетата от злато, сребро или медно-никелова сплав ще носи посланието \"Мир, благоденствие и приятелство с всички народи\". /БТА", "date": "2019.12.23", "title": "Великобритания ще пусне нова монета от 50 пенса по случай Брекзит"}
{"url": "https://www.dnevnik.bg/bulgaria/2019/12/23/4009224_ombudsmanut_predlaga_kak_da_se_namaliat_skandalite/", "text": "Омбудсманът Диана Ковачева изпрати писмо до министъра на регионалното развитие и благоустройството Петя Аврамова с шест препоръка за промени в Закона за управление на етажната собственост (ЗУЕС), с които по нейно мнение ще се решат проблемите в отношенията на живеещите в етажните собствености. Препоръките са провокирани от множеството жалби заради скандали във входовете и неразбирателство между съседите, когато трябва да се събират средства или да се извършват спешни ремонти. Сред препоръките на омбудсмана за промени в закона е увеличаване на правото на местните власти да упражняват контрол по прилагането на закона. \"В своята работа непрекъснато се сблъсквам с проблеми на гражданите, при които основният принцип на закона - \"саморегулацията\", не е изпълним. В много случаи собствениците не могат да стигнат до еднозначно решение и да управляват правилно етажната собственост. Това води до засилено напрежение сред живеещите в сгради в режим на етажна собственост. В тези случаи те имат нужда от местните власти, които да служат за арбитър по възникналите проблеми между тях. Собствениците, които не обитават имотите си, да бъдат задължени със закон да плащат за поддръжката на общите части, предлага омбудсманът. Според сегашните разпоредби те могат да не плащат, а това според Ковачева води до несправедливо разпределение на разходите за абонаменти и услуги в сградата, които се плащат непрекъснато. Облекчаване на кворумите за провеждане и вземане на решения на общото събрание на собствениците е друга от препоръките на омбудсмана. Това е необходимо с оглед на нарастващия брой необитаеми жилища в сградите и на незаинтересовани собственици, които не присъстват на общите събрания в сгради в режим на етажна собственост. Писмото на омбудсмана е свързано и с инициативата на Министерството на регионалното развитие и благоустройството за изготвяне на проект за изменение на закона. Срокът за предоставяне на идеи за промяна беше до 15 април 2019 г., но и до момента няма публикуван проект за обществено обсъждане.", "date": "2019.12.23", "title": "Омбудсманът предлага как да се намалят скандалите между съседите"}
{"url": "https://www.dnevnik.bg/ot_vas/novini_ot_vas/2019/12/23/4009167_kolednite_sladki/", "text": "Една семейна приятелка много обича да пече коледни сладки", "date": "2019.12.23", "title": "Коледните сладки"}
{"url": "https://www.dnevnik.bg/v_pamet/2019/12/23/4009229_pochina_modniiat_dizainer_emanuel_ungaro/", "text": "Емануел Унгаро почина на 86-годишна възраст, предаде \"Франс прес\". Френският моден дизайнер от италиански произход е починал в събота в Париж, съобщи вчера неговото семейство. Унгаро, който се оттегли от света на модата през 2004 г., бе отслабнал от две години, каза семеен източник. \"Въпреки че бе напуснал (модната) къща, той винаги ни вдъхновяваше. Това е много голяма загуба\", заяви говорител на модна къща \"Емануел Унгаро\". Дизайнерът е роден на 13 февруари 1933 г. в Екс ан Прованс, Южна Франция, в небогато семейство на италиански имигранти. Той научава основите на занаята от своя баща, шивач по професия, преди да се установи в Париж през 1956 г., където се обучава при испанския моден дизайнер Кристобал Баленсиага, припомня \"Франс прес\". След кратък престой в \"Куреж\" Емануел Унгаро отваря през 1965 г. своя собствена модна къща. През 1968 г. той пуска своя женска модна линия прет-а-порте, а през 1973 г. - и мъжка. През 1980 г. модната му къща печели награда за най-добрата в света на висшата мода.  През 80-те години на ХХ век Емануел Унгаро влиза в петорката на водещите моделиери в Париж. Сред клиентите му са Жаклин Кенеди, Катрин Деньов и Изабел Аджани, отбелязва ТАСС. През годините Емануел Унгаро изгражда истинска модна империя (парфюми, обувки, очила), която е купена през 1996 г. от семейство Ферагамо, припомня \"Франс прес\". След като се жени и му се ражда дъщеря, Унгаро постепенно започва през 2001 г. да се разграничава от модната къща, преди да се оттегли от света на висшата мода през 2004 г. /БТА", "date": "2019.12.23", "title": "Почина модният дизайнер Емануел Унгаро"}
{"url": "https://www.dnevnik.bg/sviat/2019/12/23/4009237_desetki_hiliadi_siriici_biagat_kum_turciia_erdogan/", "text": "Турция не може да се справи сама с нова мигрантска вълна от Сирия, заяви вчера турският президент Реджеп Тайип Ердоган и предупреди, че ако насилието в сирийската провинция Идлиб не спре, европейските страни ще усетят последиците от нов наплив на хора, съобщиха \"Ройтерс\" и \"Франс прес\", цитирани от БТА. Говорейки на церемония за награждаване в Истанбул, Ердоган каза, че повече от 80 хил. души се движат от Идлиб към Турция заради руските и сирийските бомбардировки в района. В последните седмици режимът на президента Башар ал Асад с подкрепата на Русия поднови кампанията си за отвоюване на Идлиб от предимно радикалните групи, които го контролират. Според организации, наблюдаващи конфликта, поне 9 цивилни са загинали вчера при руски въздушен удар. Въпреки поредния опит на Москва и Анкара за създаване на буферна зона в района през септември 2018 г. загиналите цивилни оттогава са най-малко 1300 души. Кадри на международни медии показаха конвои от бягащи сирийци. Според \"Ройтерс\" вътрешно разселените от Идлиб са потърсили подслон в гранични райони, останали под турски контрол след операциите \"Щитът на Ефрат\" (2016 г.) и \"Маслинова клонка\" (2019 г.) в северозападната част на страната. Президентът заяви, че е неизбежно Европа да бъде изправена пред условия като тези от кризата от 2015 г., освен ако не помогне да спре насилието в Идлиб. \"Негативният ефект от този натиск, който изпитваме, ще бъде почувстван от всички европейски страни, като се започне с Гърция\", предупреди турският президент. През 2015 г. над милион души избягаха в Европа и това оказа силно влияние на политиката на континента. Ердоган каза, че Турция прави всичко възможно бомбардировките в Идлиб да спрат. Той съобщи, че утре за Москва ще замине турска делегация, за да обсъди развитието на събитията в Сирия, и тогава Турция ще реши какви стъпки да предприеме. Турски официални представители твърдят, че Турция е подслонила близо пет милиона бежанци, от които 3,7 милиона сирийци, избягали от конфликта, раздиращ страната им от 2011 г. Данните трудно могат да се потвърдят към днешна дата - официално страната спря да приема сирийци, а по-рано тази година обяви, че няколкостотин хиляди от тях са се върнали в родината си, в територии под контрола на турски сили или подкрепяни от тях бойци. Ердоган е заявявал, че иска и подкрепа от Европа за т.нар. безопасна зона в Северна Турция, където да бъдат върнати сирийци, тъй като в противен случай би се принудил да \"отвори портите\" за нова мигрантска вълна към Европа.", "date": "2019.12.23", "title": "Десетки хиляди сирийци бягат към Турция, Ердоган заплаши Европа с криза като през 2015 г."}
{"url": "https://www.dnevnik.bg/bulgaria/2019/12/23/4009249_sled_nova_godina_dps_shte_poiska_promeni_v_rabotata_na/", "text": "След Нова година ДПС ще поиска промени в работата на НСО. Това заяви лидерът на партията Мустафа Карадайъ в предаването \"Годината\" на \"Дарик радио\".  \"Ние ще предложим премиер, президент и председател на Народното събрание да бъдат охранявани, но не и техните секретарки, съпруги и съпрузи, портиерки, защото виждаме екскурзии и бутици с НСО да се организират\", каза Карадайъ. От ДПС ще предложат и \"застрашените лица\", които могат да си позволят да плащат на НСО, да имат тази възможност. \"Нито една частна охранителна фирма не може да даде онази сигурност, която може да даде държавата\", подчерта той. \"Ние от ДПС коли и техника сами предоставяме на НСО, и то от години наред - и за Ахмед Доган, и за Делян Пеевски. Можете да проверите - колите са наши. Единственото, което се осигурява са заплатите, защото ние като партия няма как да плащаме заплати на НСО\", заяви Карадайъ. Повод за коментарът на Мустафа Карадайъ станаха думите на президента Румен Радев, че Ахмед Доган и Делян Пеевски не бива да ползват държавна охрана. Какво точно каза Радев ", "date": "2019.12.23", "title": ""}
{"url": "https://www.dnevnik.bg/sviat/2019/12/23/4009242_trump_blokiral_pomoshtta_za_ukraina_91_minuti_sled/", "text": "Телефонният разговор на президента на САЩ Доналд Тръмп с украинския лидер Володимир Зеленски, в основата на процедурата по импийчмънт срещу американския държавен глава, продължава да е център на внимание за западните медии и след гласуването в долната камара на Конгреса във Вашингтон, предаде БТА. Помощта за Украйна е била блокирана почти веднага след телефонния разговор на Тръмп със Зеленски, показват електронни писма, цитирани от лондонския в. \"Гардиън\". Докато републиканците и демократите продължават да се карат за условията, по които да протече  процесът за импийчмънт на президента  в Сената, станали известни сега електронни писма на правителството показват, че на служители в Белия дом са били нужни само около 90 минути след злополучния юлски телефонен разговор на Тръмп със Зеленски, за да разпоредят на Пентагона да замрази военното финансиране за Украйна. Кореспонденцията, публикувана от  Центъра за обществена почтеност , изглежда показва, че назначените от Тръмп служители са действали бързо и задкулисно след разговора, за да блокират помощта за Киев от Пентагона, пише \"Гардиън\". Същата тема е водеща и за американския в. \"Вашингтон пост\". Изданието посочва, че високопоставеният служител Майкъл Дъфи, разпоредил спирането на помощта, е от бюджетния отдел на Белия дом. На 25 юли той изпратил имейл на служители в министерството на отбраната. От бюджетния отдел обаче отбелязват, че всички тези материали и коментари са извадени от контекста, тъй като решението средствата да бъдат блокирани е взето още на 18 юли - седмица преди разговора. Би Би Си отбелязва, че сенаторът демократ Чък Шумър използва случващото се като аргумент за нуждата от нови свидетели в процеса, включително такива от администрацията (като Дъфи). Белият дом отхвърля идеята. Разликите между Никсън и Тръмп \"Ако Джонсън може да спечели, тогава и Доналд Тръмп може\", гласи заглавието на статия, публикувана в британския в. \"Дейли телеграф\". След изумителната победа на торите повишавам шансовете на Доналд Тръмп за преизбиране от \"слаби\" на \"силни\", подчертава авторът Тим Станли. Брекзит и Тръмп танцуват менует. Изненадващата победа за Брекзит през 2016 г. направи избирането на Тръмп да изглежда възможно; новото мнозинство на Борис Джонсън, изградено върху лозунга \"Да осъществим Брекзит\", предполага, че Тръмп ще победи демократите догодина. Защо? Защото силите, които участват в това, са много сходни, смята Станли. Влиятелният американски всекидневник \"Ню Йорк таймс\" прави сравнение между ситуацията около импийчмънта на президента Ричард Никсън и тази при Тръмп. Изданието изтъква, че навремето Никсън не е разполагал с почти никакви средства да се противопостави на медиите, бил е убеден, че \"Ню Йорк таймс\" и \"Вашингтон пост\" са го взели на мушка и не е имало как да огласява своята гледа точка. Сега обаче медиите са фрагментирани, посочва \"Ню Йорк таймс\", а има и десни медии, които непрекъснато осигуряват добронамерени към Тръмп мнения и материали, отклоняващи вниманието от фактите около импийчмънта. През 1974 г. 69 процента от американците са имали доверие на медиите, които съобщавали новините \"цялостно, точно и честно\" според \"Галъп\". Днес броят на тези, които се доверяват на медиите, е 41 на сто, като само 15 процента от тях са републиканци. Бившият адвокат на Никсън Джон Дийн смята, че е било по-вероятно шефът му да оцелее, ако тогава беше имало \"Фокс нюз\" - единствената медия, за която повечето републиканци казват, че ѝ имат доверие. Тръмп разполага и с \"Туитър\", за да пуска новини и да достига пряко до електората си, изтъква \"Ню Йорк таймс\".", "date": "2019.12.23", "title": "Тръмп блокирал помощта за Украйна 91 минути след разговора със Зеленски"}
{"url": "https://www.dnevnik.bg/evropa/regioni/2019/12/23/3995546_elektricheskite_trikolki_koito_pomagat_na_horata_s/", "text": "Нови електрически триколки започнаха да се появяват във Франция. Превозните средства са част от  проекта Benur , подкрепен от кохезионната политика на ЕС. Могат да се управляват само с ръце и вече са изключително харесвани от хората с нарушена мобилност, разказва \"Евронюз\". Неза ел Рафики, която изпробва прототип на Benur по колоездачния маршрут ВиаРона в Лион, казва: \"Има го чувството за свобода. Това е чувството да си като другите хора всъщност. Да можеш (като тях) да се движиш по велоалеите, да излезеш за разходка в парка Тет д'Ор, да можеш да се ходиш в града с Benur, без да взимаш метрото или автобуса.\" По колоездачния маршрут ВиаРона между езерото Леман и Средиземно море има осем Benur на самообслужване близо до Лион. Иновативният проект струва 273 767 евро, от които 60% са финансирани от Европейския фонд за регионално развитие към кохезионната политика на ЕС. Проектният мениджър на ВиаРона Ив Роно е развълнуван за потенциала на превозното средство: \"ВиаРона е велосипеден път с дължина над 800 км, по-голямата част от който се намира във Франция; с няколко части в Швейцария, които водят до ледника, от който тръгва река Рона. Benur е превозно средство, което дава достъп и достъпност на всички по този път.\" Проектът е плод на въображението на Джоузеф Мигнози, който временно губи подвижността си след пътен инцидент през 2012 г. Той прекарал три години в гаража си, изготвяйки прототип. Дизайнерът и негов партньор Сирил Мезиер разказва, че киното им дало неочаквано вдъхновение. \"Първият прототип, направен от Джоузеф, изглеждаше много като колесниците във филма \"Бен Хур\". И мисля, че това му даде идеята за името\", казва той. Споделяне и свързаност са ключовите думи в този проект. Приложение ще позволи на потребителите да намерят Benur и да се споделят маршрути между хората с ограничена подвижност, както и да получават информация за средата. Виржини Бежо казва: \"Това, което ми харесва в Benur, е, че когато сме по-високо, можем да виждаме много по-добре какво се случва, отколкото когато сме в инвалидна количка и сме доста ниско. Освен това се чувстваме по-сигурно... Мисля, че на хората им отнема известно време, докато осъзнаят, че сме в инвалидна количка.\"", "date": "2019.12.23", "title": "Електрическите триколки, които помагат на хората с нарушена мобилност"}
{"url": "https://www.dnevnik.bg/sviat/2019/12/23/4009246_luksozni_kitaiski_marki_zavladiavat_parij/", "text": "Произведено в Китай\" все още е синоним на евтино облекло, но постепенно навлиза и в луксозния сегмент благодарение на китайски марки от високия клас, информира \"Франс прес\". Тези китайски марки започват да завоюват пространство в Париж, столицата на модата, и да достигат до международни клиенти. Генералният директор на китайската марка \"Исикл Париж\" (Icicle Paris) г-жа Изабел Капрон твърди, че компанията предлага мода, която идва от Китай, но е предназначена за целия свят и на преден план излиза ново \"Произведено в Китай\", качествено и изискано. Тази китайска марка, създадена в Шанхай през 1997 година, има 270 магазина в Китай и оборот 250 млн. евро. Тя отвори първия си международен бутик в Париж през септември на площ 500 квадратни метра на бул. \"Жорж Пети\" в сърцето на \"златния триъгълник\" на лукса. \"Това е трамплин за излизането ни на международната сцена. Париж е столицата на модата и целта ни е да покажем марката\", твърди представителката на китайската марка, която стана известна във Франция с придобиването на модна къща \"Карвен\" (Carven) през 2018 година. Какво е кредото на \"Исикл\"? Само естествени материи - кашмир, коприна, памук, вълна, лен и бои на растителна основа - кора от орех, лук, багрилна сърпица, чай. Дрехите се произвеждат в Китай в трите завода на групата. Дрехите с надпис \"Произведено в Китай\" обаче все още са символ на лошо качество за голяма част от френските и европейските производители. Според Изабел Капрон стереотипите са много устойчиви. Тя разказва, че когато се присъединила към китайската компания, някои хора възприемали китайците като хора без вкус, които произвеждат стоки с лошо качество. Според нея днес това виждане е променено и новата вълна китайски марки допринася за този феномен. \"Никога не съм чувствала враждебност към мен или затвореност. Напротив, винаги е имало интерес\", твърди Капрон. Давей е китайски дизайнер на 38 години, който прави дефилета от февруари за Парижката седмица на модата с лейбъл, носещ името му. Той се хвали с производството си в Китай с италиански, френски, японски и китайски материи. \"Може би защото учих в Китай, стажувах в големи модни къщи като \"Баленсиага\" (Balenciaga) и \"Джон Галиано\" (John Galliano), създадох марката си в Париж, никога не съм бил възприеман като чужденец, дошъл от Китай. Аз съм дизайнер, който живее и работи в Париж и е с китайски произход\", обобщава той. /БТА", "date": "2019.12.23", "title": "Луксозни китайски марки завладяват Париж"}
{"url": "https://www.dnevnik.bg/sport/2019/12/23/4009247_profsujuzut_na_futbolistite_v_angliia_poiska_pomosht/", "text": "Асоциацията на професионалните футболисти (PFA) призова за намеса на правителството на Великобритания в борбата срещу проявите на расизъм във футбола, съобщи Би Би Си. Причина за призива е случаят в  двубоя между \"Тотнъм\" и \"Челси\", който беше белязан от предполагаеми форми на расова дискриминация от феновете . \"Отвратени сме, че за пореден път мач от Висшата лига е опетнен с обиди от трибуните към играчите. Ясно е, че футболистите са крайният приемник на расизма, който в момента е огромен проблем във Великобритания, но те не са сами. Асоциацията стои до всеки играч, който е подложен на дискриминация\", се казва в изявлението на PFA. От организацията призоваха за действия от \"всички правителствени и футболни органи\" в страната. \"Футболът е част от структурата на британското общество и с огромната глобална публика, която английският футбол привлича, ние носим отговорност да водим пътя с политика за нулева толерантност\". Мачът в неделя беше спрян веднъж през втората част заради предполагаемо расистко поведение на привържениците на \"Тотнъм\" след призив на капитана на \"Челси\" Сесар Аспиликуета. Той информира съдията Антъни Тейлър, че съотборникът му Антонио Рюдигер е бил обиждан с маймунски звуци от привържениците на домакините. Според британските медии дикторът на стадиона е обявил три пъти, че прояви на расизъм пречат на играта. В тристепенния протокол на УЕФА мачът може да бъде прекратен, ако феновете са били предупредени два пъти за поведението си.      \"Тъжно е отново да виждаме прояви на расизъм във футболен мач, но мисля, че е много важно да се говори публично за проблема. Ако това не стане, случаят отново ще бъде забравен в следващите дни, както винаги\", написа Рюдигер в профила си в \"Туитър\".  Потърпевш от поведението на привържениците беше и вратарят на сините Кепа Арисабалага, по който беше хвърлен предмет от трибуните. От \"Тотнъм\" обявиха, че клубът ще предприеме най-строги мерки и ще проведе задълбочено разследване за откриване на виновниците.  Това е поредният случай на дискриминация в английския футбол.  Организацията Kick It Out отчита ръст на инцидентите , които за миналия сезон са се повишили с 32%.", "date": "2019.12.23", "title": "Профсъюзът на футболистите в Англия поиска помощ от правителството срещу расизма"}
{"url": "https://www.dnevnik.bg/video/btv/2019/12/23/4009263_zapochvat_izpompvane_na_vodi_ot_peshteri_v_raiona_na/", "text": "Регионалната служба за пожарна безопасност и защита на населението в Перник започва изпомпване на води от пещери\", съобщи пред Би Ти Ви кметът на града Станислав Владимиров. Това е една от мерките, които се предприемат, за да не достигне нивото на язовир \"Студена\" до мъртвия обем и да не се стигне до още по-строг режим на водата. Извършват се и предварителни проучвания за сондажи, чистят се дерета и каптажи.", "date": "2019.12.23", "title": ""}
{"url": "https://www.dnevnik.bg/evropa/2019/12/23/4009266_pensiite_i_frenskiiat_paradoks_na_ravenstvoto/", "text": "Във Франция има фиксидея за равенство. Пенсионната реформа обаче показа, че французите го приемат за свещено само когато трябва да пазят свои привилегии. Във Франция няма нов закон, който да не черпи своята аргументация от загрижеността за равенството, а пък неравенството е обвинявано за всички злини. Тази фиксидея за равенство заразява всичко - от колежа, където трябва да учат всички, и бакалавърската степен, която всички трябва да получат с риск дипломата да бъде превърната просто в лист хартия, през равенството на половете срещу законите на природата и това на думите, колко хубаво звучи \"унисекс\", до това на животните, които би трябвало да придобият човешки права... Законът за пенсиите  стана жертва на това широко разпространено вярване, като накара правителството да иска една и съща система за всички французи без изключение. Равенството е свещено Французите обаче бързат да обявяват равенството за свещено... само когато трябва да пазят привилегиите си. Сага пенсионната реформа показва нагледно това.  Протокомунистическите синдикати отричат своите корени, за да защитят придобитите си предимства, а реформаторските организации отхвърлят въвеждането на единна възраст, без да ги е грижа за дефицита. Задължителните вноски за пенсионно осигуряване на равнище от 28% са сред най-високите в света. Държавните разходи за пенсии като дял от брутния вътрешен продукт (БВП) във Франция възлизат на 14% - близо два пъти над средното за страните от Организацията за икономическо сътрудничество и развитие (ОИСР). За сравнение - те са 4.6% от БВП в Канада, 7% в САЩ, 5.2% в Австралия и 5.1% в Нова Зеландия... Но какво значение има това, всеки би искал другите да плащат за него. Въпреки всичко никой не признава, че хората, които печелят от специалните пенсионни режими, се държат сякаш \"пътниците съществуват само заради доброто на кораба\", по думите на лорд Актън. С други думи, като че ли услугите, за които те получават пари, за да ги предоставят, са направени повече за тях, отколкото за хората, които те наричат \"доброволни потребители\", за да бъде забравено, че всъщност са клиенти. Нашите пенсии страдат от прекалено много неравенства, поддържани от всички данъкоплатци в полза на някои хора. Различия, които не могат да бъдат заличени Реформата на президента Еманюел Макрон обаче иска да въведе един прекомерно унифициран и егалитарен режим. Едностранчивата политика и едностранчивите доводи винаги са опасни, а равните условия може да се изродят в тирания дори когато е дегизирана просто като фин деспотизъм. Животът е по-сложен от онова, към което биха искали да го приравнят идеологиите, и социалната тъкан се подхранва от нашите различия, които не могат да бъдат заличени. Равновесието на интересите и нуждите можеше да оправдае пенсионен режим на солидарна и егалитарна основа за всички плюс допълнителни режими - задължителни, но оставени на свободния избор на всеки. Това щеше да е отваряне за капитализацията, която навсякъде предлага по-високи пенсии на по-ниска цена. Реформата можеше да е много по-справедлива и приемлива. Вместо това новият режим накрая ще бъде фрагментиран - неприложим за полицаите, различен според възрастовата група, придружен от специфични мерки за преподавателите и самонаетите... И от данъкоплатците ще се искат пари. Максимализмът може да има обратен ефект. Не е подходящо нито да бъде заклеймявано равенството, нито то да бъде превръщано в единствена мярка за всяка политика и морал. Известно равенство е необходимо за сцеплението на всяко общество. Известно неравенство - също, като плод на свободата, за да върви светът напред. Прекалено голямото неравенство е разрушително за социалната връзка, когато е нелегитимно. \"Свобода колкото е необходимо, равенството колкото е възможно\", предлагал мъдро (френският министър на финансите Ан Робер Жак) Тюрго на крал Луи (Шестнайсети, бел. прев.), за да бъде избегната революцията. Той не е бил чут!   /БТА", "date": "2019.12.23", "title": "Пенсиите и френският парадокс на равенството"}
{"url": "https://www.dnevnik.bg/biznes/2019/12/23/4009248_pib_obiavi_rekordna_suma_koiato_iska_da_nabere_ot/", "text": "Първа инвестиционна банка (ПИБ) планира да направи рекордно за Българската фондова борса увеличение на капитала, като набере от пазара 200 млн. лв. Това съобщава  \"Капитал\" , като се позовава на информация от банката. Тя включва още мерки, които според изданието целят да осигурят установения от ЕЦБ капиталов недостиг при проверката през лятото. Констатираният недостиг бе за 263 млн. евро, като още тогава банката обяви, че е осигурила половината.  Банката е публична от 2007 г. и няма тепърва да се листва, но за целта също трябва да има проспект, който да бъде одобрен от Комисията за финансов надзор. Декларираното намерение е капиталът на банката да бъде увеличен от сегашните 110 млн. лв. на 150 млн. лв. За целта трябва да бъдат издадени 40 млн. нови акции с номинална стойност 1 лв., които обаче ще бъдат предложени за по 5 лв. Така при успех банката би привлякла максимум 200 млн. лв. свеж капитал. Любопитен момент е, че увеличението би се считало за успешно дори и да се продадат само 4 млн. нови акции, което съответства на едва 20 млн. лв. свеж капитал, посочва изданието.  То допълва, че причината да бъде заложена висока емисионна цена явно е нежеланието на настоящите мажоритарни акционери да се разделят с контрола. Към момента ПИБ се контролира от Цеко Минев и Ивайло Мутафчиев, и двамата с по 46.75 млн. акции, които представляват по 42.5% дял. При издаването на 40 млн. нови акции, при положение че те не участват в увеличението, делът на всеки от тях ще падне до 31.17%, но заедно ще продължават да имат над 60%.", "date": "2019.12.23", "title": "ПИБ обяви рекордна сума, която иска да набере от борсата"}
{"url": "https://www.dnevnik.bg/kultura/2019/12/23/4008177_da_se_sreshnesh_s_kristo_v_bulgariia/", "text": "Филмът \"Да ходиш по вода\" на  режисьора Андрей Паунов  - един специален портрет на Кристо и неговата работа по проекта \"Плаващите кейове\" - вече може да бъде гледан в България. От 20 декември той е  по кината в София , след като през годината беше на екран в различни градове в Европа и Северна Америка. Филмът може да бъде добро преживяване и подарък и за българите, които се завръщат от чужбина за празниците - това е част и от идеята на разпространителите за програмирането му в този период. \"Да ходиш по вода\" (Walking on water) показва как точно се случва един от най-сложните проекти на световноизвестния артист през лятото на 2016 година в Италия, когато над милион посетители се разхождаха по повърхността на езерото Изео. Как работят Кристо и екипът му начело с Владимир Явашев, за трудните моменти и радостта, за невъзможните неща и за безсмислените проекти, както ги нарича той загатва и трейлъра на филма.", "date": "2019.12.23", "title": ""}
{"url": "https://www.dnevnik.bg/sviat/2019/12/23/4009279_sauditska_arabiia_osudi_petima_na_smurt_za_ubiistvoto/", "text": "Саудитски съд даде смъртни присъди на петима души заради убийството на Джамал Хашокжи в Истанбул през октомври 2018 г., съобщиха местни и световни медии. Други трима получиха общо 24 години лишаване от свобода. Хашокжи, критичен към саудитското ръководство в последните си години, според Турция е станал жертва на предумишлено убийство. Американски медии съобщиха, че в доклад  Централното разузнавателно управление (ЦРУ) на САЩ  е предположило, че лично престолонаследникът принц Мохамед бин Салман е поръчал убийството. Такава възможност допуснаха и някои западни правителства. Процесът бе срещу общо 11 души. Специалният докладчик на ООН по темата Агнес Каламар призоваваше и престолонаследникът да бъде разследван. Мохамен бин Салман отрича да е замесен, но преди два месеца пое отговорност за случилото се. Сред разследваните бе и бившият високопоставен съветник на кралското семейство Сауд ал Кахтани, за когото се смяташе, че е имал важна роля в организацията на убийството. Саудитската прокуратура обаче обясни, че срещу него не са повдигнати обвинения и е освободен.", "date": "2019.12.23", "title": "Саудитска Арабия осъди петима на смърт за убийството на Хашокжи"}
{"url": "https://www.dnevnik.bg/na_put/2019/12/20/4007696_fotogaleriia_zad_stenite_na_nai-dobriia_butikov_hotel/", "text": "Хотелът  в Йоханесбург е носителят на наградата \"Най-добър бутиков хотел в света\".", "date": "2019.12.23", "title": "Фотогалерия: Зад стените на най-добрия бутиков хотел в света"}
{"url": "https://www.dnevnik.bg/photos/2019/12/23/4009285_snimka_na_denia_desetki_sa_raneni_sled_katastrofa_s_69/", "text": "Над 50 души са ранени при катастрофа в щата Вирджиния вчера сутринта местно време, съобщиха американски медии. Няколко от тях са със сериозни травми, но няма опасност за живота им.", "date": "2019.12.23", "title": "Снимка на деня: Десетки са ранени след катастрофа с 69 коли в САЩ"}
{"url": "https://www.dnevnik.bg/politika/2019/12/23/4009296_demokratichna_bulgariia_premierut_da_poeme_lichna/", "text": "Премиерът Бойко Борисов да поеме лична отговорност за кризата с водата в Перник и да ангажира целия ресурс на държавата с предотвратяване на хуманитарна катастрофа, поиска \"Демократична България\" в декларация, разпространена до медиите. От политическото обединение заявяват, че кризата в областния град е резултат от \"системна безотговорност и корупция на всички нива\" и затова са задължителни \"оставки и ясна отговорност на управляващите\". Според тях остават броени дни, преди проблемът с липсата на питейна вода да прерасне в хуманитарна криза, пряко заплашваща живота и здравето на стотици хиляди души. \"Тази катастрофа е резултат от управленска некомпетентност, високомерие, незаинтересованост, безстопанственост и корупция. Тя не е локален проблем, а национална криза\", смятат от формацията.  Според \"Демократична България\" следва да бъде сформиран национален щаб, който да обяви кризисен план за осигуряване на безплатна бутилирана вода за жителите на града, като приоритет са здравните заведения, училищата, детските градини, възрастните и хората в неравностойно положение. Настоява се и за 24-часово обслужване от водоноски. Министерският съвет следва да изработи програма със спешни мерки за решаване на проблема в краткосрочен, средносрочен и дългосрочен план, настояват от формацията. Оттам посочват като причина заплахата за здравето и живота на над сто хиляди жители на Перник и околните села. \"Незабавните оставки на министрите и техните политически кабинети в поне две министерства - пряко отговорни за създалата се ситуация, както и за липсата на адекватни мерки за решаването й към момента. Това са Министерство на регионалното развитие и благоустройството и Министерство на околната среда и водите\", се казва в позицията. Иска се и свикване на извънредно заседание на Народното събрание, което да гласува персоналните промени в правителството, а депутатите да бъдат запознати с кризисния план, както и да бъдат приети всички необходими законодателни мерки за прилагането му. Настоява се и специализираната прокуратура да започне разследване с цел привличане към наказателна отговорност на отговорните длъжностни лица за проявената умишлена безстопанственост. След като се разбра за проблема с водата в Перник, две прокуратури - окръжната и районната, започнаха проверки. В средата на декември  Окръжната прокуратура посочи като отговорни за кризата  министрите на околната среда и на регионалното развитие Нено Димов и Петя Аврамова. От \"Демократична България\" добавят, че в тази ситуация \"всички законни форми на протест и граждански натиск са оправдани и ние ще ги подкрепим\".", "date": "2019.12.23", "title": "\"Демократична България\": Премиерът да поеме лична отговорност за кризата в Перник"}
{"url": "https://www.dnevnik.bg/sviat/2019/12/23/4009274_isliamska_durjava_otnovo_nabira_sili_v_irak/", "text": "Все повече са признаците, че \"Ислямска държава\" се реорганизира в Ирак и две години след пълната си загуба на територия увеличава атаките си и е станала по-опасна от \"Ал Кайда\". Това  съобщи  Би Би Си, като цитира представители на разузнаването в Иракски Кюрдистан и западни държави. Според Съединените щати групировката работи, за да стане по-силна в Ирак, макар силите на Багдад да са по-подготвени, отколкото бяха при падането на Мосул през 2014 г. Според служителя на кюрдските сили за борба с тероризма Лахур Талабани джихадистите сега имат \"по-добра техника, по-добра тактика и много повече пари\" и могат \"да си купуват оръжия, храна и оборудване\". Той е цитиран и с думите, че в последните 12 месеца организацията гради наново основите си от руините на \"халифата\" и тази фаза е приключила. Целта вече не е територия - екстремистите са започнали да се укриват като \"Ал Кайда\" и го правят в планината Хамрин в Североизточен Ирак, труден терен за армията, предлагащ изобилие от скривалища и пещери, обяснява Талабани. Той смята и че протестите в Багдад може да подхранят \"Ислямска държава\". Сирван Барзани, командир на бойците пешмерга, казва, че \"Ислямска държава\" контролира и обширни територии, превърнали се в \"ничия земя\" след напрежението между Багдад и Иракски Кюрдистан през есента на 2017 г. Освен това редиците на бойците са подсилени от около 100 души, пресекли границата със Сирия в последно време, сочат разузнавателни доклади на пешмерга. Кюрдите смятат, че организацията разполага с 4 или 5 хил. бойци и сходен брой \"спящи клетки\" или симпатизанти.", "date": "2019.12.23", "title": "\"Ислямска държава\" отново набира сили в Ирак"}
{"url": "https://www.dnevnik.bg/kultura/2019/12/23/4004704_otkus_ot_balkanaliia_da_rastesh_po_vreme_na_prehod_na/", "text": "                         Авторката на графични романи, художник и визуален артист Самира Кентрич ще бъде официален гост на XLVII Софийски международен панаир на книгата (СМПК) по покана на издателство PARADOX. Поводът за гостуването на словенската художничка с босненски корени е излизането на български на графичния роман \"Балканалия. Да растеш по време на преход \" на 5 декември и откриването на изложба с илюстрации от книгата в НДК. Кентрич ще се срещне с българските почитатели на графичния роман и изкуството на 11 декември (сряда) от 19 часа, на сцената на културната програма на СМПК. Написан и илюстриран от самата нея, \"Балканалия\" (превод от словенски: Георги Стойчев) е дълбоко личен и съкровен колаж от моментите на собствените ѝ детство и юношество. Романът разказва за израстването на едно дете от преселническо работническо семейство в Социалистическа федеративна република Югославия. Детето има баща, който някога е бил овчар, и майка, която може да изтъче килим. Те сменят босненското си мюсюлманско обкръжение с католическо словенско и се превръщат във вътрешни мигранти в една страна, която повече от всичко възвеличава труда. Освен това детето има и сестра, прекалено умна, за да бъде поучавана, и прекалено нетърпелива, за да поучава другите. Нейният инат – светъл пример за бунтарство, нейната компания – отлична възможност за всякакви пакости. Така детето расте, надраства семейството си и става все по-възприемчиво към нещата от заобикалящия го свят – докато той не се променя радикално, вследствие на унищожителна война. \"Балканалия\" е изключително силен разказ за корените и идентичността, за дома и емиграцията - както навън, така и навътре в себе си. Сам по себе си произведение на изкуството, графичният роман на Самира Кентрич насочва погледа ни към вечната тема за това кои сме, как светът около нас ни променя и как ние му влияем. Родена през 1976 г. в Любляна, Самира Кентрич е известна със своя еклектичен и провокативен стил. Работила е върху книги на влиятелни мислители и анализатори, свързани с кризата в Близкия изток, феноменът \"Обама\", интеграцията в рамките на ЕС, религиозни и социални конфликти. Творбите ѝ са публикувани в Словения, Холандия и САЩ, а нейните арт инсталации и изложби са били многократно излагани в европейски галерии. Фокус в творчеството на Кентрич е разработването на концептуални илюстрации за печатни издания с подчертано социално-политическа насоченост. През 2010 г. един от проектите ѝ е включен в годишното издание селектирани творби на Американската Асоциация на Илюстраторите \"American Illustration Catalog\". Самира Кентрич е автор на два графични романа – \"Балканалия\", издаден през 2015 г. и \"Писмо до Адна\", публикуван година по-късно. През 2015 г. \"Балканалия\" е удостоен с MGIP International Book Award. Превод Георги Стойчев                                                  ", "date": "2019.12.23", "title": "Откъс от \"Балканалия. Да растеш по време на преход\" на Самира Кентрич"}
{"url": "https://www.dnevnik.bg/sport/2019/12/23/4009284_angliiskiiat_klub_koito_otvori_surceto_si_za/", "text": "За втора поредна година \"Кристъл палас\" ще помогне на хора в нужда. Английският клуб ще осигури подслон за бездомници по време на коледно-новогодишните празници. Те ще бъдат настанени в една от сградите към стадион \"Селхърст парк\". Освен временен подслон клубът ще осигури топла храна и условия за къпане. От клуба предлагат десет легла, като в дните, в които отборът има домакински мач, хората ще бъдат пренасочвани в центрове в Кройдън и централен Лондон. \"След успеха миналата зима ние отново отваряме нашия временен приют, за да помогнем на най-нуждаещите се\", каза директорът на \"Кристъл палас\" Фил Алекзандър.   По думите му целта пред клуба е да измъкне от улицата повече бездомни хора. Преди година \"Кристъл палас\" е помогнал на двама души от временния център да започнат работа.", "date": "2019.12.23", "title": "Английският клуб, който отвори сърцето си за бездомните хора"}
{"url": "https://www.dnevnik.bg/gradska_sreda/2019/12/23/4009303_metodi_lalov_gubeshti_obshtinski_predpriiatiia/", "text": "Известният актьор Веселин Калановски сподели в социалните мрежи, че като общински съветник от \"Демократична България\" е получил подаръци за Коледа от  Центъра за градска мобилност, от \"Топлофикация София\" и други общински предприятия. \"Потресен съм. Прекрасно и нормално е да получиш картичка с пожелания, но подаръци на стойност между 100 и 150 лева - стенен календар, два луксозни тефтера, прилична химикалка, преносима WiFi колонка, слушалки за мобилен телефон и... не съм сигурен за коледна картичка. Има за всеки от общинските съветници и районните кметове, а предполагам, че това не изчерпва списъка. Представям си какви са пликовете за кмета и заместниците му. Хиляди левове за благосклонност, или...?\", пише Калановски. Столичният общински съвет има 61 съветници, кметът и заместниците му са 7, а районните кметове в София са 24.  Ръководствата на \"Топлофикация София\" ЕАД, предприятие с дългове от близо 800 мил. лв. и необслужвани плащания към \"Булгаргаз\", и Центъра за градска мобилност - две дружества със скандално управление, са затрупали стаята на общинските съветници в София с подаръци. Има и бутилки с вино. Има и от \"Софийска вода\" АД, и от други организации. Служители на общината ги разнасят с колички\", потвърди и Методи Лалов, председател на групата на \"Демократична България\" в Столичния общински съвет. Лалов заяви за \"Дневник\", че съветниците от обединението отказват тези подаръци, защото въпросът не е колко струват, а че са купени  с пари на данъкоплатците. \"Искам да знаят софиянци как се изразходват средствата, които плащат всеки ден за транспорт, както и за синя и зелена зона\", заяви Лалов. Ние, общинските съветници от \"Демократична България\", не одобряваме тази практика. Тя е в разрез с етичния ни кодекс. Затова няма да приемем \"щедростта\" с публични средства на управляващите общински дружества, нито тази от дружества, на които общината е отдала на концесия дейности или се намира с тях в други отношения, свързани с публичен интерес. От \"Топлофикация София\" ЕАД обясниха за \"Дневник\", че въпросните подаръци за общината представлявали химикалка, тефтер и календар и били изпратени само на председателите на общинските комисии, а не за всички съветници. \"Страшно грозно е да се използва за всякакви политически цели дружеството\", възмутиха се от \"Топлофикация София\". И даващите, и вземащите явно не намират нищо нередно да получат бутилка вино, Wi-Fi колонки, аудиослушалки и др. Та това са малки награди за големци, а последните заслужават много, много повече, нали, коментира Лалов. Тези харчове според него са израз на разбирането на управляващите общинските дружества, че могат да правят каквото си искат с публичните средства, без значение, че са докарали или поддържат ръководените от тях дружества в незавидно финансово състояние.", "date": "2019.12.23", "title": "Методи Лалов: Губещи общински предприятия разнасят с колички подаръци за общинарите"}
{"url": "https://www.dnevnik.bg/razvlechenie/2019/12/23/4009280_dj_k_rouling_e_nachelo_na_klasaciiata_na_forbs_za/", "text": "С приходи в размер на 92 млн. долара Дж. К. Роулинг оглави класацията на списание \"Форбс\" за най-добре печелещи писатели за 2019 г. Периодът, за който се прави класацията, е между 1 юни 2018 г. и 1 юни 2019 г., а сумите са преди приспадане на данъците. Само за седмица пиесата \"Хари Потър и прокълнатото дете\" донесе на Роулинг 2.3 млн. долара от продажби на билети, с което постави рекорд на Бродуей за постановка, която не е мюзикъл. За периода са продадени 2.8 бройки от нейни книги, но това не е най-голямата част от доходите на писателката. Най-много средства тя е получила от увеселителни паркове, постановки на пиеси и филмови права. Второто място заема Джеймс Патерсън със 70 млн. долара. Миналата година той беше начело на класацията и все още остава най-богатият американски писател. Миналата година неговото състояние беше оценено на 800 млн. долара. За периода само за САЩ продажбите на негови книги са в размер на 5.5 млн. копия. А \" Къде е президентът\" , която той написа заедно с бившия американски президент Бил Клинтън, беше най-продаваният роман за 2018 г. Със своето трето място бившата първа дама на САЩ Мишел Обама е единственият нов автор в тазгодишната класация с нейните мемоари \"Мишел Обама. Моята история\". За периода от книгата са се продали повече от 10 млн. бройки, а нейната печалба е от 36 млн. долара. Авторът на детската поредица \"Дневникът на един Дръндьо\" Джеф Кини излиза на четвърто място с продажби от 3.6 млн. книги за една година и печалба от 20 млн. долара. Пети е Стивън Кинг със \"скромните\" 17 млн. долара.", "date": "2019.12.23", "title": "Дж. К. Роулинг е начело на класацията на \"Форбс\" за най-добре печелещи писатели"}
{"url": "https://www.dnevnik.bg/bulgaria/2019/12/23/4009262_v_pernik_se_obmislia_uduljavane_na_bedstvenoto/", "text": "От 21 декември Перник е в бедствено положение заради липсата на питейна вода.  Бедственото положение е в сила  една седмица, но днес кметът Станислав Владимиров допусна, че то ще бъде удължено за 30 дни, каквато възможност дава Законът за защита при бедствия. Обемът на язовир \"Студена\", който снабдява града с питейна вода,  продължава да спада  - при приток от 100 л/сек, оттокът е 290 л/сек, съобщи кметът пред Би Ти Ви. От събота голяма част от водата от Владайския канал е насочена към \"Студена\", а от днес специални екипи ще изпомпват води от пещери. \"Ние се надяваме тези действия от страна на държавата да дадат резултат, да изравним поне оттока и притока, за да може язовир \"Студена\" да не доближава мъртвия обем. Всички ние се надяваме да не се стигне до по-суров режим и времето да е по-благосклонно\", каза Владимиров. По-късно пред агенция \"Фокус\" кметът каза: \"Законът ни позволява да удължим бедственото положение до един месец, след като завършат всичките тези мерки. Мисля, че ще го удължим.\" \"Дневник\" провери какво предвижда Законът за защита при бедствия при извънредния бедствен режим. Какво е бедствие Според закона бедствието е \"значително нарушаване на нормалното функциониране на обществото\", което води до негативни последици за живота или здравето на хората, имуществото, икономиката и околната среда и чието предотвратяване, овладяване и преодоляване надхвърлят капацитета на системата за обслужване на обичайните дейности по защита на обществото. Бедствието може да бъде предизвикано както от природни явления (земетресения, наводнения, свлачища, лавини, бури, обилен сняг, суша, горски пожари, масови заболявания и др.), така и от човешка дейност. Кога и кой обявява бедствено положение Бедственото положение се обявява, за да бъдат предприети мерки за овладяване на възникнало бедствие, както и да се проведат спасителни и неотложни аварийно-възстановителни работи. Извънредният режим се обявява на различни нива според засегнатата територия: - за част от територията или за цялата територия на дадена община решението се взима от кмета ѝ; - за територията на област - от областния управител; - за повече от една област или за цялата страна предложението идва от министъра на вътрешните работи, а решението за обявяване на бедствено положение се взема от правителството. В заповедта за обявяване на бедствено положение се посочва кое налага извънредния режим, за какъв срок ще действа той, какви мерки ще се предприемат и кои са отговорните за прилагането им. Какви са последствията При обявено бедствено положение може да се ограничи: - правото на неприкосновеност на хората и жилищата при временно извеждане от места, в които животът или здравето им са непосредствено застрашени; - правото на ползване на имущество поради необходимост от защита на хората или на околната среда; - свободата на движение и пребиваване в определена част на застрашена или засегната от бедствието територия; - правото да се извършва дейност, която би попречила на спасителните работи. При бедствено положение могат да бъде разпоредено незабавно извършване на строежи, теренни преустройства или премахване на строежи за намаляване или предотвратяване на заплаха, произтичаща от бедствието. Възможно е да бъдат разпоредени грижи за деца и хора в неравностойно положение, ако те не могат да бъдат извършвани от хората, които обичайно ги полагат. Приоритетно се снабдяват детски, социални, лечебни и здравни заведения, както и спасителните екипи. Засегнати от бедствието могат да бъдат временно настанявани в сгради с друго предназначение за срок до 6 месеца. Какви са задълженията на гражданите Гражданите имат право да получават информация за мерките за защита, на обучение за действие при бедствия. По време на бедствие право на всеки човек е да получи средства за защита, неотложна и възстановителна помощ, както и на обезщетение за реално причинени вреди. При обявяване на бедствено положение всяко физическо лице е длъжно: - да понесе ограниченията, които произтичат от мерките при провеждане на дейностите по защита; - да помогне на всеки друг човек в риск, при условие че не рискува своя живот или здраве, и да подава информация към съответния център за спешни повиквания, когато не е в състояние да помогне лично; В решението за обявяване на бедствено положение следва да се посочат началото и срокът му на действие, който не може да е повече от 30 дни. Ако се наложи, този срок може да бъде удължен - от кмета на общината след съгласуване с областния управител, от областния управител след съгласуване с министъра на вътрешните работи или по решение на правителството, в зависимост от обхвата на територията. Бедственото положение може да се отмени и предсрочно, когато отпаднат обстоятелствата, въз основа на които е обявено.", "date": "2019.12.23", "title": "В Перник се обмисля удължаване на бедственото положение, какво означава това"}
{"url": "https://www.dnevnik.bg/citat_na_deniia/2019/12/23/4009261_citat_na_denia_radev_mnogo_obicha_da_govori_za/", "text": "                         Това коментира премиерът Бойко Борисов пред жители и кметове от Родопите, докато провери как върви строителството на 36 км от третокласния път III-866 Кричим - Михалково – Смолян. Инвестицията в трасето е по ОП \"Региони в растеж\" и е за над 52 млн. лв. Видео можете за гледате  тук . Борисов коментира по адрес на Радев в отговор на въпрос за това, че още не е завършен окончателно пътят, наречен от него през 2011 г. \"златен\" заради това, че трасе от 17 км е струвало 240 млн. лв. при планирана три пъти по-малко сума. Трасето между Михалково и Девин е било оценено така при правителството на тройната коалиция.  Шосето е част от обектите  около хидровъзела \"Цанков камък\", високата цена на пътя беше обяснена с ненадеждно геоложко проучване, избор на неподходящо трасе и лошо проектиране. Инспектираният сега от Борисов участък, който до дни се очаква да бъде официално открит, е основна пътна връзка за жителите на Михалково, Кричим и Девин с град Смолян и Пампорово. Участъкът осигурява и бърз достъп до път І-8 Пазарджик - Пловдив, обясни заместник-министърът на регионалното развитие и благоустройството Николай Нанков, който пътуваше в автомобила, управляван от премиера. Участъкът, на който Борисов направи оглед, е разделен на два лота - 22 и 23. Лот 22 започва от кръстовището за стената на яз. \"Цанков камък\" при Михалково и преминава покрай язовир \"Въча\" . Този участък е с дължина 21.1 км. Той вече е с нова пътна настилка, подобрено отводняване, нова маркировка, пътни знаци и ограничителни системи. Ремонтиран е и мостът над река Чурековска в село Михалково. По проекта са изградени 10 подпорни стени с различна височина от 2 до 6 метра. По трасето са монтирани високоякостни мрежи за предотвратяване свличането на камъни и земни маси. В лот 23 е участъкът от изхода на Кричим до яз. \"Въча\" . И в този участък са изградени подпорни и укрепителни стени с различна височина, укрепени са откосите с високоякостни мрежи. В този участък са ремонтирани 4 големи мостови съоръжения и тунелът \"Кричим с дължина 130 м. Тунел \"Кричим\" е изграден през 1963 г., като оттогава досега не беше ремонтиран. Съоръжението е с нова хидроизолационна и дренажна система, нова пътна настилка, тротоари, енергоефективна осветителна система и др. В края на инспекцията при премиера дойдоха кметове на близки населени места да благодарят за изпълнени искания или да напомнят за неполучени пари. Някои от тях му донесоха и подаръци, които Борисов показа в излъчваното на живо видео в профила му във \"Фейсбук\", за да няма съмнения, че е получил подкуп. \"Харесва ли ви пътят, вие сте млади жени, ама помните ли какъв беше - дупка до дупка, виж сега, парапетчета\", коментира премиерът пред дошли на събитието местни жители. В отговор на кмет, който изказа идеята, че явно вече идва време да се разширяват основни пътища като този до Пловдив, Борисов отговори иронично: \"Защо? Нали асфалт не се ядеше!\"", "date": "2019.12.23", "title": "Цитат на деня: Радев много обича да говори за корупция, тя е видима тук"}
{"url": "https://www.dnevnik.bg/sviat/2019/12/23/4009301_blizo_1500_dushi_sa_ubiti_po_vreme_na_protestite_v_iran/", "text": "Иранският върховен водач аятолах Али Хаменей е наредил на силите за сигурност миналия месец да \"направят каквото е необходимо\", за да сложат край на протестите. Това съобщи агенция \"Ройтерс\", като се позова на източници сред управляващите, близки до вътрешния кръг на Хаменей, и още един служител на властите. По данни на трима служители на вътрешното министерство, с които агенцията е разговаряла, за по-малко от две седмици убитите са достигнали 1500 души - много повече, отколкото твърдяха международни правозащитни групи. Това число включва близо 400 жени, но в него влизат и представители на силите за сигурност и полицията. Миналата седмица \"Амнести интернешънъл\" заяви, че жертвите са най-малко 304 души. \"Бунтовници\" Протестите започнаха на 16 ноември в североизточния град Машхад след изненадващо повишаване на цените на горивата. Само за ден  икономическото недоволство обхвана над 100 града , включително столицата Техеран, и прерасна в призиви за край на ислямската република. Някои демонстранти дори изгориха снимки на Хаменей и поискаха връщането на Реза Пахлави, сина на сваления шах. В началото на този месец иранската държавна телевизия потвърди, че граждани са загивали по време на протестите, но ги нарече \"бунтовници\". Според неназовани представители на местните власти в четири провинции посланието е било бясно - ако не се смажат безредиците, това ще насърчи хората да протестират и занапред. \"Заповедите дойдоха от Техеран\", казва пожелал да запази анонимност служител от град Карадж близо до столицата. \"Натикайте ги в домовете им, дори (ако трябва) стреляйте по тях.\"", "date": "2019.12.23", "title": "Близо 1500 души са убити по време на протестите в Иран"}
{"url": "https://www.dnevnik.bg/politika/2019/12/23/4009330_partiite_ne_burzat_da_komentirat_ideiata_na_dps/", "text": "Партиите в парламента не бързат да вземат отношение по  предложението на ДПС със законови промени да се разреши на застрашени лица да ползват срещу заплащане охрана  от Националната служба за охрана (НСО). Идеята беше лансирана в събота от лидера на движението Мустафа Карадайъ в предаването \"Годината\" на \"Дарик радио\" в отговор на  коментар на президента Румен Радев , че НСО не трябва да охранява почетния председател на ДПС Ахмед Доган и депутата Делян Пеевски не защото няма заплаха за сигурността им, а защото те сами могат да си позволят охрана. Аргументирайки необходимостта от законови промени Карадайъ разкри, че  партията му от години предоставяла свои автомобили на НСО , с които да возят Доган и Пеевски, а службата плащала единствено заплатите на охранителите. Лидерът на движението подчерта, че информацията е публична, въпреки че до момента за такава практика не е изнасяна информация. \"Дневник\" потърси за потвърждение и подробности по темата пресслужбата на НСО, но засега отговор оттам няма. В интервюто си в събота Мустафа Карадайъ посочи две посоки за промени в Закона за НСО. Едната е да се стесни кръгът на охранявани лица – да се пазят премиер, президент и председател на Народното събрание. \"Но не и техните секретарки, съпруги и съпрузи, портиерки, защото виждаме екскурзии и бутици с НСО да се организират\", обясни лидерът на ДПС, намеквайки за  инцидента преди година , когато автомобил на службата за охрана, с който пътува обикновено съпругата на президента Десислава Радева, навлезе в насрещното движение на столичната улица \"Фритьоф Нансен\", за да стигне до бутика на стилистката, която прави официалните й рокли. И в момента законът отрежда пълна охрана единствено на президента, председателя на Народното събрание и министър-председателя. Членове на семействата им могат да получат охрана само при данни за заплаха. Същият режим важи за народните представители и \"други лица, свързани с националната сигурност, посегателството спрямо които би подронило, отслабило или създало затруднения на властта в Републиката\" (чл. 22, ал. 4 от Закона за НСО). Решението се взима от специална комисия, начело с шефа на НСО, в която влизат още председателят на Държавна агенция \"Национална сигурност\" (ДАНС) и главният секретар на МВР. Именно с конкретни заплахи и с решения на въпросната комисия от службата обясняват от години охраната на Доган и Пеевски и  отказват всякаква информация , като се  позовават на държавна тайна . Другата промяна, която по думите на Карадайъ ДПС обмисля да предложи, е \"застрашените лица\", които могат да си позволят да плащат на НСО, да имат тази възможност, защото \"нито една частна охранителна фирма не може да даде онази сигурност, която може да даде държавата\". Той уточни, че служителите на службата за охрана имат право, например, \"да извадят оръжие на някое кръстовище\", което е забранено на частните гардове. По думите му кой има възможност да плаща можело лесно да се установи от данъчните декларации, а партията му щяла да предложи също за охрана представителите на службите, които са под заплаха, но нямат достатъчно средства, да могат да плащат самите служби. Рано е да се каже От парламентарните групи на ГЕРБ и БСП казаха днес пред \"Дневник\", че ще коментират идеята едва след като видят внесените законови промени и ги обсъдят. Лидерът на НФСБ и зам.-председател на Народното събрание Валери Симеонов също обяви, че иска да прочете предложенията, но каза, че според него не трябва да се създават \"сервитьорски служби за охрана, които да обслужват частни лица\". Той обаче заяви, че има случаи, в които има заплахи и трябва да се ползва охрана от НСО. Премиерът Бойко Борисов вече оцени като правилен подходът на ДПС и посочи, че който е застрашен, но има партийна субсидия, трябва да си плаща. \"Това е и мое предложение. Разбрах, че и за службата към президента ще трябва и аз да отговарям. Не знам Радева с рикша ли ще ходи, след като той един ден отиде на работа с колело\", каза иронично Борисов. Народното събрание е във ваканция до 15 януари, това е и най-ранната възможност за внасяне на евентуални промени.", "date": "2019.12.23", "title": "Партиите се въздържат да коментират идеята на ДПС частни лица да плащат на НСО за охрана"}
{"url": "https://www.dnevnik.bg/video/boiko_borisov/2019/12/23/4009336_borisov_kazal_na_dushteria_si_da_misli_kak_shte_krusti/", "text": "В последния работен ден преди коледните празници премиерът реши да посети Родопите и да провери  . Той се срещна и с кметове от района и в типичния си стил коментира както текущите и належащи инфраструктурни проекти, така и теми от личния си живот и дори разказа защо дъщеря му Венета е решила да кръсти първородния си син Бойко. \"Когато се роди внукът и моите казаха, че са мислели за име, аз нищо не казах. Казах: \"Мислете, утре инкасаторът като дойде, пак ще мислите. Те идват за ток, за вода, идват често, всеки месец идват. Да видиш как бързо, бързо и казаха \"Много ти е хубаво името\". Да, аз си знам\", заяви Борисов. За какво още разговаря Борисов с представителите на местната власт гледайте във видеото.", "date": "2019.12.23", "title": ""}
{"url": "https://www.dnevnik.bg/evropa/2019/12/23/4009337_stachka_sreshtu_pensionnata_reforma_shte_narushi/", "text": "Французите, които искат да хванат влак за Коледа, трябва да се въоръжат с търпение. Протестиращите срещу  оспорваната пенсионна реформа  искат да \"поддържат искрата\" и по време на празниците, а правителството трябва да обяви графика за преговори, информира \"Франс прес\". Транспортната стачка днес навлезе в 19-ия си ден. След уикенд, в който отпътуването за празниците на хората бе усложнено, железопътната компания Ес Ен Се Еф (SNCF) очаква и днес трафикът да е силно нарушен. Само 40 процента от високоскоростните влакове и регионалните експресни влакове ще се движат, както и 20 процента от крайградските влакове и една четвърт от железопътния превоз на средни разстояния. Подобрението в района на Париж, обещано от парижкото транспортно дружество Ер А Те Пе (RATP), остава минимално, като шест от 16 линии на метрото няма да работят. За някои ползватели на жп транспорта ще бъде още по-трудно да се придвижват по празниците, отколкото им се налагаше за работа. Утре, в навечерието на Коледа, крайградските влакове в парижкия регион ще спрат постепенно да се движат от 18.00 часа (19.00 часа българско време) поне до сряда следобед, предупреди Ес Ен Се Еф. Няма изгледи протестното движение да спре въпреки недоволството на президента на Франция Еманюел Макрон, който наруши мълчанието си в събота. Той напомни на протестиращите от Кот д'Ивоар, където е на посещение, че е добре да знаят как да постигнат примирие, и призова за чувство на отговорност. Новият \"Г-н пенсии\" в правителството Лоран Пиетрашевски подкрепи призива на Макрон вчера и заяви, че предложенията за пенсиите, представени на Ес Ен Се Еф и Ер А Те Пе при преговорите, трябва да позволят да се възобнови работа. Междувременно членовете на френския синдикат Обща конфедерация на труда в петролната рафинерия \"Лавера\" гласуваха вчера за прекратяване на производството в знак на протест срещу оспорвания проект на правителството за пенсионната реформа, съобщи \"Ройтерс\". Генералният секретар на синдикалната федерацията на работещите в петролната промишленост Еманюел Льопин заяви снощи по радио \"Франс енфо\", че членовете на Общата конфедерация на труда и в други рафинерии във Франция днес ще гласуват дали да спрат работа. \"Дадохме ултиматум на правителството, то не ни чу, така че правим точно това, което обещахме\", заяви Льопин. \"Нашите искания са за оттегляне на проекта за пенсионна реформа\", добави синдикалният лидер.", "date": "2019.12.23", "title": "Стачка срещу пенсионната реформа ще наруши транспорта във Франция и по празниците"}
{"url": "https://www.dnevnik.bg/sport/2019/12/23/4009328_s_misul_za_budeshtoto_ferari_produlji_dogovora_na/", "text": "Ферари\" възнагради Шарл Льоклер за силния му сезон с нов договор. 22-годишният пилот се обвърза със Скудерията до 2024 г., съобщиха от тима във  Формула 1 . \"Изключително съм щастлив да обява, че оставам още пет години във \"Ферари\". Благодарен съм да карам за такъв тим. Научих толкова много през първата ми година и това е страхотна основа за изграждането на силна връзка в следващите години\", написа Льоклер в профила си в \"Туитър\". Дългосрочното обвързване с пилота от Монако показва, че той ще играе важна роля в бъдещите планове на \"Ферари\". Заплатата на Льоклер, който досега взимаше по 3.5 милиона евро на сезон, се очаква да достигне 9 милиона. Той изуми всички с представянето си в първия сезон за \"Ферари\", като записа две победи, десет качвания на подиума и седем пъти спечели полпозишън. В крайното класиране Льоклер остана четвърти, като съумя да изпревари съотборника си Себастиан Фетел. През този сезон Льоклер влезе в историята като най-младия победител в състезание от Формула 1 за \"Ферари\". Пилотът от Монако  триумфира в Гран при на Белгия  на 21 години, 10 месеца и 16 дни, с което подобри 50-годишния рекорд на Джаки Икс. Наскоро  \"Ферари\" обяви, че прави опити да привлече шесткратния световен шампион Люис Хамилтън , който има договор за още една година с \"Мерцедес\". Това прави несигурно бъдещето на Фетел във \"Ферари\".", "date": "2019.12.23", "title": "С мисъл за бъдещето \"Ферари\" продължи договора на Шарл Льоклер"}
{"url": "https://www.dnevnik.bg/biznes/2019/12/23/4009341_za_kakvo_da_vnimavat_putuvashtite_organizirano/", "text": "Министерството на туризма съветва клиентите на организирани туристически пътувания непосредствено преди екскурзията да се уверят отново в легитимността на туроператора, който са избрали и с който са подписали договор. Необходимо е да се проверят всички условия на договора и наличен ли е пълният комплект документи за пътуването, се посочва в съобщение на ведомството. При възможност редно е  на туроператора и на място клиентите да се запознаят с документите за дейността му според изискванията на Закона за туризма, които са публични, посочва ведомството. Припомня се още, че организирано туристическо пътуване с обща цена може да се формира единствено от туроператор, а да се предлага - от туроператор и/или чрез туристически агент. В офиса на организатора на пътуването на видно място трябва да бъде поставено удостоверението за регистрация за извършване на дейността. Преди сключване на договора задължително трябва да се предостави информация на клиента  , която съдържа всички подробности за пътуването. Договорът се сключва писмено и екземпляр от него се предоставя на туриста. Министерството поддържа  Национален туристически регистър , който включва и  . В него освен името на фирмата и адресът ѝ се посочва още подробна информация - удостоверение за дейността, единен идентификационен код, заповед за регистрация от Министерството на туризма, заповеди за промяна, за дубликат, за прекратяване на дейността, за заличаване, възстановяване, данни за управляващите лица, данни за застраховката \"Отговорност на туроператора\" – тя е задължителна за туроператорите и дава възможност да се компенсират клиентите при отклонения или нарушения по договора. Всичко това помага да се направят изводи за коректността на туроператора. Данните за застраховката са оцветени в червено, ако тя е изтекла, в оранжево - ако изтича до 1 месец, и в зелено, когато е валидна. Необходимо е клиентите да прочетат внимателно договорите за пътуването,  , и дори при най-малко съмнение да се допитват до експертите на Министерството на туризма и Комисията за защита на потребителите. Министерството поддържа на сайта си горещ телефон за сигнали за нередности по Закона за туризма – номерът е   На сайта е обявена и горещата линия на потребителите. Поместена е също  подробна информация  какво трябва да знаят пътуващите организирано. Всяко  за пътуването или по телефона крие рискове, това важи с още по-голяма сила за посредниците в сайтове, които нямат задължения да носят отговорност и така тя се прехвърля към други партньори по веригата – например хотели, авиокомпании и пр. Организирането е двустранен процес и потребителите трябва да бъдат нащрек, за да не подаряват на практика парите си на некоректни хора. Отношенията трябва да са подплатени с писмени документи и всякакви финансови бонове и бележки за извършени услуги по време на пътуването, за да бъдат предявени за компенсация по-късно при необходимост. В случай на проблем потребителите трябва да се обръщат към Комисията за защита на потребителите, Министерството на туризма може да съдейства в случай на основателни сигнали максимално да бъдат компенсирани претенции на туристите.", "date": "2019.12.23", "title": "За какво да внимават пътуващите организирано"}
{"url": "https://www.dnevnik.bg/sviat/2019/12/23/4009347_arjentina_na_praktika_e_neplatejosposobna_obiavi/", "text": "Аржентина на практика е в дефолт, потвърди президентът Алберто Фернандес, цитиран от \"Франс прес\". Това се случва два дни след като международните рейтингови агенции \"Фич\" (Fitch) и \"Стандард енд Пуърс\" (Standard and Poor's) дадоха същата оценка. \"Не е същото като през 2001 година, но да, прилича на случилото се тогава\", каза държавният глава в интервю за телевизионния канал \"Америка Ти Ви\". Преди осемнайсет години страната се потопи в най-тежката икономическа криза в историята си, след като обяви неплатежоспособност по държавния дълг, припомня АФП. Фернандес припомни, че тогава равнището на бедността е било 57 процента, а днес е 41 процента. \"Имахме дълг, по който обявихме неплатежоспособност, сега имаме потенциален дефолт\", добави той. В петък Аржентина отсрочи за август връщането на 9 милиарда долара от този дълг, деноминиран в долари. Тогава \"Стандард енд Пуърс\" и \"Фич\" понижиха рейтинга до \"избирателен дефолт\". Перонистът Фернандес наследи на президентския пост либерала Маурисио Макри, който се провали изцяло с икономическата си политика, оставяйки страната в рецесия и инфлация. През 2019 година брутният вътрешен продукт (БВП) се е свил с 3.1 процента, а цените са скочили с 55 процента. В събота Конгресът гласува закон за извънредно икономическо положение, който влиза в сила от днес и предвижда вдигане на данъците за средната класа и за най-богатите, социални помощи за живеещите в най-неблагоприятни условия, както и данък от 30 процента върху покупките и други разходи в чуждестранна валута. Алберто Фернандес, който иска да спре доларизацията на икономиката, заяви, че трябва да се сложи край на практиката да се харчи в долари. По традиция икономическата криза в страната кара най-богатата прослойка да трупа долари, което още повече засилва икономическите трудности и сриването на аржентинското песо, отбелязва АФП. Държавният дълг е нараснал до около 330 млрд. долара, или близо 90 процента от БВП, от които 44 милиарда към Международния валутен фонд.", "date": "2019.12.23", "title": "Аржентина на практика е неплатежоспособна, обяви президентът ѝ"}
{"url": "https://www.dnevnik.bg/bulgaria/2019/12/23/4009326_valerii_todorov_otstraniavaneto_mi_ot_konkursa_za/", "text": "Като тенденциозен акт, израз на недобра практика и пореден тревожен знак за състоянието на медийната среда и медийната регулация в България определи бившият генерален директор на Българското национално радио за периода 2007 - 2013 г. Валерий Тодоров факта, че е отстранен от конкурса за шеф на обществената медия. Това той направи в отворено писмо, разпространено до медиите. Съветът за електронни медии  публикува списъка с допуснатите до втория кръг на надпреварата кандидати  в края на работния ден на 20 декември. Мотивът за отстраняването на Тодоров, посочен от СЕМ, е, че не е бил заличен като управител и съдружник в търговско дружество. В отвореното писмо обаче той твърди, че в определения срок е прехвърлил управлението на фирмата и дружествените дялове на друго лице. По Закона за радиото и телевизията (ЗРТ) прехвърлянето трябва да се осъществи до датата на подаване на документите, тоест 5 декември. Тодоров твърди, че то е извършено още на 2 декември и е представил на СЕМ нотариално заверен акт, а вписването в Търговския регистър не зависи от него и е станало няколко часа след като е подал документите. \"Въпросът е дали поради недостатъчна некомпенетност или със съзнателна умисъл СЕМ ме отстранява от конкурса и каква е целта на това действие\", пише той в писмото и твърди, че неведнъж без сериозни мотиви са отлагани или променяни сроковете за повеждане на конкурсите за генерални директори на двете обществени медии. \"Регулаторът избра през 2013 г. генерален директор на БНТ въпреки доказаното съдебно вписване за дружествено участие в управлението на фирма. На 23 август 2017 г. СЕМ избра генерален директор на БНТ въпреки наличието на заведено съдебно дело срещу него. Подобна \"прецизност\" сега хвърля петно не само върху конкурса, но и върху медийната регулация и медийната практика\", казва се още в писмото. Тодоров призовава СЕМ да преразгледа решението, а според него тази необходимост показват \"поредицата скандали с избора на генерални директори на БНТ и БНР\". \"Доверието към СЕМ е достатъчно разколебано и е в критична точка\", заявява той. Тодоров се обръща към Комисията по културата и медиите и Министерството на културата да вземат отношение \"по този случай, преди да бъде отнесен към европейските институции\".  \"Поставям въпроса дали не е време радикално да се преразгледат дейността и работата на СЕМ, като членовете на медийния регулатор бъдат избирани чрез конкурс, да се вкара обществена квота в обществения регулатор, да се извършва регламентираната в ЗРТ ротация на членовете, за да се преодолеят зависимостите в него, а също така да се въведе обществен надзор в медийния регулатор чрез обществен съвет на електронните медии, предлаган от мен по-рано през годините\", пише още бившият генерален директор на БНР. \"Ще чакаме ли да заемем следващото непрестижно място в индекса за медийните свободи\", завършва Тодоров.  Изслушванията на концепциите на кандидатите за генерален директор на БНР ще се проведат на 20 и 21 януари 2020 г., а СЕМ ще определи кой ще е новият шеф на радиото на 23 януари 2020 г. От първоначалните 7 кандидати Тодоров е единственият отпаднал, а тези, които ще се конкурират за позицията, са Антон Митов, Александър Велев, Митко Димитров, Андон Балтаков, Жени Гаджалова и Даниела Манолова. В средата на октомври  СЕМ назначи за временен директор на БНР Антон Митов , който ще управлява радиото до приключването на процедурата. Дотук се стигна, след като  СЕМ уволни досегашния генерален директор на обществената медия Светослав Костов , който се задържа на поста едва три месеца и половина. Мотивът за решението на СЕМ бяха груби нарушения на Закона за радиото и телевизията заради  безпрецедентното спиране на ефирното излъчване на програма \"Хоризонт\"  на 13 септември 2019 г.  Костов заяви, че ще обжалва решението. ", "date": "2019.12.23", "title": "Валерий Тодоров: Отстраняването ми от конкурса за директор на БНР е тенденциозен акт"}
{"url": "https://www.dnevnik.bg/sviat/2019/12/23/4009356_rusiia_bi_spechelila_mnogo_v_libiia_i_evropa_triabva/", "text": "                         И руският президент Владимир Путин, и турският държавен глава (Реджеп Тайип) Ердоган най-вероятно ще вземат участие в инициираната от германското правителство международна конференция за Либия, която ще се състои през януари. Тя е предназначена да подкрепи усилията за мир на специалния пратеник на ООН Гасан Саламе, създавайки рамковите условия за вътрешнолибийски политически процес с посредничеството на Обединените нации. Затова е важно на нея да присъстват както Русия, така и Турция. През последните месеци обаче - по сведения на медиите - руското военно присъствие в Либия става все по-интензивно. По информация на списание  Foreign Policy  от септември Русия участва със собствени сили във водената в Либия война. Кореспондентът на изданието съобщава за пристигането на над сто наемници, членове на т.нар. група \"Вагнер\" - изключително добре обучени и дисциплинирани войници. Особено опасни са техните снайперисти, казва пред списанието либийският командир Мохамед ад Дарат, който воюва на страната на оглавяваното от Фаиз Сарадж Правителство на националното разбирателство. По думите на командира техните изстрели в гърдите и главата показват професионализъм, какъвто той не бил виждал преди. И тъкмо те носели отговорността за 30 на сто от жертвите, дадени от неговата част. Пак по повод на групата \"Вагнер\" в началото на декември и турският президент Ердоган заяви, че страната му е готова да изпрати войски в Либия, ако правителството на Сарадж помоли за това. Русия отхвърли съществуването на специалната бойна група, но не успя да убеди Ердоган. Медиите цитират турския президент с думите: \"В Русия има фирма за сигурност с името \"Вагнер\". Тя е изпратила свои служители там (в Либия).\" Наемниците воюват на страната на генерал Хафтар - силният човек на базираното в източната част на страната контраправителство, което гледа на себе си като на легитимно представителство на либийското население. Хафтар, който е следвал в Москва, след това обаче години наред е живял в САЩ, се ползваше до тази есен и с подкрепата на американския президент Доналд Тръмп. Но през ноември той прие делегация, водена от американския посланик в Либия Ричард Норланд, която не само настоя да се откаже от офанзивата си, насочена към Триполи, а и заяви, че САЩ са загрижени от \"руската експлоатация на конфликта за сметка на либийския народ\". Интересите на Москва Кремъл наистина поддържа контакти и с контраправителството в Тобрук, а руски енергийни фирми са сключили договори с държавното Национално нефтено дружество. Но очевидно Путин смята, че генерал Хафтар, който се ползва с подкрепата на някои държави от Персийския залив и на Франция, ще се наложи. От 2016-а неговите войски контролират почти всички либийски нефтени находища. Ако Москва получи по-голяма роля в либийския нефтен сектор, тя ще разполага с мощен лост на международния енергиен пазар, който би могъл да се използва и за политически цели. Същото важи и с оглед на миграционните потоци. Либия е стратегически пункт в Африка: голяма част от насочилите се към Европа хора преминават оттам. Ако Москва би могла да направлява тези движения, Европа неминуемо ще трябва да се съобразява с нейната позиция по този изключително важен въпрос.", "date": "2019.12.23", "title": "Русия би спечелила много в Либия и Европа трябва да внимава"}
{"url": "https://www.dnevnik.bg/zelen/2019/12/23/4009355_novoto_trase_na_struma_pri_kresna_ne_e_bezopasno_se/", "text": "Природозащитници са подали жалба в Европейската комисия за това, че определеното трасе на автомагистрала \"Струма\" в района на Кресненското дефиле и град Кресна е опасно, а решението за изграждането му е взето без оценка на безопасността, което е нарушение на европейското законодателство. Това съобщи коалиция \"Да спасим Кресненското дефиле\", сред жалбоподателите са и жители на община Кресна. Според подалите я държавата е нарушила текстове от директива за управление на безопасността на пътната инфраструктура, при избора на алтернатива и при планирането на магистралата в участъка от Кресненското дефиле (т. нар. лот 3.2). Става дума за решението в най-тесния си участък магистралата да се раздели на две - пътуващите от София към Гърция да преминават по сегашния път Е79, а в обратна посока да бъде изградено отделно трасе, източно от него. Освен жалбата до Брюксел жителите на региона са внесли днес в Министерския съвет 481 подписа с искане при строителството на \"Струма\" път Е79 през Кресненско дефиле да стане локален и да се ползва от жителите на общината, а магистралата и транзитния трафик да заобиколят град Кресна, Кресненско дефиле и най-ценните земеделски земи в общината. Жалбоподателите отбелязват, че проектът не е бил подложен на оценка на безопасността на ранен етап и с включени всички алтернативи, което според тях опорочава официалната процедура за избор на строителна алтернатива. В жалбата се казва, че няма одит на важните фактори за безопасността и проблемите на избраната от правителството алтернатива, както и на безопасността на досегашния път Е79, както и на варианта той да поеме еднопосочно автомобилния поток от север на юг. Според екоактивистите изграждането на ново трасе встрани създава дългосрочен риск от тежки пътни инциденти поради липсата на местен път, комбинацията от местен и транзитен трафик през дефилето, преминаване на пешеходци и животни при трудни пътни условия - само две ленти в една посока на движението, с остри завои, без възможност за пътни заграждения. Трасето в пролома е само първокласен път и поставянето на огради би било в противоречие с ползването на територията от жителите на района, се казва в жалбата до Брюксел. В нея се подчертава, че агенция \"Пътна инфраструктура\" не е предприела във времето досега никакви мерки за обезопасяване на района на Кресненски пролом и за превенция на тежките катастрофи поради изпреварвания. Само за този участък от пътя за периода 2009-2016 г. е имало 396 пътнотранспортни произшествия, 159 ранени и 30 загинали, напомнят природозащитниците. Жалбата е заведена на 20 декември. В рамките на 15 работни дни Европейската комисия потвърждава, че е получила жалбата, а в рамките на следващите 12 месеца ще оцени жалбата и ще реши дали да започне официална наказателна процедура срещу България. Ако въпросът в особено сложен или Еврокомисията се нуждае от допълнителна информация, може да са необходими повече от 12 месеца, за да се стигне до решение. Ако Еврокомисията реши, че жалбата е основателна и започне официална наказателна процедура срещу въпросната страна, ще информира подателя на жалбата. Ако Европейската комисия прецени, че проблемът може да се реши по-ефективно чрез някоя от наличните неформални или извънсъдебни услуги за решаване на проблеми, тя може да предложи на жалбоподателя случаят да бъде прехвърлен към съответните служби. На 9 август 2019 г. България изпрати формуляр за кандидатстване до ЕК за отпускане на 267 млн. евро за изграждане на 41% от пътя през Кресненското дефиле, който е част от магистрала \"Струма\" (лот 3.2). По-рано този месец Постоянният комитет на Бернската конвенция б е взел решение  да засили наблюдението на случая на строителството на магистрала \"Струма\" през Кресненски пролом поради същите основания. ", "date": "2019.12.23", "title": "Новото трасе на \"Струма\" при Кресна не е безопасно, се казва в жалба до Брюксел"}
{"url": "https://www.dnevnik.bg/bulgaria/2019/12/23/4009367_boris_velchev_s_borisov_nikoga_ne_sme_obsujdali_dela/", "text": "\"С премиера Бойко Борисов понякога се срещаме и нашата тема е една-единствена - сградата на Конституционния съд. Никога с него не сме обсъждали дела\", заяви в интервю за \"Дарик радио\" председателят на Конституциония съд (КС) и бивш главен прокурор проф. Борис Велчев. Конституционният съд в момента се намира в сградата на Министерския съвет, а Борис Велчев от години настоява за преместване в самостоятелна сграда. Това обаче все още не се е случило и не се знае дали и кога точно ще се случи. Пред \"Дарик радио\" Велчев коментира и предложените от правителството промени в законодателството, с които се въвежда фигурата на \"независим\" главен прокурор, и дали има нужда от промяна в конституцията. Какво каза той гледайте във видеото и  четете тук.  ", "date": "2019.12.23", "title": ""}
{"url": "https://www.dnevnik.bg/bulgaria/2019/12/23/4009277_kratki_novini_mladeji_presledvani_ot_putna_policiia_se/", "text": "                         . Строителен предприемач от Пловдив е арестуван за изнудване 46-годишeн строителен предприемач е привлечен като обвиняем от Окръжна прокуратура - Пловдив. В периода от 9 март 2018 г. до 21 декември 2019 г. С.А. е заплашил 51-годишен мъж да му предаде сумата от 74 000 лева. Жертвата на рекета платил 25 600 лв, като изнудването е било придружено със заплаха за убийство. Установено е, че обвиняемият и пострадалият имали търговски взаимоотношения в строителния бранш. Те изграждали в Пловдив обект с офиси и магазини. След като прекратили общата си работа, С. А. изразил претенция, че пострадалият му дължи пари. А бизнесменът отричал да има финансови задължения към него. Данъчните ще проверяват зимните курорти  Националната агенция за приходите ще направи обичайна проверка в зимните курорти. Стотици инспектори на ще направят скрити и явни наблюдения, инвентаризации на наличните стоки и проверки за отчитане на оборотите, уточняват от ведомството. Ще се следи и движението на стоки към хотели, ресторанти и други търговски обекти. На постоянно наблюдение са подложени също борси и тържища в близост до курортите. По време на кампанията инспекторите от \"Фискален контрол\" ще използват и дистанционната връзка на всеки касов апарат със сървърите на НАП, като софтуерът ще посочва обекти, чиито обороти се различават значително от средните за съответния регион. Повече гишета може да заработят на \"Капитан Андреево\" Да се отворят допълнителни гишета на граничния пункт \"Капитан Андреево\", за да се облекчи трафикът са обсъдили министърът на икономиката Емил Караниколов и турския зам.-министър на търговията Ръза Туна Турагай. В края на януари те отново ще се срещнат, за да видят напредъка по облекчаването на трафика. Догодина ще се състои и първото заседание на българо-турската междуправителствена комисия. Турският посланик получи орден \"Мадарски конник\" Посланикът на Турция Хасан Улусой беше удостоен с орден \"Мадарски конник\" първа степен на церемония в президентството. Висшето държавно отличие се връчва за заслугите на дипломата за развитието на българско-турските отношения и сътрудничество. \"Посланик Улусой спомогна за реализирането на редица срещи на високо политическо ниво и интензифицирането на двустранния политически диалог. Със своята работа и множество инициативи, както и лични контакти, Хасан Улусой даде своя принос за възходящия път на развитие на двустранните отношения\", отбеляза президентът Радев по време на церемонията. Улусой започна мандата си преди две години, а  през септември Турция съобщи  за ново назначение в София - на Айлин Секизкьок. Младежи, преследвани от Пътна полиция, се блъснаха в пет коли  На връщане от дискотека около 3 ч. след полунощ трима младежи, пътуващи в БМВ на територията на Пловдив, не се съобразили със сигнал на автопатрул да спрат и опитали да избягат, съобщи БНТ. След преследване се блъснали в пет паркирани коли. Шофьорът е собственик на колата от няколко дни, а книжката му е от три месеца. Младежът е с криминална регистрация за кражба. Той и единият от спътниците му са задържани, а другият пътник се издирва. БСП е била най-активна при парламентарния контрол  През есенната сесия на Народното събрание между 1 септември и 19 декември членовете на правителството са отговорили на 269 въпроса и 15 питания, сочи справка на парламента. Най-активни са били депутатите от БСП, задали 279 въпроса и 19 питания. Групата на ГЕРБ е отправила към министрите 20 въпроса. Най-много отговори са дали министърът на здравеопазването Кирил Ананиев – 49, министърът на регионалното развитие Петя Аврамова – 40, министърът на околната среда Нено Димов – 34, министърът на земеделието Десислава Танева - 33.", "date": "2019.12.23", "title": "Кратки новини: Данъчните ще проверяват зимните курорти"}
{"url": "https://www.dnevnik.bg/ot_vas/novini_ot_vas/2019/12/23/4008464_retro_-_novogodishno/", "text": "Не са малко българите, които си спомнят, че не на Коледа, а на Нова година се раздаваха подаръците. На снимката: Украсата от стъкло.", "date": "2019.12.23", "title": "Ретро - новогодишно"}
{"url": "https://www.dnevnik.bg/bulgaria/2019/12/23/4009376_hristo_ivanov_na_izborite_prez_2021_godina_shte_se/", "text": "Сега много силно работим за доизграждането на коалиция \"Демократична България\" и намеренията ни в този формат са дългосрочни\", заяви пред \"Дарик радио\" съпредседателят на коалиция \"Демократична България\" Христо Иванов. Коалицията беше създадена през април 2018 година, а в нея участват ДСБ, \"Да, България\" и \"Зелените\". На въпрос дали това е коалицията, която ще участва на парламентарните избори през 2021 година, Иванов отговори: \"Със сигурност.\" Той коментира и идеята на кабинета за независим прокурор, който да контролира главния прокурор. Според него ще има проблеми с това предложение. Какво точно очаква той  четете тук . ", "date": "2019.12.23", "title": ""}
{"url": "https://www.dnevnik.bg/zelen/2019/12/23/4009365_smetnata_palata_ekoministerstvoto_e_v_narusheniia_za/", "text": "Редица пропуски от екоминистерството и непълно транспониране на европейските природозащитни директиви установи одит на Сметната палата. Днес институцията публикува  своя доклад  за периода от 01.01.2016 г. до 31.12.2018 г. за управлението на европейската мрежа от защитени зони \"Натура\" (повече за \"Натура 2000\" виж  тук ). Част от констатираните неизпълнени задължения на Министерството на околната среда и водите (МОСВ) са за липсата на заповеди за обявяване на повече от половината зони, липсващи режими за защита и данни за нужните мерки. Няма зона - няма проблем Сметната палата уточнява, че към 31 юли 2019 г. не са издадени заповеди за обявяване на 211 защитените зони от общо 341 одобрени от Европейската комисия. Това е трябвало да стане в срок шест години от одобрението, но за повечето зони без заповеди този срок е изтекъл. Докладът уточнява, че поради забавянето на заповедите за обявяване на защитените зони не са определени задължителните режими за всяка от тях. В тези режими екоминистерството трябва да разпише конкретни мерки за опазването на рядката европейска природа. Тези мерки биха наложили ползването на природните ресурси да е щадящо - например, строителството и сечта да се ограничат за сметка на биоземеделие, туризъм и малки традиционни производства. За проблема с липсващите заповеди от години  сигнализират природозащитници . Сметната палата днес ги потвърди, с което предупреждава и, че те могат де бъдат \"причина за стартирането от Европейската комисия на наказателна процедура\" заради неизпълнение на целите на екологичната политиката на ЕС. Справка на \"Дневник\" в европейските регистри показва, че  една от активните наказателни процедури  към страната е от януари 2019 г. и е именно за необявяване от МОСВ на вече одобрените от Европейската комисия защитени зони. \"България е определила само 9 от 230 обекта от значение за Общността като специални зони за опазване в рамките на необходимия срок и като цяло и упорито не е определяла специфични за зоните подробни цели и мерки за опазване на никоя от тях.\" Към момента България е разследвана за  16 нарушения  на природозащитното законодателство на ЕС и 5 от тях са свързани с управлението на \"Натура 2000\". Правна неяснота за собствениците Сметната палата предупреждава не само с наказание от Европа. Докладът на институцията посочва, че липсата на ясни заповеди създава неяснота за собствениците на имоти, попадащи в защитени зони. Тъй като \"не е ясен предметът и целите на защитената зона, общата площ, описът на имотите, както и забрани или ограниченията на дейности\", се създава \"риск да се предприемат действия, водещи до увреждане или унищожаване на местообитания или видове, и се ограничава възможността за получаване на компенсаторни/инвестиционни плащания за пропуснати ползи и извършени разходи\". Мрежата \"Натура 2000\" не забранява ползване на природните ресурси, но предвижда стопанските дейности в защитените зони да се съобразяват с природата, която се опазва там. Например, би могло да се развива природосъобразен туризъм, но не и строителство в близост до защитени птици и дюни. За да могат да инвестират в подходящ сектор, обаче, собствениците имат нужда именно от режимите за конкретната зона. Липса на стратегия и диалог Сметната палата посочва и липса на стратегически действия на екоминистерството за дългосрочна защита на \"Натура 2000\" - ведомството няма нито Национална стратегия за опазване на биологичното разнообразие и Национален план за опазване на биологичното разнообразие, нито ефективно комуникация със заинтересованите страни на национално, регионално и общинско ниво, и неправителствения сектор. Именно взаимодействието с всички заинтересовани страни обаче е ключово изискване в  комуникационния план от 2017 г . за природозащитните директиви на ЕС. Няма наука за \"Натура\"  Като ключово неизпълнение Сметната палата посочва липсата на научни данни за \"Натура 2000\". За проблеми в подаваните от България към ЕК доклади за състоянието на \"Натура 2000\" също от години се подават сигнали от природозащитници, последните от които са през  миналата година  и  настоящия месец . Извършването на регулярни научни проучвания на защитените зони във всяка страна членка и периодичното докладване за състоянието им на базата на тези данни обаче са сред ключовите изисквания на природозащитните директиви. Констатацията на Сметната палата е ,че \"отсъстват данни за видовете, птиците и местообитанията с подобрено природозащитно състояние в България и данни за степента на съхранение и подобрение на биологичното разнообразие в защитените зони от мрежата\" и че \" няма измеримост на състоянието на местообитанията и на видовете в България, която да показва степента на съхранение и подобрение на природозащитното състояние\". На този фон отново става неясно на какво се базират докладите, изпращани от страната към еврокомисията. За да се отстранят нарушенията, Сметната палата е дала девет препоръки към министъра на околната среда и водите и други две - на министъра на земеделието, храните и горите. Срокът за изпълнението им е до 31.12.2020 г", "date": "2019.12.23", "title": "Сметната палата: Eкоминистерството е в нарушения за \"Натура\""}
{"url": "https://www.dnevnik.bg/ot_vas/chitatelski_dnevnik/2019/12/23/4009379_chitatelski_dnevnik_loshi_susedi_li_sa_dobrovolcite/", "text": "                         Уважаема българска общественост, уважаеми български държавни и църковни институции, уважаеми български медии, В навечерието на Коледа и Нова година се обръщаме към вас като самоорганизирана общност, посветена на борбата с бедността, дискриминацията и неравенствата, въобще със зов за помощ в лицето на несправедливостта, свързана с прокуждането ни от дома, който бяхме наели с надежда дейността ни да може да се провежда в топла, уютна и спокойна околна среда. На внезапно свикано събрание на кооперацията на ул. \"Майор Юрий Гагарин\" 154 б всички съсобственици на частния имот, освен нашият хазяин, гласуваха за напускането ни на помещението със следните аргументи: - \"безконтролното\" влизане и излизане на \"хиляди бежанци\" в сградата, която обитават, е непоносимо за тях, включително пребиваването на събранието като наш представител на \"камбоджански мигрант\" (де факто немски гражданин от колектива ни) и почистването на входа на кооперацията от \"онези мургавите\" (по отношение на двама от социално слабите ни доброволци) - миризмата от готвенето на постна храна в жилищна сграда в неделя е нетърпима, а предложението за изграждане на аспирация до покрива на сградата - неприемливо - ползването на душове от \"клошари\" в тяхната сграда им е неприятно - били сме опасни и децата им се плашели от нас - да сме легитимна организация и да сме получили наградата за доброволчество (на Тайм хироус в категория \"Включващ подход\") е невъзможно, щом сме неформална гражданска организация - щом представителят ни на събранието е служител на американска компания, значи сме \"соросоиди\", финансирани от вражески страни, - щом сме нерегистрирана НПО и ползваме китка градински чай за кадене срещу бацили, значи сме секта, занимаваща се с гонене на демони - щом в сградата им се е разнесла миризма на пушена марихуана, няма откъде другаде да се е взела, освен от нас - (самоорганизирана гражданска) дейност (с идеални цели и в обществена полза) като нашата трябвало да се осъществява другаде, като например в заведение, църква, държавна сграда или частния дом на някой от небездомните ни доброволци - от дарените ни (от децата от 144 СОУ \"Народни будители\" за Коледа) храни ще се завъдят мишки - тъй като сред собствениците на жилище в сградата има дарител за Българската Коледа и всички те \"иначе\" намират инициативата ни за благородна, съответно блокът е солидарен със съдбата на хората в нужда Недопускането на гореспоменатото събрание на журналистическия екип, отразяващ нашата дейност, е допълнителен повод да се обърнем към широката общественост и институциите с отворено писмо и молба за съпричастност, въпреки светлите празници, на които е оспорено, че имаме право. Призоваваме за ежедневна и устойчива ангажираност с каузата на социалната справедливост, като нещо повече от Българска Коледа и Български Ко-лед. С надежда, Колективът на \"Храна, не война\" – София", "date": "2019.12.23", "title": "Читателски \"Дневник\": Лоши съседи ли са доброволците"}
{"url": "https://www.dnevnik.bg/sport/2019/12/23/4009324_koi_klub_plashta_nai-visokite_zaplati_v_sporta/", "text": "Барселона\" е клубът, който плаща най-високи заплати в спорта. Футболистите на каталунците получават средно по 12.2 милиона евро на година, показва доклад на  Sporting Intelligence . За втора поредна година \"Барселона\" оглавява класацията, но тимът бележи спад в сумата с 1.5 милиона евро. Ключова роля за първото място на каталунците има звездата на отбора Лионел Меси, който вдига средните показатели със заплата от 65 милиона евро. Аржентинецът остава №1 по този показател. Втори и трети в класацията се нареждат \"Реал\" (Мадрид) и \"Ювентус\". Двата футболни клуба плащат средно по 11.1 и 10.1 милиона евро на своите играчи. Италианският шампион се изкачва с шест места спрямо миналата година. В доклада се казва, че очаквано \"Барселона\", \"Реал\" и \"Ювентус\" са на първите три места, след като трите тима са сред петте най-популярни клуба в света. Челната десетка се допълва от баскетболни отбори от САЩ и Канада. Националната баскетболна асоциация (НБА) е първенството с най-висока средна заплата от 8.6 милиона долара (7.8 млн. евро). Сред първите 30 клуба в класацията има едва още три футболни отбора. ПСЖ, \"Манчестър сити\" и \"Байерн\" заемат съответно 12, 13 и 22-о място.", "date": "2019.12.23", "title": "Кой клуб плаща най-високите заплати в спорта"}
{"url": "https://www.dnevnik.bg/ot_vas/novini_ot_vas/2019/12/23/4009181_kanyonut_na_reka_erma/", "text": "Живописен път ни води до няколко манастира. Запазени са автентичните флора и фауна. За около два часа може да се стигне да Власинското езеро.", "date": "2019.12.23", "title": "Каньонът на река Ерма"}
{"url": "https://www.dnevnik.bg/zdrave/2019/12/23/4009396_zaplatite_na_lekarite_i_sestrite_shte_sa_v/", "text": "Не по-малко от 50% от приходите на лечебните заведения ще бъдат насочени за работни заплати, като процентът ще е валиден и за частните болници. Това договориха Българският лекарски съюз и министърът на здравеопазването, който е поел този ангажимент към протестиращите медицински сестри, предаде БНР. Българският лекарски съюз и здравната каса днес подписаха Националния рамков договор за периода 2020 - 2022 г. Съотношението между заплатите на лекарите и медицинските сестри ще бъде 1.6 към 1. В зависимост от приходите на лечебните заведения това съотношение ще дава различни като суми заплати за съответния специалист. Спазването на тези правила ще се проверява от Изпълнителна агенция \"Медицински надзор\". Министър Кирил Ананиев изрази очакване решението да удовлетвори протестиращите медицински сестри, с които днес има планирана среща. За да се впише тази промяна като текст в рамковия договор, той е внесъл промяна в проектозакона за здравното осигуряване. Очаква се той да бъде разгледан от Народното събрание в началото на 2020 г. Малко по-късно те прекратиха протеста си, след разговор с Ананиев. Към момента около 90% от държавните болници са покрили началните заплати по Колективния трудов договор от 900 лв. за медицинска сестра, каза още здравният министър. И в момента немалка част от болниците заделят поне 50% от приходите си за заплати.  Анализ на здравното министерство от тази пролет установи , че съотношението между разходите за персонал и общите приходи варира в много широки граници - от 41% до над 90% в отделните болници. При преговорите по рамковия договор са изчистени всички спорни моменти, свързани с лекарствата за хронично болните пациенти, както и с профилактичните прегледи, които ще могат да се извършват по време на всяко посещение при личния лекар. По-рано днес от столичната организация на общопрактикуващите лекари предупредиха, че проектът за Национален рамков договор за догодина създава проблеми с рецептите за лекарства, изписвани за повече от 30 дни. Според тях няма да може да се изписват медикаменти на тримесечни рецепти и ще се налага пациентите да купуват част от лекарствата си. При преговорите е удовлетворено и искането на лекарския съюз 10 от цените на клиничните пътеки, които бяха понижени, да останат на цените, както вече е договорило съсловието. Новият рамков договор предвижда поскъпване средно с 14% на 251 клинични пътеки, както и увеличение с 12 млн. лева на средствата в извънболничната помощ. Със 7% са намалени обемите за хоспитализация, като целта е да се намали ненужният прием на пациенти с цел усвояване на пътеки. Средно с 18 на сто се увеличават цените на медико-диагностичните дейности. Днес беше подписан Националният рамков договор за дентални дейности за 2020-2022 г. Заложените средства за дентална помощ за 2020 г. са 179.8 млн. лв., което е с 12.8 млн. лева повече от предходната година. С договора се дава възможност хората над 65 г. да получават безплатно подвижни зъбни протези.", "date": "2019.12.23", "title": "Заплатите на лекарите и сестрите ще са в съотношение 1.6 към 1"}
{"url": "https://www.dnevnik.bg/biznes/2019/12/23/4009395_ot_1_ianuari_vodata_poskupva_v_pochti_cialata_strana/", "text": "Водата ще поскъпне в почти цялата страна от 1 януари. Това реши на закрито заседание Комисията за енергийно и водно регулиране (КЕВР), на което беше взето окончателно решение за цените, влизащи в сила след седмица, съобщи БНР. С решението са коригирани цените на ВиК услугите на операторите в 24 области на страната, като те влизат в сила от 1 януари 2020 година. От следващата година в София кубик вода ще струва 2.76 лева, което представлява увеличение със 7 на сто. Най-голямо е увеличението в Кърджали - с 9.7% до 2.61 лева за кубик, а най-малко е повишението в Пловдив - с 0.5% до 2.22 лв. за един кубик вода. Шумен остава сред градовете с най-скъпа цена на водата. Досега за кубик вода шуменци плащаха по 3.40 лв., а от следващата година ще струва 3.54 лв. Във Варна водата догодина ще струва 3.21 лв., в Русе – 3.15 лв., в Бургас – 3.08 лв., в Ямбол – 3.03 лв., във Враца – 3.27 лв., в Добрич – 3.45 лв., във Видин – 2.54 лв., в Габрово – 2.71 лв., в Плевен – 2.88 лв., в Благоевград – 2.35 лв., в Стара Загора – 3.01 лв., в Ловеч – 3.16 лв. Перничани също ще плащат по-скъпа вода въпреки водния режим в града - по 2.42 лева за кубик вода (повишение с 3.7%). Наскоро министърът на регионалното развитие Петя Аврамова обяви, че държавата като мажоритарен собственик във \"ВиК Перник\" ще гласува против поскъпването на водата в Перник на фона на проблемите там. Повече по темата четете  тук . Намаление на цената на водата ще има само в Разград - понижение с 5% до 3.67 лв. за един кубик. Междувременно стана известно, че регулаторът започва извънредна проверка в \"Топлофикация – Велико Търново\" АД заради проблемите с топлоснабдяването в града през декември. Председателят на КЕВР Иван Иванов е изпратил писмо с искане за предоставяне на информация за причините за нарушеното топлоснабдяване и за предприетите от дружеството мерки за възстановяване на предоставяната услуга. Проверката цели да се установят причините за проблемите с топлоснабдяването, както и за предприетите мерки. След приключване на проверката КЕВР ще изготви доклад за резултатите от нея, които ще бъдат публично обявени.", "date": "2019.12.23", "title": "От 1 януари водата поскъпва в почти цялата страна"}
{"url": "https://www.dnevnik.bg/bulgaria/2019/12/23/4009378_karakachanov_sburkahme_che_izdignahme_kandidaturata_na/", "text": "След европейските избори може би сбъркахме, че повторихме кандидатурата на Ангел Джамбазки и за кмет на София. Това може би част от избирателите го отчетоха като слабост\", заяви в \"Годината\" по \"Дарик радио\" председателят на ВМРО и министър на отбраната Красимир Каракачанов. \"Тактическа грешка в кампанията на ВМРО за местните избори в София беше, че Ангел Джамбазки водеше една изключително толерантна кампания към Йорданка Фандъкова. Има си обяснение за това. Аз съм го възпитавал да бъде коректен - когато с някой си бил партньор, не го атакуваш за щяло и нещяло\", каза още Каракачанов. Цялото интервю гледайте във видеото.", "date": "2019.12.23", "title": ""}
{"url": "https://www.dnevnik.bg/bulgaria/2019/12/23/4009340_domuschiev_prezident_na_bfs_triabva_da_e_chovek_kato/", "text": "\"Следващият президент на Българския футболен съюз (БФС) трябва да е човек с профила на Атанас Фурнаджиев\", заяви собственикът на \"Лудогорец\" и член на Изпълнителния комитет на БФС Кирил Домусчиев в интервю за притежаваната от него \"Нова телевизия\". \"През годините Атанас Фурнаджиев е дал много пари на български футбол и ги е дал от любов. Той е помогнал много на българския футбол да се развива. Той познава много добре и БФС, и УЕФА, и ФИФА. Той е успешен бизнесмен, обича футбола, на добра възраст е. Това е профилът на човека, който би трябвало да подкрепим, ако той се съгласи да се кандидатира. Аз го давам като пример, но разбрах в моите разговори с него, че той твърдо няма желание да се кандидатира. Давам го като пример какъв профил бих подкрепил аз\", обясни Домусчиев. Какво още каза Кирил Домусчиев за футбола в България четете  тук. Какво каза Кирил Домусчиев за изплащането на първите три дни от болничните четете", "date": "2019.12.23", "title": ""}
