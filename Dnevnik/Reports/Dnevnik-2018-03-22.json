{"url": "https://www.dnevnik.bg/sport/2018/03/22/3151452_mourinyo_horata_koito_imat_mozuk_razbirat_polojenieto/", "text": "Мениджърът на \"Манчестър юнайтед\" Жозе Моуриньо заяви, че клубът минава през момент на преход. Според него хората, които имат мозък, го виждат и разбират. Португалецът беше поставен под напрежение след  отпадането в осминафиналите в Шампионската лига . След домакинската загуба срещу \"Севиля\" той обяви, че поражението не е необичайно, като  дори припомни, че самият той два пъти е отстранявал отбора на \"Олд Трафорд\" в миналото . \"Разбирам тъгата след отпадането от Шампионската лига, но не разбирам нищо повече от това\", каза Моуриньо пред Си Ен Ен. \"В историята на футбола по целия свят - не само в Англия, най-големите клубове са имали моменти на преход, имали са и моменти на продължителни и постоянни победи. Това са фази в клуба\", обясни португалецът. \"Манчестър юнайтед\" е втори във Висшата лига, като изостава от градския си съперник \"Сити\". Моуриньо коментира: \"В първенството имаме един отбор, един клуб, който в последните години е по-добре подготвен да бъде първи, и имаме 18 клуба зад нас. Един пред нас и 18 зад нас. Разбира се, занапред искаме да имаме 19 клуба зад нас, но това е действителността. А действителността е за хора с мозък, с разбиране за спорта - ние сме в преход\".", "date": "2018.03.22", "title": "Моуриньо: Хората, които имат мозък, разбират положението на \"Юнайтед\""}
{"url": "https://www.dnevnik.bg/sport/2018/03/22/3151330_bolt_otnovo_se_priceli_vuv_futbolna_kariera_v/", "text": "Голямата звезда на леката атлетика Юсейн Болт отново изрази желание да изпробва футболните си умения в любимия му отбор \"Манчестър юнайтед\". В петък бившият спринтьор ще тренира с \"Борусия\" (Дортмунд). Според ямаеца пробите в германския отбор ще покажат дали има шанс за кариера в професионалния футбол. Носителят на осем златни медала от олимпийски игри отдавна мечтае да заиграе в \"Манчестър Юнайтед\". Той заяви, че е говорил с мениджъра на \"червените дяволи\" Жозе Моуриньо за възможността да намери място в състава на английския отбор. \"Попитах за място в отбора, но както вече казах, искам да почакам, докато минат пробите, за да натисна здраво. Споменах му нещо подобно и той отвърна, че ако съм сериозен, ще види какво ще се получи. Нека да видим\", каза Болт пред ESPN. Ямаецът сложи край на кариерата си след световното по лека атлетика  в Лондон през 2017 г. през август. Тогава Болт получи предложение да изкара  пробен период в  състезаващия се във второто ниво на английския футбол \"Бъртън албиън\" . \"Аз съм бърз, така че определено знам как да използвам бързината си. Това е нещо, което съм използвал през годините, когато съм играл с приятели\", каза още Болт. Той допълни, че предпочитаната му позиция е на левия фланг. Най-бързият спринтьор в историята ще има шанс да играе на стадиона на \"Манчестър юнайтед\". Той ще се включи в  благотворителния мач на Soccer Aid под егидата на УНИЦЕФ . \"Олд Трафорд\" ще приеме двубоя на 10 юни.", "date": "2018.03.22", "title": "Болт отново се прицели във футболна кариера в \"Манчестър юнайтед\""}
{"url": "https://www.dnevnik.bg/bulgaria/2018/03/22/3151410_nai-vajnoto_e_desnite_partii_da_si_nameriat_miastoto/", "text": "Преди да се върви към ново обединение в дясно, всички партии там трябва да намерят своето място спрямо ГЕРБ, каза днес по БНТ бившият лидер на ДСБ Радан Кънев. Според него дълго време много от организациите не са показвали отношението си към ключовата партия за управлението на страната, а без това няма как да има траен нов съюз. Радан Кънев посочи още, че трябва да се мисли и по въпросите дали в дясно ще се прави поредна коалиция, от все по-голям брой партии, или ще се търси сериозна консолидация , която да прерасне в силна единна структура. Той е убеден, че няма да видим римейк на \"Реформаторския блок\", защото \"ако не друго, то дясното има богата фантазия\". Според Радан Кънев разграничаването от ГЕРБ може да е здравата, принципна основа, върху която да стъпи новият проект. Той посочи, че дясното пространство не може да бъде намерен човек, който не е работил с Борисов или не се е коалирал с ГЕРБ на национално или регионално ниво. \"Аз твърдя, че това е хубаво, защото е опит. Безотговорно е никога да не посегнеш към властта, но идва момент, когато не трябва да прекрачиш червената линия\", е мнението на Кънев. В отговор на въпрос той обяви, че в момента в Реформаторския блок не присъства нито една от партиите, които са го създали. Кънев изрази мнение, че Петър Москов и Божидар Лукарски не са еволюирали по отношение на ГЕРБ. Бившият председател на ДСП подчерта, че няма да се кандидатира за лидер на общото дясно. Попитан как си представя новия лидер, Кънев каза, че той трябва да е поне 10 години по-млад от него.", "date": "2018.03.22", "title": "Най-важното е десните партии да си намерят мястото спрямо ГЕРБ, смята Радан Кънев"}
{"url": "https://www.dnevnik.bg/skorost/2018/03/22/3151416_zaradi_losha_rabota_na_chast_ot_snegopochistvashtite/", "text": "Част от фирмите, които са почиствали улиците в София от снега днес не са се справили и няма да им бъде платено, каза тази вечер по БНТ кметът на града Йорданка Фандъкова. Тя отбеляза, че е имало съвпадение по време между тежкия трафик и силния сняг, но това не може да е оправдание. \"Почистващите фирми трябваше да предвидят това и да се справят по-добре. Фандъкова уточни, че тепърва ще се прави анализ кои фирми как да се санкционират. Днес сутринта задръстванията в града бяха огромни, превозните средства на градския транспорт закъсняваха сериозно, а на места трафикът беше буквално парализиран. Кметът обяви, че за утре има създадена организация с пътната полиция към СДВР за затваряне на улици за снегопочистване, ако се налага. Фандъкова каза, че и тази нощ се очакват обилни валежи от сняг. От пътната агенция обявиха, че снегът не ги е изненадал Междувременно също по БНТ ръководителят на агенция \"Пътна инфраструктура\" Дончо Атанасов обяви, че снегът не е успял да изненада ангажираните с почистването на републиканските пътища фирми. По повод обвиненията, че заради непочистване на платното е станала катастрофа на пътя Русе-Бяла, която го е затворила за няколко часа, Атанасов обяви, че е направил проверка и това не се е потвърдило. \"Шофьорът на ТИР-а е карал с несъобразена скорост, движещият се зад него автобус не е спазвал дистанция и това е причината за инцидента\", е неговото мнение. Инж. Дончо Атанасов каза, че според европейските стандарти, магистралите трябва да се почистят до асфалт два часа, след като спре да вали сняг, а докато снеговалежът продължава е допустима по платната да има 2-3 см сняг.", "date": "2018.03.22", "title": "Заради лоша работа на част от снегопочистващите фирми в София няма да бъде платено"}
{"url": "https://www.dnevnik.bg/citat_na_deniia/2018/03/22/3151412_citat_na_denia_potrisam_se_kato_me_obiaviat_za_mlad/", "text": " Това каза днес по БНТ бившият лидер на ДСБ Радан Кънев. Той посочи, че сега повечето европейски страни се управляват от хора на възраст до 40 години.  Коментирайки бъдещият лидер на евентуален нов десен проект , Радан Кънев посочи, че той трябва да е поне десет години по-млад от него (тоест на около 33 години, б.а.).", "date": "2018.03.22", "title": "Цитат на деня: Потрисам се като ме обявят за млад политик"}
{"url": "https://www.dnevnik.bg/sviat/2018/03/22/3151393_izrael_razsledva_feisbuk_zaradi_keimbridj_analitika/", "text": "Израелските власти разследват \"Фейсбук\" за нарушаване на правилата за защита на личните данни на гражданите на страната. Поводът са съобщенията за придобита по неправомерен начин от британската консултантска компания \" Кеймбридж Аналитика \" (Cambridge Analytica, CA) информация за потребители на социалната мрежа, заяви израелското министерство на правосъдието, цитирано от агенция \"Ройтерс\". Предметът на разследването е да се установи \"дали лични данни на израелски граждани са били използвани незаконно по начин, който нарушава личните им права и постановките в израелския Закон за защита на личните данни\". Според израелското законодателство личните данни може да се използват единствено за целта, за която са предоставени, и то с разрешението на даденото лице, припомни правосъдното министерство. Най-голямата социална мрежа в света е под все по-голямо наблюдение от властите в Европа и САЩ. Това стана след твърденията на информатор, че \" Кеймбридж Аналитика \" е придобила неправомерен достъп до информацията на потребители на социалната мрежа, за да състави профил на американските избиратели, който по-късно бил използван по време на президентските избори през 2016 г., за да помогне за победата на Доналд Тръмп Марк Зукърбърг обеща по-строги мерки за защита на информацията за потребителите. \"Фейсбук\" и \"Кеймбридж Аналитика\" посочиха като отговорен учения  Александър Коган , който е осигурил данните, след като ги събрал чрез анкетно приложение в социалната мрежа. Коган заяви, че са го превърнали в изкупителна жертва./ БТА", "date": "2018.03.22", "title": "Израел разследва \"Фейсбук\" заради \"Кеймбридж Аналитика\""}
{"url": "https://www.dnevnik.bg/sport/2018/03/22/3151407_ibrahimovich_shte_produlji_karierata_si_v_la_galaski/", "text": "Нападателят на \"Манчестър юнайтед\" Златан Ибрахимович ще продължи състезателната си кариера в САЩ. 36-годишният футболист ще премине в \"Лос Анджелис галакси\", като сделката ще бъде обявена до края на седмицата, съобщи \"Скай спортс\". Ибрахимович имаше договор с \"Манчестър юнайтед\" до 30 юни. Шведският голмайстор обаче получи разрешение от клуба да напусне без трансферна сума още преди края на сезона. \"Манчестър юнайтед\" потвърждава, че постигна споразумение със Златан Ибрахимович за прекратяване на договора с незабавен ефект. Всички в клуба изразяват своята благодарност към Златан за приноса му към отбора, откакто пристигна. Желаем му всичко най-добро в бъдеще\", заявиха от клуба на официалния си сайт. Шампионатът в Мейджър лийг сокър (МЛС) вече тече, а трансферният прозорец е отворен до 1 май. \"ЛА Галакси\" ще бъде деветият клуб в кариерата на Ибрахимович след \"Малмьо\" (1999-2001 г.), \"Аякс\" (2001-2004 г.), \"Ювентус\" (2004-2006 г.), \"Интер\" (2006-2009 г.), \"Барселона\" (2009-2010 г.), \"Милан\" (2010-2012 г.), \"Пари Сен Жермен\" (2012-2016 г.) и \"Манчестър юнайтед\" (2016-2018 г.). Ибрахимович започна силно престоя си на \"Олд трафорд\". Той вкара 17 гола в 28 мача в първия си сезон във Висшата лига и общо 28 попадение в 46 срещи във всички турнири. Шведът обаче получи много тежка контузия в коляното през април. Той  увреди кръстни връзки в реванша с белгийския \"Андерлехт\"  от четвъртфиналите на Лига Европа. Очакванията бяха нападателят да напусне \"Манчестър юнайтед\" през лятото заради голямата му заплата и дългия период за рехабилитация. Клубът обаче се възползва от опцията за удължаване на договора му с една година, след като се разбра, че шведът ще се възстанови по-бързо от предвиденото. Ибрахимович се завърна в игра през ноември, но оттогава записа само седем мача с екипа на \"червените дяволи\", в които се отчете с един гол. \"Единствено тази ужасна контузия в неподходящ момент провали няколко фантастични сезона, които той можеше и щеше да има в \"Манчестър юнайтед\", каза наскоро мениджърът на тима Жозе Моуриньо.", "date": "2018.03.22", "title": "Ибрахимович се раздели с \"Юнайтед\" и се насочва към САЩ"}
{"url": "https://www.dnevnik.bg/evropa/2018/03/22/3151128_frensko-libiiskite_otnosheniia_pri_sarkozi_ot/", "text": "От бедуинската палатка в градините на Френската република до грохота на бомбите в операцията \"Арматан\", от \"приятел\" до \"диктатор\", обзет от \"варварска лудост\".  Бившият президент Никола Саркози  постигна зрелищно затопляне с Либия на полковник Кадафи, преди да стане един от творците на нейния крах. Преди избирането на Никола Саркози през 2007 г. френско-либийските отношения бяха белязани от множество търкания: френската операция \"Манта\" в подкрепа на Чад в чадско-либийската война, обвиненията срещу Триполи за експлозията в самолет ДС-10 (DC-10) на френската компания ЮТА над Нигер. Либия на Муамар Кадафи, който властва в страната си от 1969 г., заема едно от челните места сред държавите, с които има най-малко разбирателство на дипломатическата сцена. Ситуацията се променя постепенно в края на 20-и и началото на 21-и век, дипломатическите отношения се затоплят с напредъка на преговорите за обезщетяване заради случая с ДС-10 и с желанието на либийския лидер да се сближи със Запада. След вдигането на ембаргото на ООН през 2003 г. тридесетина френски компании се установяват в Либия, между които \"Тотал\", ЕАДС (EADS), \"Талес\", \"Арева\". Президентът Жак Ширак посещава Триполи през ноември 2004 г., Никола Саркози, тогава министър на вътрешните работи, се среща с Кадафи през 2005 г. Остава едно голямо премеждие по пътя към нормализацията: българските медицински сестри, задържани в Либия заради обвинение в заразяване на либийски деца с вируса на СПИН. \"Това беше последната пречка между Кадафи и Запада. Там Саркози се появи в играта и каза: искам да бъда този, който ще върне сестрите\", обяснява на \"Франс прес\" Антоан Виткин, режисьор на документалните филми \"Кадафи, нашият най-добър враг\" и \"Президентът и диктаторът: Саркози - Кадафи\". Френският президент, току-що избран, става един от авторите на развръзката на тази криза. Сестрите са освободени през юли 2007 г. и напускат Либия в самолет на френското президентство, придружени от Сесилия Саркози, тогавашната му съпруга. Началото на всичко Тогава \"се завърза нещо\" между \"Водача на революцията\" и Франция, казва пред \"Франс прес\" тогавашният министър на външните работи Бернар Кушнер. \"Това бе началото на всичко\" във френско-либийските отношения в мандата на Никола Саркози, смята Виткин. Тези отношения ще достигнат апотеоз няколко месеца по-късно, през декември 2007 г., в петте дни на посещението на Кадафи в Париж. То ще се запомни. Либийският водач разпъна бедуинска палатка в градините на двореца \"Марини\", до президентския Елисейски дворец, с което провокира сарказъм и критика. \"Беше гротескно\", спомня си Кушнер. \"Франция не е изтривалка, в която някой лидер може да дойде да изтрие от краката си кръвта на своите престъпления\", заявява публично държавният секретар по правата на човека Рама Яд. \"Поемам отговорността! Франция го прие, Франция приема добре своите приятели, иначе няма да е Франция\", възрази Саркози през януари 2008 г. Отношенията се влошават обаче след това посещение. Особено предвид че \"една от най-големите цели на Никола Саркози беше средиземноморски съюз\" - съюз на страните от Средиземноморието, напомня Виткин. Кадафи обаче бойкотира срещата на върха за основаване на съюза в Париж през 2008 г. Арабската пролет След това започна Арабската пролет с народното въстание в Тунис в края на 2010 г., която обхваща Египет, а после и Либия. Никола Саркози осъди през февруари 2010 г. \"неприемливата употреба на сила\" срещу либийските протестиращи и заяви: \"Кадафи трябва да си ходи.\" За Виткин \"това е възможност за Никола Саркози. Народният бунт е реален\", а Франция не беше предусетила събитията в Египет и в Тунис. В разгара на туниския бунт министърът на външните работи Мишел Алио-Мари предизвика скандал, предлагайки френско \"ноу-хау\" на туниските сили на реда. През март започна френската военна интервенция \"Арматан\" в рамките на НАТО, извършена заедно с Великобритания и САЩ, със зелена светлина от ООН. Също през март един от синовете на Кадафи, Сейф ал Ислам, заяви, че \"Саркози трябва да върне парите, които прие от Либия, за да финансира предизборната си кампания\". Заради тези подозрения за либийско финансиране  бившият френски президент беше арестуван във вторник . Победен, Муамар Кадафи беше заловен и убит от бунтовници в Сирт през октомври 2011 г. Либийската държава не се съвзе от тази война. Страната оттогава затъна в хаос./БТА", "date": "2018.03.22", "title": "От приятелство до война: френско-либийските отношения при Саркози"}
{"url": "https://www.dnevnik.bg/sport/2018/03/22/3151058_svetofarite_za_gran_pri_na_avstraliia_vuv_formula_1/", "text": "Формула 1 и Световната автомобилна федерация (ФИА) направиха промени по пистата \"Албърт парк\" преди  началото на сезона, което е този уикенд . Светофарите на старт-финалната права на пистата в Мелбърн ще са с променено разположение, за да имат пилотите по-добра видимост. Това се налага заради въвеждането на новата система за сигурност halo (ореол). Титаниевата конструкция предпазва главите на пилотите, но в същото време ограничава тяхната видимост. За състезанието в неделя ще бъде поставен втори ред светлини, които ще са разположени пет метра зад основните и ще са по-ниско. Така пилотите, които са в челото на колоната, ще могат да ги виждат по-добре. По време на петъчните свободни тренировки състезателите ще могат да правят пробни стартове и да споделят каква е видимостта. Състезателният директор на ФИА Чарли Уайтинг вече е дал разрешение за тестовете, за да може да се разбере и мнението на пилотите. Междувременно началото на  онлайн телевизията на Формула 1 – F1 TV Pro  беше отложено. Собствениците от \"Либърти медиа\" обявиха, че по време на Гран при на Австралия ще има тестове. Услугата беше анонсирана преди месец, но до момента не е стартирала официално. F1 TV Pro ще се предлага в почти целия свят, включително и България, като ще даде шанс на феновете да следят състезанието както никога досега.", "date": "2018.03.22", "title": "Светофарите за Гран при на Австралия във Формула 1 бяха променени заради ореолите"}
{"url": "https://www.dnevnik.bg/photos/2018/03/22/3151183_fotogaleriia_svetovnite_snimki_na_denia_22_mart_2018g/", "text": "По повод световния ден на водата, \"Ройтерс\" разпространи снимка от гмуркане на скален водолаз близо до бреговете на Колумбия.", "date": "2018.03.22", "title": "Фотогалерия: Световните снимки на деня 22 март 2018г."}
{"url": "https://www.dnevnik.bg/sviat/2018/03/22/3151420_ekspert_prognozira_che_skripal_i_dushteria_mu_mogat_da/", "text": "Бившият руски двоен агент Сергей Скрипал и дъщеря му Юлия има вероятност никога да не възвърнат пълните си умствени способности, след като бяха отровени с невротоксично вещество. Това каза днес британския съдия, работещ по случая, цитират от агенция \"Ройтерс\". Той се позова на неназован експерт, който лекува бащата и дъщерята. Отровата,  кръстена \"Новичок\" , може да е нанесла тежки поражения на умствените способности на двамата. Лондонски съд разреши днес да се вземат кръвни проби от бившия шпионин и дъщеря му, за да бъдат проучени от експертите по химически оръжия и да се потвърди заключението на британската лаборатория за военни изследвания Портън Даун. За момента Скрипал и дъщеря му са некомуникативни, но са в стабилно физическо състояние. Според неназован анализатор от Портън Даун кръвните проби, взети от Сергей и Юлия Скрипал, са показали, че двамата са били изложени на действието на нервнотоксичен реактив.", "date": "2018.03.22", "title": "Експерт прогнозира, че Скрипал и дъщеря му може да не възвърнат умствените си способности, дори и да оцелеят"}
{"url": "https://www.dnevnik.bg/biznes/2018/03/22/3151421_trump_podgotvi_turgovski_sankcii_sreshtu_kitai/", "text": "Президентът на САЩ Доналд Тръмп подписа в четвъртък меморандум за налагане на наказателни мита срещу китайски стоки за близо 60 млрд. долара годишно. Това бе едно от предизборните му обещания, но въпреки характерните за него крайни изказвания днешният акт все още държи двете страни далеч от началото на търговска война. С меморандума се дава време за консултации, през което индустриални сдружения, лобистки групи и конгресмени имат шанс да свият предложения списък с около 1300 продукта. Министерството на външната търговия ще представи списъка, съдържащ предимно стоки от сектора на високите технологии. След това ще започне да тече 60-дневен срок за консултации преди взимането на окончателни решения. Пекин също ще разполага с пространство да отговори на критиките от Тръмп, който този път бе сдържан и каза, че \"ние гледаме на тях като на приятел\". Това намалява риска от незабавни драматични ответни мерки на Китай. Освен това Вашингтон ще опита да защити правата си върху интелектуална собственост чрез Световната търговска организация, където също е възможно да се намери компромис за избягване на търговски сблъсък. Борсите реагираха много негативно, като на \"Уолстрийт\" основният индекс се понижи с почти 3%. Инвеститорите са притеснени от избухване на търговска война с мотиви на Белия дом, че така се защитават американските работници, докато те не искат да изгубят достъпа до китайския пазар, където разрастваща се средна класа тепърва ще увеличи и потреблението. Тръмп иска да намали търговския дефицит с Китай, който годишно възлиза на около 375 млрд. долара. \n     Митата и възможните инвестиционни ограничения за Китай, с които заплашва Тръмп, произтичат от разследване на министерството на външната търговия, според което има случаи на злоупотреба с американски права за интелектуална собственост. Проверката установи, че Китай използва нечестни търговски практики като принуждава американски инвеститори да предават на китайски фирми \"ключовете\" към скъпи технологии. От сблъсъка ще бъдат засегнати компании като \"Боинг\" и \"Катерпилар\", но също така и земеделския сектор, където през миналата година приходите бяха на едно от най-ниските нива от 2003 г. насам.", "date": "2018.03.22", "title": "Тръмп подготви търговски санкции срещу Китай"}
{"url": "https://www.dnevnik.bg/sport/2018/03/22/3151426_petev_i_advokatut_mu_prizovaha_za_smekchavane_na_tona/", "text": "Бившият селекционер на националния отбор по футбол Ивайло Петев и адвокатът му призоваха за сваляне на напрежението покрай скандала в Кипър. Треньорът  беше уволнен от \"Омония\"  както заради незадоволителните резултати, така и заради негово изказване, с което се усъмни в действията на няколко футболисти. На съвместна пресконференция двамата заявиха, че думите на Петев не са преведени точно в кипърските медии. Треньорът е дал показания в полицията. \"Нека смекчим тона за доброто на \"Омония\". Нека играчите се съсредоточат върху представянето си на терена, а останалите да се обединят, за да намерят решение на проблемите на клуба\", каза адвокатът. \"Има заведени дела, които не бихме желали да коментираме, защото трябва да се решат в съда. Петев уважава историята на \"Омония\" и иска да запази добрия тон, но това не значи, че проявява слабост. Ще има нови изявления, само ако е необходимо\", добави той.", "date": "2018.03.22", "title": "Петев и адвокатът му призоваха за смекчаване на тона в разгара на скандала"}
{"url": "https://www.dnevnik.bg/sviat/2018/03/22/3151430_noviiat_premier_na_slovakiia_zakusnia_za_purvata_si/", "text": "Новият премиер на Словакия Петер Пелегрини пристигна запъхтян на срещата на лидерите от Европейския съюз в Брюксел, което не е чудно предвид това, че  той беше назначен на поста  само пет часа по-рано в Братислава, предаде \"Ройтерс\". \"Закъснях. Съжалявам. Това е първата среща на върха в живота ми\", каза 42-годишният словашки премиер пред репортери при пристигането си от летището, след като срещата на върха вече беше започнала. Назначен тази сутрин  след скандала с убийството на разследващия журналист Ян Куциак , Пелегрини каза, че неговият приоритет е да гарантира лоялността към ЕС на новия кабинет, излъчен от партиите от досегашната управляваща коалиция. \"Задачата ми още в началото е да потвърдя пред колегите си, че моето правителство ще поддържа решителен проевропейски курс\", каза той. Пелегрини замени на поста  Роберт Фицо, който подаде оставка  след избухването на политическа криза заради убийството на Куциак, но остава водач на партия \"Смер - социална демокрация\", чийто член е и Пелегрини. Фицо беше остър критик на политиката на ЕС и настояваше за по-строг контрол над имиграцията и кандидатите за убежище, припомня \"Ройтерс\".", "date": "2018.03.22", "title": "Новият премиер на Словакия закъсня за първата си среща на върха в Брюксел"}
{"url": "https://www.dnevnik.bg/intervju/2018/03/22/3150914_elisaveta_panova_supruga_na_predsedatelia_na_vks/", "text": "Панова, която многократно е ставала обект на нападки в изданията, близки или собственост на депутата от ДПС, е написала писмото подчертано разговорно. Тя се обръща към Пеевски с \"брат\", а сама себе си нарича иронично \"черен лебед\" (както най-често е описвана в медийни публикации). Подписано е с \"Бети Панова\" (по думите й така тя е известна сред роднини и приятели). \"Дневник\" отправи към нея въпроси по мейл за причините, които са я подтикнали да напише писмото в този момент, както и да избере точно такъв стил на изразяване.  - Аз съм ваша колежка дълго преди да срещна съпруга ми  ). От професията ми съм наясно с разпределението на ролите в публичността. Съпругата на председателя на Върховния касационен съд (ВКС) определено няма място в неговата дейност, освен ако не го придружава на протоколни срещи. Очевидно във върховете на съдебната власт има по-различно схващане и там вече не си говорят за неизбежните стъпки, които трябва да се предприемат, за да се случи съдебната ни реформа, а дебатират за... съпруги. Затова използвах тази остра самоирония с \"и.д. булка на председателя на ВКС\". Ежедневно съм атакувана с лъжи, клевети и манипулации от много дълго време. Единственото, което направих за себе си, бе да потърся справедливост в съда и да мълча. Второто считах за свой принос за опазването на авторитета на институцията ВКС. Изобщо не допусках, че профанизацията, която цари в медиите на господин Пеевски, ще зарази и най-високите етажи на съдебната власт. На 13 март по време на заседанието на Съдийската колегия за избор на председател на Софийския градски съд (СГС) съдия Севдалин Мавров използва името ми като съществен аргумент в подкрепа на единия кандидат.  Признавам, че изживях истински културен шок, и това е причината да избера тази изключително остра форма на ирония и сарказъм. Някой все пак трябваше да припомни на членовете на ВСС кои са и защо авторитетът на институцията, която представляват, е толкова важен. От поведението на съдия Мавров си извадих изводи, че една по-дебелашка провокация по никакъв начин не би нарушила установените вече у нас \"добри нрави\". Само като се замисля колко добър пророк беше Кристиан Таков, светла му памет. Обичаше да повтаря, че когато \"малкият човек започне да хвърля сянка, мракът е близо\". Дали ще успеем да спрем малкия човек не зная, но аз поне опитах за разлика от много други. - Само с този стил можех да нарисувам как изглежда в очите ми мракът. По този повод избрах да вляза и в паралелната реалност, в която живеем. И нали ме бяха удостоили с ролята на хулиганка, реших да опитам как е ( ). Този път обаче само допълних списъка със съдии и прокурори, които заплашвам и псувам. С литературните средства, които използвах, дори им посегнах, ако все още не са ме разбрали. - Дали другите хора ме разбраха? Вероятно коментарите за написаното от мен ще ви дадат по-добър отговор за това. Сега обаче боли още повече отпреди. Защото, ако през призмата на такава дебелашка ирония не сме успели да видим лицето на мрака, това означава, че малкият човек вече е победил. Ще добавя също така, че нямам нищо лично против г-н Пеевски. В крайна сметка той е народен представител и като такъв има своите гласоподаватели. Аз съм от хората, които уважават народния вот. Г-н Пеевски има и своето право да брани интересите си. Но твърдо се противопоставям на начините, по които прави това. В обръщението ми до него достатъчно подробно обясних защо не бива да е така. Но не мисля, че е справедливо спрямо него да бъде демонизиран, и то най-вече от хора на толкова високо политическо ниво. Той е симптом, а не причина. Нека да се върнем назад и да си припомним, че в годините след прехода образът на г-н Пеевски имаше различни имена. Все същото беше и няма значение дали се казваше Илия Павлов, Емил Кюлев или носеше някакво друго име. Ако предположим, че г-н Пеевски напусне отново страната, така както обяви премиерът преди време, убедена съм, че той автоматично ще се сдобие със свой наследник. - Атаките срещу мен не са без причини. С отчаяните си опити да помръдне поне нещичко в съдебната система Лозан Панов си спечели много опасни врагове. Възхищавам му се на стоицизма! Действията спрямо него преминаха отвъд всякакви граници на допустимото, или с две думи, загубихме приличие. В тази връзка тиражираните лъжи, клевети и манипулации за мен в медиите на г-н Пеевски за щастие няма как да променят биографията ми. Дори Бог не е в състояние да промени миналото, защото там не може да се пипа. Не реагирах много дълго време именно заради онова мое очевидно архаично разбиране за отговорностите на съдебния ни елит. Дадох всичко от себе си, за да запазя достойнствата на тези хора, но жалко, че не ми се получи. В крайна сметка се убедих, че те зачитат моето достойнство в такава степен, в каквато зачитат и своето. Не бях в състояние да направя нищо повече за тях. Признавам, че на мястото на съпруга ми щях да зашлевя един шамар на господин Узунов, но нека не забравяме, че аз все пак съм хулиганката (П ). Съпругът ми носи у себе си един вроден аристократизъм и очевидно добре осъзнава ролята си на представител на най-висшата съдебна инстанция, чийто авторитет трябва да брани. Опасявам се, че господин Узунов и до днес все още не е разбрал защо е бил член на ВСС. За съжаление от репликата на съдия Мавров на 13 март установих, че темата за съпругата на Лозан Панов все още е в дневния ред на ВСС. Реагирах, както намерих за добре. А сега вече, след като излязох на светло, за да \"освободя председателя на ВКС от зависимостите му от моето тъмно минало\", дали бих могла като журналист да се включа в дебата, за да си изясним най-накрая защо е толкова важно да се промени съдебната ни система? Аз за съжаление не споделям твърдението на правосъдната ни минстърка г-жа Цачева, че съдебната реформа е приключила. - За болката, която преживявам, вярвам, че ще получа справедливост. Но аз не постъпих по този начин от егоизъм, а за да провокирам хората да погледнат как изглежда тъмнината на мрака. Що се касае до моята следваща стъпка, бих искала да ви разкажа една история. Тя е действителен случай и в нея става дума за една дама, която е патологичен алтруист. Посветила е живота си да се грижи за житейски корабокрушенци. Когато поредният бездомник, когото тя е приютила у дома си, грижила се е за него, начертала му е, така да се каже, бизнес план, а той покаже, че няма интерес и харесва стария си живот, дамата се насочваше към следващия. Виждам, че и на Лозан Панов му е трудно да постига смирение с изборите на хората за техния собствен живот. В този смисъл аз съм доста по-толерантна, защото от реакциите на обществото ни към редица безобразия оставам с впечатлението, че сънародниците ни си харесват този живот, а аз не искам да им преча. В такива случаи припомням на съпруга ми, че е длъжен да уважава желанията на хората, защото свободата да избираме ни е дадена свише. В крайна сметка съдбата на човек е функция именно на неговите ежедневни избори. В този смисъл, макар и с особено мнение, аз приемам волята на мнозинството. - Картоненият елит е този, който поддържа паралелната ни реалност, защото той единствен се нуждае от нея. Страхувам се, че ако четеш вестници и гледаш телевизия, наистина има реална опасност да изпаднеш в раздвоение на личността. От седем години не гледам телевизия, защото много често ми се налагаше да закусвам и вечерям с откровени простаци. Реших, че допирът с такива хора е опасен и човек може да прихване. Моето впечатление е, че българинът ненавижда елита си и не зачита авторитети. Мисля, че това отношение е справедливо, защото това е един картонен елит. Хората интуитивно усещат какво се крие зад маската. В нашата хилядолетна история никога не е имало толкова голям дефицит на хора с достойнство. Затова и си мисля, че ние, журналистите, сме сред най-големите грешници. Битката да сваляме лъскавите картонени опаковки на т.нар. елит е наш професионален дълг. Няма как иначе да открием достойните хора в това общество. Имам усещането, че ние отдавна спряхме да служим на истината. Ако непрекъснато заставаш зад интересите на един или друг отбор, това в никакъв случай не означава, че търсиш истината. Вижте в Словакия убиха колега заради това, което прави. У нас все още няма такава опасност, защото елитът ни не се чувства достатъчно застрашен. Засега сме само на етап бой на журналист и атаки към издатели. Но нека се върна отново към темата за достойнството. Няма по-важно от него, защото то е обвързано със съвестта на човека. Колкото по-праведен живот той е водил, толкова по-голямо е неговото достойнство. Този човек е свободен. Съвестта ни е частицата Бог, която всеки един от нас носи. Този глас обикновено шепне, той не крещи. Да потърсим онези хора, които все още чуват Божия шепот. По достойнството им ще ги познаем.", "date": "2018.03.22", "title": "Елисавета Панова, съпруга на председателя на ВКС: Картонен елит у нас поддържа паралелна реалност"}
{"url": "https://www.dnevnik.bg/sport/2018/03/22/3150615_grigor_dimitrov_zapochva_sreshtu_germanec_v_maiami/", "text": "Григор Димитров ще стартира срещу Максимилиан Мартерер участието си в турнира от сериите \"Мастърс\" в Маями. Германецът спечели с 6:4, 6:4 срещу Мартон Фучович от Унгария. Българският тенисист и Мартерер ще се срещнат в двубой от втория кръг в петък. До момента двамата нямат мачове помежду си. Димитров е трети в схемата и това му позволи да пропусне първия кръг. Той  попадна в потока на шампиона от Индиън Уелс Хуан Мартин дел Потро . До момента българинът не е успявал да стигне по-далеч от четвъртия кръг в Маями. Надеждите му са, че това ще се промени, макар да признава, че не е в най-добрата си форма. \"Определено ще намаля малко очакванията си тази седмица. В последните няколко седмици не съм играл много мачове. Започвам да усещам тялото си добре и съм уверен. Стъпка по стъпка трябва да изградя играта си и да направя така, че да стигна най-добрия си тенис\",  каза Димитров, цитиран от сайта на АТП .", "date": "2018.03.22", "title": "Григор Димитров започва срещу германец в Маями"}
{"url": "https://www.dnevnik.bg/sport/2018/03/22/3150618_shampionkata_ot_indiun_uels_preprechi_putia_na_serena/", "text": "Носителката на 23 титли от Големия шлем Серена Уилямс отпадна още в първия кръг на турнира в Маями. Тя загуби с 3:6, 2:6 от  японката Наоми Осака, която преди дни спечели титлата в Индиън Уелс и се изкачи до 22-ото място в света . Мачът дойде в разгара на казуса със статута на Уилямс. Американката е непоставена, тъй като заради отсъствието си от тениса покрай бременността си и раждането на дъщеря си Алексис Олимпия загуби позиции и вече е 491-а в ранглистата на WTA. Директорът на турнира в Маями Джеймс Блейк заяви преди дни, че това е наказание за Уилямс. Осемкратната шампионка в надпреварата получи право да се състезава благодарение на уайлд кард. Мачът започна оспорвано, като американката имаше възможност за пробив още в началото, но съперничката ѝ се защити. След 3:2 в полза на Уилямс дойде силна серия на Осака, която я отведе до успеха в сета. Развоят се повтори и във втория сет. Японката отново спаси възможност за пробив, след което с два пробива стигна до убедителната победа.", "date": "2018.03.22", "title": "Шампионката от Индиън Уелс препречи пътя на Серена Уилямс още на старта в Маями"}
{"url": "https://www.dnevnik.bg/skorost/2018/03/22/3150221_shte_sujivi_li_toiota_legendata_supra/", "text": "Концептуален автомобил, заел почетно място на щанда на \"Тойота\" на приключилия миналата седмица автосалон в Женева, намекна, че компанията може да съживи легендарния си спортен автомобил \"Супра\". \"Джи АР Супра рейсинг концепт\" показва бъдещия потенциал на кола, която може да осигури висока ефективност както на пътя, така и на пистата. Името \"Супра\" за пръв път се появява през 1978 г. като по-голяма и по-мощна версия на второто поколение \"Селика\", преди да се превърне в успешен модел сам по себе си. Моделът все още има статуса на знаменитост сред любителите на спортни автомобили 16 години след спиране на производството. Показаният на салона прототип е компактен автомобил с две врати, като е с предно разположение на двигателя и задвижване на задните колела. Създадена от \"Тойота Газу Рейсинг\", колата ще дебютира във видеоиграта \"Гран Туризмо Спорт\", която ще бъде на пазара през април 2018 г. \"Джи АР Супра рейсинг концепт\" има голямо задно крило. С цел намаляване на теглото за изработването на броните, предния сплитер, задния дифузьор, капака на мотора, праговете и корпусите на огледалата е използван лек композитен материал. Това е и причината предното стъкло и страничните прозорци да са изработени от пластмаса. Шасито на автомобила е снабдено с понижено предно и задно окачване със стандартни компоненти. Състезателните колела на BBS са оборудвани със състезателни гуми \"Мишлен\". Спирачната система използва \"Брембо Рейсинг\" спирачни апарати и дискове. Автомобилът има състезателна изпускателна система. Кабината е изцяло състезателна, като седалката и предпазният колан са на компанията OMP. Те също така доставят и волана, монтиран на състезателна колона и снабден със система за смяна на предавките. Вратите са облицовани с панели от въглеродни влакна, а таблото включва състезателен дисплей. Изискванията за безопасност при състезания се покриват с клетка и пожарогасители, а горивните и спирачните линии, педалната кутия, станциите за зареждане на акумулатора и окабеляването са проектирани да отговарят на стандартите за състезания.", "date": "2018.03.22", "title": "Ще съживи ли \"Тойота\" легендата \"Супра\""}
{"url": "https://www.dnevnik.bg/bulgaria/2018/03/22/3150190_dnevnik_tursi_reporter/", "text": "Дневник\" търси репортер, който умее да открива новини, колкото и дълбоко да са скрити, знае как да задава въпроси и не се отказва, докато не получи отговори, подготвя се за всяко събитие, което ще отрази, независимо дали изглежда голямо или незначително. Репортерът, от когото \"Дневник\" се нуждае, трябва да уважава фактите, да е любопитен, наблюдателен, добре осведомен, да се ориентира бързо. Трябва да пише интересно и грамотно. Ако има тези качества, ще стане част от екипа. И ще работи в срeда на добри колеги и професионалисти. - могат да създават или редактират текст до кратко и ясно съдържаниe - могат да предават новина в 140 знака - английският език е задължителен, а всеки друг се оценява като предимство - познават \"живота\" в социалните мрежи - ползват интернет през телефона си - интересът към заснемане на видео- и фоторепортажи е предимство. Можете да кандидатствате за съответната позиция, като изпратите CV и мотивационно писмо на адрес:   до  ., като посочите, че кандидатствате за позицията \"репортер\".", "date": "2018.03.22", "title": "\"Дневник\" търси репортер"}
{"url": "https://www.dnevnik.bg/evropa/2018/03/22/3147868_liderite_na_evropeiskiia_sujuz_shte_obsudiat/", "text": "Покушението срещу бившия двоен агент Сергей Скрипал и дъщеря му Юлия в град Солсбъри е сред темите, които лидерите на Европейския съюз ще обсъдят на двудневната си среща, която започва днес. По-рано тази седмица  външните министри на ЕС  призоваха Русия да отговори на въпросите за употребата на  нервнопаралитично вещество  във Великобритания срещу един от бившите ѝ агенти и подкрепиха Лондон с \"безусловна солидарност\". В отговор Москва  изрази съжаление  за \"криворазбраната\" евросолидарност по случая. Агенция \"Ройтерс\" коментира, че въпреки изразената солидарност с Лондон Париж и Берлин са изключително предпазливи. По-рано германският канцлер Ангела Меркел подчерта, че е необходимо разговорите с руския президент Владимир Путин да продължат. Дипломати от ЕС изключват споразумение за засилване на икономическите санкции, за което е необходимо единодушие. Вчера Москва съобщи, че  събира всички чужди посланици  за случая с отравянето на Скрипал, но британският и американският обявиха бойкот. Русия категорично отрича да има каквото и да е общо с инцидента и настоява, че дори в СССР не се е произвеждало оръжието, за което говори преди седмица премиерът Тереза Мей. Ден по-рано  от Лондон се прибраха изгонените 23-ма руски дипломати  и техните семейства - общо над 80 души, в най-голямата подобна санкция от края на студената война насам. \"Огледално\" действие предприе и Москва, като британските 23-ма дипломати имат още няколко дни да напуснат страната. Брекзит, Турция, САЩ Друг акцент в дневния ред на лидерите е търговията. Огласените от президента на САЩ Доналд Тръмп  мита от 25 процента върху вносната стомана и от 10 процента върху вноса на алуминий  се оспорват  от европейските и от други търговски партньори на САЩ  като Япония. Миналата седмица Тръмп каза, че  ще спести на ЕС митата  върху стоманата и алуминия, ако съюзът се откаже от бариерите, които издига пред американските стоки. Лидерите ще обсъдят също  хода на преговорите за Брекзит . Очаква се в петък да бъде одобрена сделката за преходния период след излизането на Великобритания от ЕС. Преди това Мишел Барние и Дейвид Дейвис - главните преговарящи за Брекзит от името на Европейската комисия и британското правителство, обявиха в Брюксел, че са се споразумели всички временни мерки за окончателното установяване на новите отношения да приключат на 31 декември 2020 г. Това е датата, на която настояваше ЕС. Британският премиер заявяваше, че Лондон предпочита срокът да е точно две години, но и че \"ще преживеем по-кратък период\", ако това помага по-бързо да се постигне споразумение. Държавните и правителствени ръководители ще приемат заключения и за Западните Балкани преди срещата на върха, която ще се проведе през май в София. Евроинтеграцията на страните от региона е  един от основните приоритети на българското председателство на Съвета на ЕС . Отношенията с Турция също са включени в дневния ред. На 26 март е планирана среща между ЕС и турския президент Реджеп Ердоган във Варна, на която се очаква да се обсъжда сделката за спиране на мигрантския поток от Близкия изток. Очаква се Европейският съвет да реши дали срещата ще се състои. По-рано тази седмица Ердоган  остро критикува ЕС , че не спазвал дадените на Анкара през 2016 г. обещания, и призова незабавно да бъдат преведени трите милиарда евро, които са му били обещани за сирийските бежанци. Преди това ЕС  заяви, че ще отпусне  вторите 3 милиарда евро, обещани на Турция за проекти в помощ на сирийските бежанци. Но подробностите как точно да стане това тепърва трябва да бъдат решени от Европейската комисия и страните членки.", "date": "2018.03.22", "title": "Отровения руски агент, Турция, Брекзит: Какво обсъждат лидерите на ЕС днес и утре"}
{"url": "https://www.dnevnik.bg/sport/2018/03/22/3150571_formula_1_prez_2018-a_titla_5_hamiltun_ili_fetel_ili/", "text": "Формула 1 е на прага на новия си сезон, изпълнен с 21 старта. Състезателната година ще започне в неделя на пистата \"Албърт парк\" в Австралия, заобиколена от познатите въпроси. Люис Хамилтън или Себастиан Фетел? \"Мерцедес\" или \"Ферари\"? Кой ще бъде световен шампион за пети път? За пръв път в историята двама четирикратни световни шампиони ще застанат един срещу друг в спор за титлата. След като 2017 г. беше преходна не само за новите правила, но и за новите собственици на спорта от \"Либърти медиа\", сега обещанията са феновете по света да видят много по-голямо зрелище, по-интересни състезания и много нововъведения. Картината от тестовете Денят се познава по сутринта, казват старите хора. В света на Формула 1 сутринта - това са предсезонните тестове. Тази година обаче изпитанията в Барселона се проведоха при тежки условия, почти постоянни валежи и не разкриха напълно възможностите на част от отборите. В отличник на пистата \"Каталуня\" се превърна Фетел, който  постави нов неофициален рекорд на трасето . Пилотът на \"Ферари\" не само че подобри досегашното постижение, но свали секунда от него с 1:17.182 мин. Това се случи с най-новите смеси на \"Пирели\" хиперсофт, които ще бъдат най-меките гуми, използвани някога във Формула 1. От \"Ферари\" обаче не бързаха да изпадат в еуфория най-вече защото не видяха пряко сравнение на своето квалификационно темпо с това на \"Мерцедес\". Все пак от отбора могат да са обнадеждени, тъй като в серия от къси стинтове болидът на Фетел изглеждаше впечатляващо, като той направи няколко обиколки в рамките на около десета по-слаби от рекордния му опит. \"Ферари\" беше и единственият от топ отборите, който работи много върху новите гуми. Това се видя и във второто място на Кими Райконен в таблицата с най-добрите времена на \"Каталуня\". За втора поредна година обаче \"Мерцедес\" показа отлична издръжливост и завъртя над 1000 обиколки в тестовете. Световните шампиони единствени преминаха тази граница, а в километри дистанцията им беше близо 5000. В последните години обаче се наблюдава зависимост, че много рядко отборът, който записва най-добрите резултати и е най-бърз в тестовете, триумфира и с титлата. \"Мерцедес\" работи по-консервативно в изпитанията напоследък, а след това впечатляващо развива болида си в течение на годината. В тестовете не се видя много и от \"Макларън\", който дори беше с доста различна версия на болида  MCL33  от това, което ще има на разположение след няколко дни на \"Албърт парк\". Тимът от Уокинг направи най-голяма стъпка напред спрямо темпото си от миналия сезон, сравнено с всички останали. Фернандо Алонсо даде трети резултат с гумите хиперсофт, само на половин секунда зад Фетел и Райконен. От \"Форс Индия\" също \"скриха\" доста от темпото си, след като през миналата година впечатлиха, нареждайки се зад първите три тима. По отношение на скоростта очаквано \"Мерцедес\" постигна топ резултат с 334.3 км/ч, но \"Ред бул\" не остана много назад с 331. Проблемът на \"биковете\" остава надеждността на френските мотори, които миналата година се оказаха препъникамък в битката за титлата. Промените в правилата Сезон 2018 във Формула 1 не носи драстични промени в правилата за разлика от предходната година, когато имаше революционни изменения. В   болидите вече няма да разполагат с модерните от 2017 г. \"акулски перки\" и разположените върху тях Т-образни крила. Системите за окачването, които биха могли да променят представянето на аеродинамиката, също са забранени от новия сезон. В задната част на болидите ги няма и т.нар. маймунски седалки върху изпускателни тръби, но най-голямата промяна в техническите правила за 2018 г. е използването на ореола (halo). Системата за сигурност вече е задължителна и ще защитава пилотите от директен удар в каската. Въвеждането на halo увеличи и тежестта на болидите на 734 килограма. Дизайнът на ореола е един и същ, но отборите могат да използват свободно аеродинамични елементи върху него. От \"Ферари\" заложиха на малки крила, докато от \"Мерцедес\" не, поне в тестовете. По отношение на   пилотите вече ще имат максимум три, а не както досега четири двигателя за целия сезон. За предстоящите 21 старта е необходимо всеки агрегат да издържи седем различни състезания, а това беше най-голямото изпитание за инженерите. Намален е и броят на отделните елементи по задвижващата система. Батериите на разположение за цял сезон ще са само две, моторгенераторите на кинетичната енергия (MGU-K) също два, а моторгенераторите на изгорелите газове (MGU-H) и турбокомпресорите – по три. Изменение има и на наказанията, които се трупат за смяна на елементи по задвижващата система. От 2018 г. пилот, който е наказан с 15 места или повече, автоматично ще стартира от дъното на колоната. Промяната в   ще бъде само в увеличения брой на отделните смеси. От пет за сух асфалт те вече са седем – хиперсофт, ултрасофт, суперсофт, софт, медиум, хард и суперхард. За мокро време гумите остават два типа – интермедиа и напълно мокри. От \"Пирели\" обещаха, че новите гуми ще предложат много по-голяма битка на пистата и ще бъдат с една идея по-меки от всички, които бяха използвани през 2017 г. През миналия сезон имаше оплаквания от отборите заради прекалено голямата издръжливост на смесите и че не можеха да се използват различни стратегии. Фаворитите на пистата Всички експерти и фенове очакват и през 2018 г. голямата битка да се води между Люис Хамилтън и Себастиан Фетел. Двамата направиха много красиви дуели преди година, от които победител излезе Хамилтън. Британецът се възползва по най-добрия начин от силния болид на \"Мерцедес\", но и успя да покаже по-голяма психологическа устойчивост в решителните моменти. Феноменалната серия на Хамилтън след лятната пауза също му помогна да превъзмогне разочарованията от 2016 г. и да спечели убедително титлата. Както предполага битката между двама големи шампиони, борбата между асовете на \"Мерцедес\" и \"Ферари\" беше ожесточена преди година. Тя премина от остри реплики до буквално блъскане на пистата, но завърши джентълменски, както повелява Формула 1. \"Каквото беше преди година е забравено, защото започваме от начало – нови болиди, нов сезон, нова битка\", каза Хамилтън при пристигането си в Мелбърн. Британецът заяви, че единствената му мисъл е пета световна титла. \"Мисля, че през този сезон ще трябва да вдигнем сериозно темпото, за да се преборим с останалите. Продължавам да вярвам, че \"Мерцедес\" е най-добрият отбор, но трябва да го докажем\", добави шампионът. Неговият съперник Фетел се опита да свали напрежението преди първото състезание. \"Битката с Люис не е нищо по-специално от битката, която съм имал с другите пилоти. Той е много добър, но не го разглеждам различно\", каза германецът. Очакванията върху германеца не са малки. \"Ферари\" няма титла от 2007 г., а Фетел от 2013 г., когато караше за \"Ред бул\". Той също има какво да доказва. Верстапен, Рикардо или Алонсо \"Дайте ми най-бързата кола и ще стана световен шампион\", заяви Макс Верстапен в навечерието на новия сезон. Холандецът ясно показа, че има нужната скорост, а също и характер да се бори, след като измъкна две победи през миналия сезон. Основният въпрос в \"Ред бул\" обаче е дали най-накрая \"биковете\" ще успеят да извадят конкурентен болид, за да се борят с \"Мерцедес\" и \"Ферари\". Преди година проблемите съпътстваха техните пилоти, които отпаднаха общо 13 пъти. В \"Ред бул\" също трябва да бъде решен и проблемът с йерархията, защото там водещ пилот няма. Докато в \"Мерцедес\" и \"Ферари\" ситуацията е ясна, \"биковете\" разчитат на здравословна битка между Верстапен и Даниел Рикардо, макар и 20-годишният холандец да се радва на малко по-голяма популярност. Рикардо показа в края на миналия сезон, че не е много доволен от ситуацията, след като съотборникът му подписа нов дългосрочен договор. Дали \"биковете\" показаха негласно кой ще бъде техният лидер или принуждават Рикардо да направи силна година и да си заслужи нов договор, предстои да се види. Фернандо Алонсо също очаква с нетърпение новия сезон. Годината ще бъде сред най-важните за него, защото двукратният световен шампион година след година гледа как други печелят титлите и се радват на успехи, а той трупа провали и отпадания. Проблемите с \"Макларън\" принудиха испанеца да търси утеха другаде, като преди година се опита в \"Индианаполис 500\", а сега ще кара в \"Льо Ман\", преследвайки \"Тройната корона\" на мотоспорта. При Алонсо въпрос с мотивацията никога не е стоял, като испанецът е показал много пъти устрема си към върха. \"Аз съм готов да се боря за титлата и искам да получа още един шанс. Знам какво мога, знам как да побеждавам, не съм го забравил. Мисля, че тази година ще бъдем по-напред в класирането, и вярвам, че ще покажем напредък\", каза испанецът. За \"Макларън\" годината ще бъде много важна, защото британците са длъжни да покажат развитие. Досега те хвърлиха всичката вина за провалените три сезона върху \"Хонда\" и двигателите на японския производител. След промените обаче тежестта вече пада върху отбора. Отборите вече са на стартовата редица със запалени двигатели, а за почитателите остава надеждата да гледат непредвидими състезания.", "date": "2018.03.22", "title": "Готови за старт: Ще донесе ли Формула 1 непредвидими състезания, или борбата остава с два коня"}
{"url": "https://www.dnevnik.bg/sviat/2018/03/22/3150440_kakvo_e_izvestno_dosega_za_skandala_s_keimbridj/", "text": "Британската анализаторска компания \"Кеймбридж Аналитика\" (Cambridge Analytica, CA) е част от поредния  скандал, свързан с \"Фейсбук\"  в последните месеци, след като два вестника съобщиха в неделя, че компанията е използвала неправомерно данни на потребители на социалната мрежа още от 2014 г. Най-известна с това, че е съдействала на президентската кампания на Доналд Тръмп, сега \" Кеймбридж Аналитика \" е изправена пред въпросите на властите във Великобритания и САЩ и искане за външен одит, направено от \"Фейсбук\". Ето какво е известно досега за нея. Как започна всичко \"Кеймбридж Аналитика\" е филиал на SCL Group – компания, която работи в сфери от безопасността на храната, през борбата с наркотиците до политически кампании. Според сайта ѝ тя е основана преди повече от 25 години. Самата CA е създадена през 2013 г., първоначално с фокус върху изборите в САЩ. Стартът е даден с помощта на 15 млн. долара от консервативния милиардер  Робърт Мърсър , а името ѝ е било избрано от главния редактор на \"Брайтбарт\"  Стивън Банън , който по-късно се превърна в \"сивия кардинал\" на Тръмп. Тя е работила за кампанията на Тед Круз, преди да се пренасочи към настоящия държавен глава. Каква е дейността Фирмата предоставя проучвания на потребителите, таргетирана реклама и други услуги за политически и корпоративни клиенти. Сред тях поне според сайта ѝ са ежедневник, който искал да проучи читателите си, марка женски дрехи и американски автомобилопроизводител. Според разследване на британския \"Четвърти канал\" тя тайно е работила по кампаниите на кенийския президент Ухуру Кенята в последните два вота. Компанията отрича. Кога стана известна След като Тръмп спечели изборите през 2015 г., изпълнителният директор на CA Александър Никс започва да предлага услугите си на повече клиенти. Той се хвали, че фирмата може да създаде психологически профили на потребителите и избирателите – а това е \"тайната съставка\", която прави дейността на \"Кеймбридж Аналитика\" по-ефективна от традиционната реклама. Конкуренти и служители в кампании се съмняват в тези хвалби.  Брад Парскейл , който водеше дигиталната стратегия на Тръмп през 2016 г., твърди, че не е използвал данни на CA, а е получавал информацията си от Републиканския национален комитет. В какво я обвиняват През 2014 г. CA е събрала данните на 50 млн. фейсбук потребители, заблуждавайки както тях, така и социалната мрежа, твърдят \"Ню Йорк таймс\" и \"Обзървър\". Това е направено посредством приложение, развито от британския учен Александър Коган, което 270 000 души са свалили и в което са се логнали с акаунтите си във \"Фейсбук\". То е събрало информация както за тях, така и за приятелите им, а Коган е предал базата данни на \"Кеймбридж Аналитика\". Компанията заяви, че не е знаела, че той е нарушил правилата на \"Фейсбук\", и че след като е разбрала за това през 2015 г., е изтрила информацията. Според разследването на вестниците обаче данните не са изтрити. \"Фейсбук\" разследва това. Коган коментира пред Би Би Си, че и двете компании го превръщат в изкупителна жертва и че хвалбите на Никс за способностите на CA са доста преувеличени. Какво следва Мрежата на Марк Зукърбърг твърди, че очаква отговори от CA и че е наела външни одитори от компанията Stroz Friedberg. Междувременно тя е отстранила \"Кеймбридж Аналитика\" от платформата си заради нарушаване на правилата. Разследването на \"Фейсбук\" обаче може да се отложи, докато властите не завършат своите проучвания. Комисията по информацията във Великобритания вече е поискала заповед за обиск на офисите на CA и е съобщила на одиторите на социалната мрежа, че ще трябва да почакат. Главните прокурори на щатите Масачузетс и Кънектикът са започнали разследвания за това как са обработвани данните, а главният прокурор на Калифорния, където е базирана \"Фейсбук\", също коментира, че има съмнения. Междувременно късно във вторник в Калифорния жена на име Лорън Прайс въведе искове срещу \"Фейсбук\" и \"Кеймбридж Аналитика\" за небрежност и нарушаване на местните закони за конкуренцията.", "date": "2018.03.22", "title": "Какво е известно досега за скандала с \"Кеймбридж Аналитика\" и \"Фейсбук\""}
{"url": "https://www.dnevnik.bg/sport/2018/03/22/3150204_v_nedelia_zapochva_seriiata_bezplatni_trenirovki_za/", "text": "Организаторите на първия  самостоятелен полумаратон в Со фия  предвиждат серия от събития, с които целят да помогнат за подготовката на участниците. В рамките на шест седмици ще се проведат безплатни тренировки с отворен достъп, без предварително записване или други изисквания. Първата тренировка ще се състои тази неделя (25 март) от 10.00 до 11.00 часа на паркинга на магазин \"Кауфланд\" на бул. \"Тотлебен\" (на ъгъла с бул. \"Княз Борис III\") в София. Тя ще включва загрявка, бегови упражнения, бягане по алеята на бул. \"Княз Борис III\" и разтягане. Заниманията ще бъдат водени от професионални треньори по лека атлетика. Организаторите от клуб \"Бегач\" поясняват, че груповите занимания имат за цел не само да подготвят участниците за състезанието, но и да повишат спортната им култура и да популяризират активния начин на живот. \"Тренировката е подходяща за опитни бегачи, за хора, които спортуват един-два пъти седмично, но и за напълно начинаещи. В нея ще бъдат предвидени и специални занимания за деца. По този начин ще бъде предоставена възможност на родителите да отделят време за спорт в неделния ден заедно с децата си под наставничеството на професионални треньори и напълно безплатно\", съобщават от клуб \"Бегач\". \"Кауфланд София полумаратон\" ще се проведе в София на 13 май.  Регистрацията за събитието  тече. Освен дистанцията от 21 км то ще включва и бягания по 5 и 10 км. В програмата влиза и състезанието RUN 4 EU, където безплатно ще могат да се включат ученици от цялата страна.", "date": "2018.03.22", "title": "В неделя започва серията безплатни тренировки за полумаратона в София"}
{"url": "https://www.dnevnik.bg/sviat/2018/03/22/3150459_ruskite_pari_vuv_velikobritaniia_ili_zashto_london/", "text": "Миналата седмица министър-председателят Тереза Мей заяви със сериозен тон пред препълнената Камара на общините, че  ще изгони 23 руски дипломати  заради нападението с нервнопаралитично вещество срещу бивш шпионин, а по същото време британски инвеститори отпуснаха заем за милиони долари на руския държавен газов гигант \"Газпром\". Въпросът с облигациите на компанията е само един пример за това как Русия е вплетена в британската икономика. Богатство, натрупано от продажба на държавни активи след разпадането на Съветския съюз, както и огромните енергийни и минерални ресурси на Русия, се изливат през британски банки и инвестиционни фондове, подкрепят пазара на имоти и повишават продажбите на търговци на луксозни стоки. Това затруднява Великобритания да наложи съдържателни санкции на Русия от страх да не би да навреди на британските бизнес интереси и на невинни руснаци. Критиците призовават Великобритания да замрази авоарите на президента  Владимир Путин  и неговите приятели, но засега правителството ограничава отговора си до изгонване на дипломати, прекратяване на срещите на високо равнище и заплаха да предприеме сурови мерки срещу мръсните пари.  Отговорът отразява едно противоречие, стоящо в сърцевината на британската политика, каза асоциираният сътрудник на програмата за Русия и Евразия на изследователския институт \"Чатъм хаус\" Найджъл Гулд-Дейвис. \"Русия е ловка и нарастваща заплаха за Великобритания, но руският елит използва Великобритания както никоя друга страна, за да легитимира и защитава своето богатство\", заяви той. \"Цяла индустрия от британски финансови, правни и свързани услуги се облагодетелства от това. Те са богати, имат добри връзки и извличат огромна полза от руските клиенти. Те не искат този сектор да пострада.\" В основата на призивите за по-твърди действия стои усещането, че мнение, подхранвано от новия сериал на Би Би Си \"Макмафия\", който представя измислен сюжет за връзки между руски гангстери и правителството. Великобритания казва, че ще предприеме сурови мерки срещу \"сериозните престъпници и корумпираните елити\", което навежда на мисълта, че тя може да използва нов инструмент, наречен \"разпоредби за богатство с неизяснен произход\", за да конфискува авоари на богати руснаци, чиито активи превишават законните им източници на доходи. Правителството обаче също така подчерта изрично положителния принос на руснаците за британското общество. \"Има много руснаци, които идват в тази страна, устройват се тук и значително допринасят за нашата култура и общество, а се чувстват заплашени\", каза пред Би Би Си външният министър  Борис Джонсън . \"Много е важно да не допускаме да се породи зараза на съмнение към всички руснаци в Лондон и всъщност към всички богати руснаци в Лондон.\" Великобритания отдавна е привлекателна за руската диаспора: място за купуване на имоти, за образоване на деца в престижни училища и, което е особено важно, за водене на правни битки в съдилища, които се славят с честност. Освен това в него има установена руска общност и много културни връзки. В резултат на това около 59 000 души, родени в Русия, сега живеят във Великобритания. \"Руснаците са големи англофили\", каза Филип Уорман, управляващ директор на консултантската фирма за политически риск, разследвания и спорове Джи Пи Дабълю. \"Руснаците обичат британската култура. Те харесват нашето усещане за справедливост и честна игра.\" Компаниите се втурват да обслужват този пазар - правни фирми предлагат ВИП услуги на принципа \"обслужване на едно гише\", които покриват всичко от имуществено планиране и сделки с недвижими имоти до развод. Лондонското сити - финансовият център на Великобритания - спечели милиони от финансиране на Съветския съюз след Втората световна война. В по-ново време Ситито помага на руски компании да продават дялове и да се разрастват в чужбина. Държавни руски компании, сред които \"Газпром\", петролният производител \"Роснефт\" и финансовата фирма \"Сбербанк\", търгуват на Лондонската фондова борса. Базираният в Лондон петролен гигант Би Пи притежава 20 процента от \"Роснефт\". Руски пари проникват дори в най-английската институция - Висшата лига по футбол. Роман Абрамович, чието състояние се оценява на 13.5 млрд. долара и който някога беше губернатор на руския Чукотски автономен окръг, е собственик на лондонския футболен клуб \"Челси\". Металургичният, минен и медиен предприемач Алишер Усманов, чието благосъстояние възлиза на 15,3 милиарда долара, притежава 30 процента от градския съперник \"Арсенал\". При това не става дума само за големи компании. Множество малки предприятия печелят пари, като снабдяват руснаци тук. Важната роля, която играят руснаците в местната икономика, е очевидна, макар и подценявана, в лондонския квартал \"Кенсингтън\", където фотографи и телевизионни екипи седят пред руското посолство и чакат по-нататъшното развитие на случая с отравянето на Сергей Скрипал и дъщеря му Юлия. От другата страна на улицата срещу посолството има магазин, предлагащ руски удължения за коса. Зад ъгъла \"Кавиар артизан\" продава само най-доброто, а На фона на нарастващото дипломатическо напрежение някои руснаци се чувстват хванати в капан между стереотипите и политическото възмущение. Някогашният телекомуникационен предприемач и критик на Кремъл Евгений Чичваркин, който живее в Лондон от десетилетие, казва, че се чувства малко по-недобре приет. Въпреки че той има магазин за специални вина в шикозния квартал \"Мейфеър\", планира нов проект, който ще създаде 200 работни места, и допринася за изкуството и обществото, съседите му наскоро отхвърлиха негово предложение за поставяне на батут в местния парк. \"Съседите отказаха да подпишат документа\", заяви тъжно той пред \"Асошиейтед прес\", описвайки сценарий, при който всичко руско е все по-подозрително. Той добави, макар и полунашега, че ако родителите разберат, че е имал принос за изграждането на пясъчника на детската площадка, \"ще тръгнат да го проверяват с Гайгеров брояч\". /БТА", "date": "2018.03.22", "title": "Руските пари във Великобритания, или защо Лондон внимава със санкциите"}
{"url": "https://www.dnevnik.bg/sport/2018/03/22/3150670_sledovateli_sa_vlezli_v_otbora_na_ivelin_popov_v_rusiia/", "text": "Служители от разследващия комитет на Русия са влезли във футболния клуб \"Рубин\" (Казан), съобщава агенция ТАСС. Според информацията те са изискали информация за трудовите договори на футболистите, в които могат да се крият евентуални нарушения. \"Разследващите са получили сигнал, затова и са направили проверка\", съобщава кореспондентът на ТАСС, без да уточнява подробности. В \"Рубин\" играе капитанът на националния отбор на България Ивелин Попов. Нападателят е под наем от руския шампион \"Спартак\" (Москва) до края на сезона.  Попов вече отбеляза и един гол  за тима от Казан. През март в \"Рубин\" започна смяна на собствеността, като се очаква до края на месеца всичко да бъде завършено документално. Руската футболна федерация вече позволи на новото юридическо лице да продължи участието си в първенството, след като го счита за правоприемник. В  края на 2017 г. стана ясно, че \"Рубин\"  има задължения от 12 милиона евро към своите футболисти. Заради това и съществуването на клуба беше поставено под съмнение, но новото ръководство се ангажира да изчисти дълговете. То обаче си запази право и да разследва съмнителни сделки. Най-вероятно сигналът, подаден до разследващия комитет, е именно от новото ръководство, което в момента прави и одит на клуба.", "date": "2018.03.22", "title": "Следователи са влезли в отбора на Ивелин Попов в Русия"}
{"url": "https://www.dnevnik.bg/zelen/2018/03/22/3150677_oranjev_kod_za_silen_viatur_i_sniag_e_obiaven_za_18/", "text": "Оранжев код за силен вятър и сняг е обявен за 18 области, а жълт - за останалата част от страната, сочи справка на сайта на Националния институт по метеорология и хидрология (НИМХ) при БАН. Сняг ще продължава да вали в София-град и областите Перник, Кюстендил, Видин, Враца, Монтана, Габрово, Плевен, Ловеч, Велико Търново, Търговище, Русе, Разград, Шумен, Варна, Добрич, Силистра. В тези области се очаква образуване на снежна покривка от 10 до 30 сантиметра. От НИМХ предупреждават за снежни виелици и опасности от образуване на преспи и навявания.  Жълт код за валежи от дъжд, който до вечерта ще премине в сняг и силен вятър е в сила за областите Благоевград, Пазарджик, Пловдив, Смолян, Стара Загора, Хасково, Кърджали, Сливен, Ямбол, Бургас. Там ще духа умерен североизточен вятър и има опасност от образуване на поледици. Очакваните количества валежи ще са между 15 и 35 литра на кв./м. В София 135 снегопочистващи машини извършват обработки със смеси срещу заледяване по общинските пътища, както и Южната дъга на Околовръстен път. Четири екипа на дирекция \"Аварийна помощ и превенция\" извършват обходи. От министерството на околната среда и водите предупреждават за повишени нива на реките.", "date": "2018.03.22", "title": "Оранжев код за силен вятър и сняг е обявен за 18 области"}
{"url": "https://www.dnevnik.bg/evropa/2018/03/22/3150675_polsha_obvini_rusiia_che_destabilizira_iztochna_evropa/", "text": "Русия се опитва да промени европейския политически ред чрез дестабилизиране на Източна Европа, разбиване на евроатлантическото единство и задълбочаване на разногласията между страните от Европейския съюз. Това заяви вчера министърът на външните работи на Полша Яцек Чапутович, цитиран от БТА В реч пред парламента във Варшава за приоритетите на полската външна политика през тази година той описа настоящото активизиране на Русия като неин опит да възстанови контрола си върху източноевропейските държави, изгубен с падането на просъветските режими през 1989 г. По думите на Чапутович опитите на Москва за допълнително всяване на раздори включват решението на британците да напуснат ЕС, както  и споровете между Варшава и Брюксел . Полският пръв дипломат подчерта обаче, че въпреки критиките на Европейската комисия към Полша, нейното правителство желае силен и здрав ЕС. Според него еврочленството е фактор, който засилва позициите на Полша на международната сцена и от него страната черпи много политически и икономически ползи. Въпреки това в ЕС се разраства \"криза на демокрацията\" и евроинституциите стават оръдия на някои страни за сметка на други, каза той. Чапутович съобщи, че през тази година Полша ще започне кампания за издействането на обезщетения от Германия за щетите, понесени от поляците по време на нацистката окупация през Втората световна война. По думите му ще се търсят \"законови, политически и финансови начини\" за постигането на тази цел, предадоха \"Асошиейтед прес\" и \"Ройтерс\". ТАСС цитира думи от речта на Чапутович, че интересите на Полша и Европа изискват \"прагматични отношения с Русия\". \"Необходимо е да бъде запазен политическият диалог с Руската федерация, но не бива да се пренебрегва нейната агресивна политика към Запада\", каза той и добави, че Полша ще участва в изработването на обща позиция на ЕС и НАТО към Русия. Относно полско-руските отношения Чапутович спомена отказа на Русия да върне в Полша \"черните кутии\" и останките от правителствения самолет \"Ту-154\", катастрофирал през 2010 г. в Смоленск, и изказа симпатия към Украйна, станала обект на \"въоръжена агресия от страна на Русия\". Същевременно министърът даде като пример за добро полско-руско сътрудничество съвместните разработки на учебници по история, извършени от учени от двете страни, съобщи варшавският вестник \"Газета виборча\".", "date": "2018.03.22", "title": "Полша обвини Русия, че дестабилизира Източна Европа"}
{"url": "https://www.dnevnik.bg/na_put/2018/03/22/3150135_fotogaleriia_romantikata_na_parka_kukenhof/", "text": "Романтика в цветя\" - това е мотото на новия сезон в холандския парк \"Кукенхоф\", който се открива днес.", "date": "2018.03.22", "title": "Фотогалерия: Романтиката на парка Кукенхоф"}
{"url": "https://www.dnevnik.bg/bulgaria/2018/03/22/3150680_kratki_novini_selo_stoletovo_e_bez_kmet_ot_godina_i/", "text": "Екоинспекцията проверява за бедстващи щъркели в Бургаско Проверката е след сигнали на граждани. От екоинспекцията съветват гражданите в тези случаи да потърсят помощ на \"зеления\" телефон на съответната регионална инспекция или в горските стопанства. Посочват, че от помощ се нуждаят паднали на земята щъркели, допускащи хората до себе си и птици с обледенени и замръзнали крила. Агенцията по храните започва масови проверки преди Великден Българската агенция по безопасност на храните (БАБХ) започва засилени проверки на обекти за производство и търговия с храни преди Великденските празници. Инспекциите започнаха от вчера и ще продължат до 10 април. Освен пакетиращи центрове за яйца и хранителни складове за търговия на едро, на проверки ще са подложени още заведения за обществено хранене, обекти за търговия на дребно, пазари и борси за традиционно предлагани храни, както и на боя за яйца. Проверките ще са в цялата страна. Превозвачи плашат с протести заради директива за командироването Директивата на Еврокомисията за комнадироването на работници, която предстои да се приеме, ще остави без работа над 100 хил. български шофьори. Това обявява Инициативен комитет от превозвачи, който се събира да обсъжда проблема в петък. Организаторите посочват, че 70 хил. са българските камиони, които возят стоки в Европа, а 17 % от брутния вътрешен продукт на страната се формира именно от транспортния бранш в България, изчисляват превозвачите. Според тях големите страни в Европа се страхуват, че българските, полските, унгарските и румънските камиони вземат дял от пазара им. Те настояват България да защити интересите им като се възползва от европредседателството. В противен случай плашат с протести. Жители на бургаско село се готвят за евакуация заради преливаща река Десетки хора в Бургаско се готвят за евакуация заради повишеното ниво на река Средецка, което доведе и до преливането ѝ на места. В последните дни реката е достигнала критични стойности, заради което жителите на село Дебелт са в готовност да напуснат населеното място, ако това се наложи. Реката вече е излязла от коритото си и водите ѝ са достигнали до дворовете на няколко къщи. Нивото на река Тунджа при Елхово също се повишава бързо. В Русенско се изпускат два язовира, които може да повишат нивото на река Русенски Лом, но към момента опасност от преливане няма. Заради покачването на нивото на река Дунав във Видин е обявен първият етап от плана за защита от високи води, засилено е наблюдението и на дигите. Лошото време ще забави отварянето на пътя за Трън Лошото време ще забави отварянето на пътя за Трън, който беше затворен вчера заради свлачище. Днес трябваше да започне полагането на асфалт на пропуканите места, но метеорологичните условия не позволяват това да стане. Свлачището се образува на 10 км преди Трън. Веднага беше пуснат обходен маршрут, но според хората на място той удължава придвижването 3 пъти. Паднала скална маса спря влаковете между Долна махала и Карлово Съдебният съвет отпусна до 7 хиляди лева за честване на петте апелативни съдилища Апелативните съдилища у нас, които са пет - София, Пловдив, Варна, Бургас и Велико Търново и Вoeннoaпeлaтивния съд нaвъpшвaт тази година 20 гoдини oт cъздaвaнeтo си. По този повод предстоят чествания, заради които от съдебния съвет им отпуснаха между 7 хиляди лева (за съда в София) до три хиляди лева представителни разходи. Село Столетово е без кмет от година и половина От община Карлово казаха, че до момента Тодор Иванов не е информирал администрацията защо не е на работа, съобщи БНТ. Той беше избран от листата на ГЕРБ на местните избори през 2015 г. Общинското ръководство на партията оттегли доверието си от него.", "date": "2018.03.22", "title": "Кратки новини: Превозвачи плашат с протести заради директива за командироването"}
{"url": "https://www.dnevnik.bg/evropa/2018/03/22/3150678_es_globi_osem_iaponski_kompanii_za_kartel_pri/", "text": "Европейският съюз глоби осем японски компании с общо 312 милиона долара за сговор на пазара на електронни компоненти, действал 14 години, предаде \"Асошиейтед прес\", цитирана от БТА. Еврокомисарят за защита на конкуренцията Маргрете Вестагер съобщи вчера, че осемте компании са си сътрудничили, за да получат възможно най-голяма печалба за сметка на потребителите на пазара на кондензатори, които са широко използвани при електронните уреди. Те съхраняват електричество, но за разлика от батериите не могат да се използват за захранване на уреди. Девета компания, \"Санио електроник\" (Sanyo Electronic), не е наказана, тъй като е разкрила картела пред европейските служби. Осемте компании са \"Елна\" (Elna), \"Хитачи кемикъл\" (Hitachi Chemical), \"Холи стоун\" (Holy Stone), \"Мацуо\" (Matsuo), \"НЕК Токин\" (NEC Tokin), \"Ничикон\" (Nichicon), \"Нипон кеми-кон\" (Nippon Chemi-con), \"Рубикон\" (Rubycon). До 2012 г. компаниите са обменяли конфиденциална информация за търговията и доставките, за да избегнат ценова конкуренция, която би могла да е изгодна за потребителите, посочва ЕС.", "date": "2018.03.22", "title": "ЕС глоби осем японски компании за картел при електронните компоненти"}
{"url": "https://www.dnevnik.bg/sport/2018/03/22/3150672_aleksis_sanches_e_ochakval_poveche_sled_transfera_si_v/", "text": "Чилийският нападател Алексис Санчес беше най-коментираният трансфер в английския футбол през зимата, след като смени \"Арсенал\" с \"Манчестър юнайтед\". Въпреки това първите дни на футболиста на \"Олд Трафорд\" не се оказаха много лесни и той има  само един гол в 10 мача . \"Ако трябва да съм честен, очаквах повече след трансфера. Надявах се да се представя по-добре, защото съм много самокритичен. В същото време трябваше да привикна и към много нови неща\", каза Санчес пред чилийски журналисти на лагер на родината си пред мач с Швеция. Нападателят разкри, че дори е обмислял да не пътува до Швеция за контролната среща. След като Чили пропусна да се класира на  световното първенство в Русия , Санчес вярва, че ще има повече време през лятото, за да се подготви за новия сезон. Нападателят изрази увереност, че ще започне да играе по-силно за \"червените дяволи\".", "date": "2018.03.22", "title": "Алексис Санчес е очаквал повече след трансфера си в \"Манчестър юнайтед\""}
{"url": "https://www.dnevnik.bg/politika/2018/03/22/3150686_es_triabva_da_zapazi_sporazumenieto_s_turciia_za/", "text": "България няма натиск на външната си граница, което значи, че Турция изпълнява ангажиментите си за бежанците. Европейският съюз също изпълнява ангажиментите си, смята вицепремиерът и министър на външните работи Екатерина Захариева. Подготовката за срещата на върха на ЕС - Турция във Варна тече с пълна сила, обяви тя в интервю за \"Нова телевизия\". \"Трябва да запазим споразумението с Турция за бежанците\", каза още Захариева. \"Трябва да има диалог, а не да си говорим само през медиите. Не очаквам отмяна на тази среща\", коментира тя във връзка с изказване на председателят на Европейския съвет Доналд Туск, че  срещата може да бъде отменена , включително в последния момент, ако Турция не спазва добрите отношения с Гърция и Кипър. Захариева коментира и  изказването на президента на Турция Реджеп Тайип Ердоган , че до този момент Брюксел е изплатил на Анкара 800 милиона евро при обещани 6 милиарда за справяне с бежанската криза. \"Парите се изплащат на Турция поетапно. По моя информация са разплатени 1.5 милиарда, а останалите са договорирани, защото те се отпускат за конкретни проекти. Когато са готови проектите, тогава се изплащат парите\", обясни тя. \"Тонът е остър и от двете страни. Целта на тази среща е да се поставят очи в очи въпросите. Ердоган не за първи път казва, че ЕС не изпълнява ангажиментите си по споразумението. ЕС и институциите казват, че го изпълняват и че всъщност така е направено споразумението\", допълни Екатерина Захариева.  Според нея споразумението между Брюксел и Анкара за бежанците на всяка цена трябва да бъде запазено.\"Всички си спомняме какво се случи 2015 г. Всички си спомняме натиска по т.нар. западнобалкански маршрут\", каза министърът на външните работи.", "date": "2018.03.22", "title": "ЕС трябва да запази споразумението с Турция за бежанците, каза Екатерина Захариева"}
{"url": "https://www.dnevnik.bg/evropa/2018/03/22/3150681_sred_sulzotvoren_gaz_kosovskiiat_parlament_ratificira/", "text": "Парламентът на Косово най-сетне успя да ратифицира вчера вечерта споразумението за демаркация на границата с Черна гора въпреки яростната съпротива на опозиционното националистическо движение \"Самоопределение\", чиито депутати четири пъти в рамките на вчерашния ден пускаха сълзотворен газ в залата в опит да провалят гласуването, предаде \"Франс прес\", цитирана от БТА. Това бе четвъртият опит за гласуване по споразумението с Черна гора, което е подписано още през 2015 г. и вече е ратифицирано от Черна гора. Ратифицирането му е ключово условие на Европейския съюз за въвеждане на безвизов режим за косовски граждани. \"Топката сега е в двора на Европейската комисия\", написа в \"Туитър\" президентът на Косово Хашим Тачи, изразявайки надежда за край на \"десетилетната изолация\" на страната. А премиерът Рамуш Харадинай увери депутатите вчера, че това гласуване е един от най-важните въпроси за страната и че ратификацията на споразумението не застрашава територията на Косово. При последния опит гласуването все пак се състоя и за ратификацията гласуваха точно необходимият брой депутати - 80, против бяха 11, а въздържали се нямаше, предаде ТАСС. Това стана след обръщението на еврокомисаря по разширението Йоханес Хан и настоятелните призиви на посланиците на САЩ и Германия, както и на представителя на ЕС в Косово Наталия Апостолова. В хода на дебатите \"Самоопределение\", което разполага с 32-ма депутати, се разцепи и част от тях явно са се огънали пред натиска и са подкрепили ратификацията. Предварителните планове бяха тя да се състои на 28 февруари, когато  в Косово бе високопоставена делегация на ЕС , включваща председателя на еврокомисията Жан-Клод Юнкер, върховния представител на ЕС за външната политика и политиката за сигурност Федерика Могерини и еврокомисаря за политиката за съседство и преговорите за разширяване Йоханес Хан. Тогава обаче много косовски депутати провалиха вота, като просто не се явиха в залата и гласуването бе отложено поради липсата на кворум. Вчера сутринта председателят на косовския парламент Кадри Весели се срещна с посланиците на пет западни страни и Апостолова и ги увери, че \"драмата\" със споразумението за демаркацията ще приключи. По време на дебата лидерът на \"Самоопределение\" Албин Курти предложи да се заяви на Черна гора, че Косово не приема споразумението, и поиска организирането на международна конференция за нова демаркация на границата, предаде АФП. Движението бе категорично против споразумението за границата с аргумента, че то лишава Косово от 8000 хектара гори и планински пасища. Неговите депутати няколко пъти в миналото прибягваха до сълзотворен газ, за да попречат на гласувания по важни въпроси. Полицията съобщи по-късно, че седем депутати от \"Самоопределение\" са били арестувани след обиски и във връзка с газовите атаки в парламентарната зала. \"Насилието като политически инструмент няма място в Косово\", писа в \"Туитър\" американският посланик в Косово Грег Делауи.", "date": "2018.03.22", "title": "Сред сълзотворен газ косовският парламент ратифицира граничното споразумение с Черна гора"}
{"url": "https://www.dnevnik.bg/politika/2018/03/22/3150690_remontite_na_ogradata_shte_stavat_bez_turgove/", "text": "Парламентът прие окончателно поправката в Закона за обществените поръчки, с която ремонтите и поддръжката на оградата по българско-турската граница няма да минават през търгове, а ще се правят чрез пряко договаряне. За изменението, което  беше внесено от ГЕРБ и \"Обединени патриоти\" , гласуваха 94-ма депутати, 51 бяха против, а осем се въздържаха. Срещу измененията гласуваха народните представители от БСП и ДПС, които определиха оградата като \"златна дупка\", в която Най-силната защита на поправката дойде от \"Патриотите\", които назоваха съоръжението \"своя рожба\". Депутатите от БСП внесоха  предложение между първо и второ четене за  изтегляне на поправката.  Това обаче не бе подкрепено в пленарната зала. Днес от парламентарната трибуна Филип Попов от БСП заяви, че от партията му недоумяват как управляващите предлагат това изменение, след като прокуратурата проверява строежа на оградата. Той коментира още, че и при сега действащия закон при форсмажорни обстоятелства може да се пропусне провеждането на поръчка. По думите му промяната в закона има друга цел - да се \"прикрият и замажат схемите и продължат Хамид Хамид от ДПС заяви, че няма да подкрепят поправката, защото тя е ненужен текст и усилва усещането в обществото за нечисти дела от началото на строежа до днес. \"Оградата е най-експлоатираната тема от парламентарната трибуна\", заяви Диана Саватева от ГЕРБ, като веднага подчерта, че повечето от говорещите по нея не са \"били на терен\" да видят възпрепятстващото съоръжение. Тя обясни, че се е разхождала покрай оградата, и посочи, че Странджа планина е особена, със сложен релеф и там бедствията не могат да се предвидят. Попита и това, че тече разследване, означава ли, че не трябва да се ремонтира оградата. Тя подчерта, че няма привлечени обвиняеми, нито повдигнати обвинения и допълни, че лично следи разследването, за което е задала и въпроси по Закона за достъп до обществена информация, на които вярвала, че ще получи отговор. Отговори ѝ Хамид, който я призова да не заблуждава обществото, че изменението се налага заради бедствия, тъй като - става дума за прикриване на далавери, коментира отново той. Като \"швейцарско сирене\" определи оградата депутатът от БСП Иван Иванов. Той също коментира думите на Саватева, която говорила като наблюдаващ разследването прокурор. \"Ние знаем, че докато тече досъдебно производство, не може да се изнася информация. Не можете да ни убедите, че промяната едва ли не е в полза на разследването. След промяната златната ограда ще стане златна дупка, защото с изменението ще се прикриват далавери и се цели размиване на отговорността - тя да не е в Министерския съвет\", заяви той. Отговори му Християн Митев (\"Обединени патриоти\"), който заяви, че в правната комисия тримата областни управители на областите, къде е оградата, са казали, че ще поемат отговорността. А кабинетът си носи своята, след като ги е избрал и назначил. Митев обясни още, че според тях и МВР съществуващата в момента възможност за избягване на търговете отнема между 3 и 6 месеца и това не достатъчно бързо при някои ситуации. \"Златна дупка има само в аргументите срещу приемането на промяната\", заключи Митев.  Павел Шопов от \"Атака\" заяви, че депутатите от партията му ще подкрепят всяка промяна, която е Обясни, че неговата партия заедно с другите партии в \"Обединени патриоти\" са се убедили преди БСП да се започне строителството на оградата в мандата на Пламен Орешарски. След това са убедили и ГЕРБ да я довършат. По думите му БСП е против, защото са опозиция, но при ДПС било различно - \"оградата е разделител с любимата ви Турция\", заяви той. Преди две седмици от писмен отговор на вътрешния министър Валентин Радев се разбра, че оградата е  повредена на четири места . В края на февруари пък стана известно, че  специализираната прокуратура   е образувала досъдебно производство за строежа на съоръжението. Изменението в закона  бе предложено през февруари от председателя на парламентарната комисия по правни въпроси Данаил Кирилов (ГЕРБ) и заместника му Христиан Митев (\"Обединени патриоти\") и скоростно влезе в дневния ред на депутатите. То съдържа една поправка на член 13, ал. 1, т. 18 от ЗОП, където след думата \"изграждане\" се добавя и \"поддръжка\". А след като в разпоредбата има вече има думата \"изграждане\", това включва и ремонти по възпрепятстващото съоръжение, обясни Кирилов. В мотивите на законопроекта е записано, че ремонтите, които се налагат поради повреда на оградата от нарушители, поради природни стихии или по други причини, трябва да бъдат извършвани максимално бързо, за да не се повишават рисковете за националната сигурност и да се противодейства адекватно на незаконната миграция.", "date": "2018.03.22", "title": "Ремонтите на граничната ограда ще стават без търгове (допълнена)"}
{"url": "https://www.dnevnik.bg/evropa/2018/03/22/3150694_franciia_se_gotvi_za_cheren_chetvurtuk_zaradi_masovi/", "text": "Франция се подготвя за \"черен\" четвъртък в транспорта заради мащабна стачна мобилизация в железопътния и въздушния транспорт, метрото и обществените услуги срещу реформите на президента Еманюел Макрон, предаде \"Франс прес\", цитирана от БТА. За днес са предвидени над 140 демонстрации. Френската жп компания Ес Ен Се Еф (SNCF) очаква да се движат 40% от високоскоростните влакове Те Же Ве (TGV), 25% от влаковете на средни дистанции \"Ентерсите\" (Intercitе) и 50% от регионалните влакове ТЕР (TER). Вече са отменени четири влака \"Евростар\" (Eurostar). Железничарите стачкуват и ще се включат в демонстрациите заедно с държавните служители, инициатори на днешните протести, за да изразят недоволството си от реформата в жп компанията, която премахва за новопостъпилите привилегирования статут, който им гарантира пожизнено работа. Общественият оператор на парижкото метро Ер А Те Пе (RATP) и някои линии в предградията също ще бъдат засегнати от стачката в подкрепа на обществената транспортна услуга. Очаква се обаче трафикът на метрото, автобусите и трамваите да бъде почти нормален, а по крайградските линии ще се движат три четвърти от влаковете. Планирана е отмяна на 30 процента от полетите на парижките летища \"Роаси\" и \"Орли\", както и на малко по-отдалеченото летище \"Бове\", след стачен призив на въздушните диспечери. \"Ер Франс\" (Air France) очаква да осигури 75% от полетите си на средни разстояния, излитащи и кацащи на \"Роаси\", и 60% от късите полети на \"Орли\" и маршрутите с провинцията. Предвижда се да бъдат изпълнени всички полети на далечни разстояния. Стачката на държавните служители по призива на почти всички синдикати ще засегне училищата, детските градини, библиотеките, общественото радио и телевизия. Реформата на Макрон предвижда официално да се \"смекчи\" статутът на държавен служител, като се улесни по-масово използване на назначения на срочни договори, както и план за колективно доброволно напускане, което досега беше табу в сектора. Целта е да бъдат съкратени 120 000 позиции от общо 5.64 милиона държавни служители във Франция, за да бъде сведен бюджетният дефицит под европейския праг от 3% от БВП.", "date": "2018.03.22", "title": "Франция се готви за \"черен\" четвъртък заради масови транспортни стачки"}
{"url": "https://www.dnevnik.bg/bulgaria/2018/03/22/3150731_snegovalejut_predizvika_zadrstvaniia_i_zakusneniia_na/", "text": "Обилният снеговалеж тази сутрин в София предизвика задръствания и закъснения на градския транспорт. През нощта са работили 136 снегорина, обяви пред Би Ти Ви Красимир Димитров от кризисния щаб на Столичната община. \"Приоритетно се почистват булевардите и улиците, по които се движи масовият градски транспорт. Имаме готовност с екипи на КАТ да затваряме пътни платна за обработка, където е необходимо\", каза Димитров. Неговият съвет към шофьорите в София е да се съобразяват с усложнената зимна обстановка. Градският транспорт се движи с големи закъснения, съобщиха читатели на \"Дневник\". Задръстване има на бул. \"Цариградско шосе\" в посока центъра. Временно е ограничено движението на всички автомобили в посока София на магистрала \"Люлин\" заради снегопочистване, съобщиха от агенция \"Пътна инфраструктура\" (АПИ) . Шофьорите трябва да използват обходния маршрут Владая – София. В посока Перник на магистралата\" е ограничено движението на товарни автомобили над 12 тона, трафикът на автомобили до 12 тона е без ограничение. Тировете трябва да изчакват на място.", "date": "2018.03.22", "title": "Снегът предизвика задръствания и закъснения на градския транспорт в София"}
{"url": "https://www.dnevnik.bg/biznes/2018/03/22/3150732_durjavata_ima_lostove_za_namesa_v_sdelkata_s_chez_samo/", "text": "Държавата в момента няма лостове за намеса в сделката за продажба на българския бизнес на чешката енергийна компания ЧЕЗ. Продавачът и купувачът \"Инерком България\" не са длъжни да се отчитат пред никой, а това дали българската държава ще придобие контролен пакет, зависи единствено от продавача. Този коментар направи пред Би Ти Ви министърът на икономиката Емил Караниколов. Той посочи, че идеите за евентуални законодателни промени, с които продавачи на стратегически активи трябва да консултират сделките си с държавата, ще се спънат в европейското законодателство. \"Няма закон, когато при продажба на частен стратегически актив държавата да може да има мнение и становище, но такъв текст трябва да се съобрази с европейските директиви за свободно движение на стоки и капитали. Европейското законодателство ще е в полемика, ако има такъв текст\", каза министърът. Той уточни, че службите няма как да проверят произхода на парите за сделката докато плащането не е направено. Едновременно с това увери, че след плащането ще има пълна проверка и при съмнения за нечисти капитали държавата има механизми да я развали. \"Има закон за мръсните пари, има си финансово разузнаване, всяка банка при съмнения е длъжна да уведомява финансовото разузнаване. Има процедури, ако се окаже, че парите са с неясен произход, ще се предприемат действия\", посочи Караниколов. \"Малко се ескалира напрежение, все още няма сделка, държавата следи всичко, регулаторите действат по отношение на цената на тока, напрежението е в повече\", каза Караниколов. Той посочи, че преди да се взима решение държавата да си върне участието в електроразпределителните дружества, трябва да се анализира на каква цена може да стане това. \"Ако трябва да платим 6-7 пъти по-голяма цена, няма смисъл\", добави министърът. В същото време определи като заблуда очакванията, че държавно участие в дружествата може да намали цената на тока. В парламента ще искат службите да кажат какво знаят за парите Обратното становище за това какво държавата може да направи при изясняване на произхода н апарите за сделката изрази в същото предаване депутатът от БСП Жельо Бойчев. Той е председател на временната парламентарна комисия за проверка на сделката и на покупката на електроразпределението в Западна България от ЧЕЗ през 2004 г. Бойчев е поканил на следващото заседание представители на Министерството на финансите, които да дадат информация за хода на арбитражното дело, което ЧЕЗ води срещу България. Той е поканил и финансовото разузнаване и външното разузнаване за да дадат повече информация на депутатите с произхода на средствата, с които \"Инерком България\" ще плати. Комисията ще иска службите да дадат повече информация и по документа, внесен от премиера Бойко Борисов в секретното деловодство на парламента, в което са упоменати финансови институции, свързани със сделката. Ще бъде поканен и самият премиер. От Комисията за енергийно и водно регулиране ще се иска информация на какъв етап е отнемането на лиценза на ЧЕЗ, какви проверки са извършени и какви нарушения са открити. \"Как купувате дружество, което е в процедура по отнемане на лиценз?! А отнемайки лиценза, регулаторът има широки правомощия да отстрани ръководството на дружеството. Ще питаме за тази процедура\", каза Бойчев. По думите му в комисията са постъпили няколко сигнала, включително от журналисти. Той не се ангажира с коментар на информацията за  сключен договор за наем на църковен имот  от \"Инерком България\", защото парламентът не трябвало да се бърка в църковните дела, ноизрази мнение, че бързото изясняване на фактите е в интерес на патриарх Неофит и Св. синод.", "date": "2018.03.22", "title": "Държавата има лостове за намеса в сделката с ЧЕЗ само след плащането (допълнена в 11.12)"}
{"url": "https://www.dnevnik.bg/bulgaria/2018/03/22/3102569_nabljudeniiata_na_edin_mlad_uchitel_vurhu/", "text": "Спорен е въпросът кога децата започват да формират характера си и да изграждат определена ценностна система. Разбира се, най-голямо влияние за това имат родителите, но заедно с тях има още едни хора, които наблюдават и помагат за развитието на младежите – техните учители. Дори има дни, в които преподавателите прекарват повече време със своите възпитаници, отколкото самите родители. Пубертетът е периодът, в който започва голямата промяна за децата. Това е времето, в което трябва да се въздейства върху тях, колкото и трудно да е за родителите. Именно с такива деца се сблъсква всеки ден учителят по география и икономика Георги Стоянов. Едва на 30 години той вече има 7-годишен стаж като преподавател в столичното 143 ОУ \"Георги Бенковски\". Децата сега и преди Стоянов започва работа веднага след завършване на образованието си. Преподавал е на ученици от 5, 6 и 7 клас и определя този период от развитието на децата като ключов. За втори път е и класен ръководител на една от паралелките. Връщайки се назад с около две десетилетия и спомняйки си за своите ученически години, той не намира голяма разлика между своето и сегашното поколение. \"Децата не са с нищо по-различни от нас. Взаимоотношенията между тях самите ми напомнят много на нашите, когато бяхме на тези години. Винаги има вторачване към някой определен съученик. Може да му се подиграват за нещо конкретно, но никога не прекаляват\", разказа пред \"Дневник\" Стоянов. По думите му има ученици, които заради финансови проблеми не успяват да си купят всички необходими помагала. Това обаче не е проблем, тъй като съучениците им винаги им дават своите. С тези малки жестове започва изграждането на човечността и добротата вътре в тях, допълва младият учител. Примерът от родителите Според него много важен е примерът от родителите, като по-малките деца се опитват да ги копират в много отношения. Именно заради това родителите трябва внимателно да подбират думите си и да обират реакциите си пред тях. Той си спомни редица случаи, при които по-палави деца променят драстично поведението си след родителска среща. Но както в повечето случаи, няколко седмици по-късно нещата отново се връщат постарому. С правилно и постоянно отношение от родителите децата могат да бъдат истински пример за това какви трябва да бъдем самите ние, смята Стоянов. Припомня си и различни инициативи на учениците от неговото училище, повечето от които идват по идея на родителите. Като раздаването на подаръци по Коледа. \"На тези години децата все още са добри. По детски добри. Вижда се, когато започнат да си раздават подаръци за Коледа. Това за тях е любим момент, който ги сплотява. А в повечето случаи инициативата тръгва от родителите\", казва Стоянов. По идея на децата пък се организирал благотворителен базар. Това станало, след като разбрали за болестта на своя учителка. Всички пари от техните произведения дарили за лечението ѝ. Работата с психолог Учителят по география каза още, че работата с психолог помага много на децата. Той уточни, че това се отнася най-много за учениците, страдащи от липса на внимание. \"Психологът има подход. Той знае кое дете какъв проблем има и се опитва да го реши. С помощта му учениците стават по-позитивни и по-добри. Често комуникирам с психолозите в моето училище, тъй като те ме насочват към кое дете да имам повече грижи\", каза още Стоянов. Той добави, че не вярва в бъдеще децата да станат по-отдалечени един от друг и да загубят добротата и човечността си. Или поне тези между пети и седми клас. \"Дори новите технологии не успяват все още да ги променят много. Просто стават по-разсеяни със смартфоните си. Всичко обаче е до примера вкъщи. Когато получаваш внимание и любов, просто няма как да станеш лош човек\", смята Стоянов.", "date": "2018.03.22", "title": "Един млад учител за тийнейджърите днес"}
{"url": "https://www.dnevnik.bg/sport/2018/03/22/3150781_maradona_posochi_germaniia_i_ispaniia_za_favoriti_na/", "text": "Аржентинската футболна легенда Диего Марадона смята, че Германия и Испания са двата основни фаворита на предстоящото  световно първенство . Според славния №10 неговата родина, която игра финал през 2014 г. именно срещу Германия и загуби след продължения, е една позиция след отборите от Европа. \"За мен фаворитите са Германия и Испания. Франция също има отбор с отлични играчи, като Погба например, но не е фаворит. За тях ще бъде по-добре, ако Рибери се върне в националния отбор\", каза Марадона. Легендарният футболист направи прогнозата си по време на събитие в Базел, където игра футбол на малки вратички. Марадона беше в компанията на президента на ФИФА  Джани Инфантино . Той смята, че опитният отбор, който има Аржентина, е основното предимство за шампионата в Русия. Според Марадона трудностите в квалификациите за световното първенство няма да играят роля. \"Не познавам треньора Сампаоли, нито знам какви са неговите изисквания. Но знам доста от играчите и съм убеден, че те ще дадат всичко от себе си. Мисля, че имаме добър шанс да спечелим, но не бих сложил Аржентина сред големите фаворити\", добави легендата. Марадона използва момента да отправи и съвет към наследника си  Лионел Меси . Звездата на \"Барселона\" постоянно е критикуван, че не може да спечели голям турнир с Аржентина. \"Искам да го посъветвам да продължи да играе и да се наслаждава на футбола. Нека не обръща внимание на критиците, дали ще спечели световната титла или Шампионската лига, това няма голямо значение. Меси няма какво да доказва на никого\", завърши Марадона.", "date": "2018.03.22", "title": "Марадона посочи Германия и Испания за фаворити на световното първенство"}
{"url": "https://www.dnevnik.bg/evropa/2018/03/22/3150784_kum_2030_g_800_mln_rabotni_mesta_shte_budat_izmesteni/", "text": "Към 2030 г. 800 милиона работни места ще бъдат изместени от роботите и професионалният път за много хора ще се промени.Това каза Адриана Сукова, заместник генерален директор на генерална дирекция \"Заетост, социални въпроси и включване\" в Европейската комисия на международна конференция \"Бъдещето на труда\", предаде БТА. Събитието е част от календара на българското председателство на Съвета на ЕС. Сукова цитира данни от изследване на McKinsey Global Institute. Тя отбеляза, че ставаме свидетели на безпрецедентна индустриална трансформация. Четвъртата индустриална революция променя начините, по които работим, ползваме ресурсите, общуваме помежду си. Необходимо е да помислим как да се адаптираме, допълни експертът. Тя каза, че през 2050 г. световното население ще е десет милиарда, освен ако някои хора не се пренесат на друга планета, като това създава риск от нови разделения в обществото, увеличаване на броя на разочарованите хора. По думите на Сукова предизвикателството е да се подготвят хората с новите необходими умения, но и да се гарантират справедливи условия на труд и достъп до социална закрила . Константинос Пулиакис от отдел \"Умения и пазар на труда\" в Европейския център за развитие на професионалното обучение каза, че за периода от 1994 до 2017 г. в областта на услугите в Германия. Според него около 40% от работните места могат да бъдат заменени от технологиите, а 10% от възрастните работещи в Европа да бъдат заместени от машини. Пулиакис обаче отбеляза, че ако едно работно място потенциално може да бъде автоматизирано, това не означава, че работодателят ще иска да го автоматизира, или ще има агресивни опити за заместване на хора. Според експерта е важно да се развиват предприемаческите умения и ученето през целия живот. Милена Ангелова, заместник-председател на групата на работодателите в Европейския икономически и социален комитет, говори за необходимостта от допълване на уменията - необходими са не само цифрови, но и социални умения, всички онези, които ни правят различни от роботите. Според нея са необходими фондове, които да инвестират в развитие на цифровите умения. Тя допълни, че се разчита и на подкрепата на Европейския социален фонд, който да потвърди приоритетите за инвестиции в човешкия капитал. Председателят на Европейската мрежа на публичните служби по заетостта Фонс Лерой каза, че хората ще са изправени пред да преминават и от една икономика в друга. Публичните служби по заетостта ще трябва да предлагат своите услуги на всички, които са на пазара на труда, каза експертът. Според Лерой трябва да се създават агенции, които ориентират професионално хората чрез инвестиране в умения, подходящи за 21 век. Дейвид Барнс от една от най-големите технологични компании в света, отбеляза, че всеки ден около 300 милиона работещи преминават през прехода към новите технологии. Не трябва да позволим изкуственият интелект да блокира заетостта, допълни експертът. Шейсет процента от ръководителите по света са изправени пред проблеми за намиране на хората с необходимите умения, защото образователните системи по света не могат в момента да ни помогнат, защото им е необходимо време да наваксат, отбеляза Барнс. Според него успешните промени изискват адаптивни служители и минимум 40 часа за учене всяка година.", "date": "2018.03.22", "title": "Към 2030 г. 800 млн. работни места ще бъдат изместени от роботи, твърди проучване"}
{"url": "https://www.dnevnik.bg/politika/2018/03/22/3150788_bregovo_e_nakazano_ot_gerb_spored_bsp/", "text": "Община Брегово е наказана от кабинета, защото там ГЕРБ никога не е печелил избори, каза Филип Попов в декларация от името на БСП. В община Брегово бедственото положение все още не е отменено заради повишено ниво на река Тимок, която заля хиляди декари обработваеми земи. Попов обърна внимание, че е отпусната помощ за общините Враца и Хайредин, където също  има бедствие , но Брегово е пренебрегнато. \"Може би там според г-н Борисов живеят друга категория хора, по-малко граждани, по-малко европейци. Г-н премиер, не си ли взехте поука от Мизия, не ви ли стресна какво направихте за обезопасяването на съоръженията. Г-н Борисов, Брегово е част от България. Не се отнасяйте към българите там като към лош материал – те са достойни, четни и смели българки граждани\", каза Попов. Попов обвини ГЕРБ, че крие резултатите от качеството на питейната вода, и каза, че има опасност от екологична катастрофа, тъй като сондажите за вода се намират в наводнените земи. Освен това в Северозапада имало бум на ракови заболявания. От името на ГЕРБ отговори депутатът Владимир Тошев. \"Видимите резултати ги видяхме миналата седмица -  дойдохте с джиповете, прехвърлихте се в автобусите , дадоха ви ботуши, вместо да ги дадат на хората, които запушват пробойните по дигите, и решихте проблема\", каза Тошев. Според него проблемът е съществуващ и се решава. В момента се решават проблемите по отводняването на подпочвените води. \"Въпросът е кой обработва тези земи? Дали залятата площ е 5000 дка, дали обработваемата засята територия е 2000 дка и дали има някаква роднинска, близка връзка с кмета на община Брегово\", каза Тошев. Той обвини Попов в лъжа, тъй като не е вярно, че община Брегово се захранва с питейна вода от залетите кладенци, и подчерта, че няма опасност за питейната вода на жителите на Брегово. Според Тошев ежедневно се взимат проби и не само на питейната вода, но и на подпочвени и заливни води. Община Брегово е в пъти по-голяма семейна фирма, там управляват хора, които са кръвно свързани, заяви Тошев.", "date": "2018.03.22", "title": "Брегово е наказано от ГЕРБ според БСП"}
{"url": "https://www.dnevnik.bg/evropa/zemedelie/2018/03/22/3150805_nad_9450_proizvoditeli_na_plodove_i_zelenchuci_shte_si/", "text": "Над 9450 производители на плодове и зеленчуци ще си разпределят 40 млн. лв. субсидии по схемите за обвързано с производството подпомагане. Днес фонд \"Земеделие\" обяви, че е започнал да превежда парите. Подпомагане ще получат онези стопани, които са подали заявление и декларация по образец и са предоставили документи за реализация на произведената продукция в срок до 31.01.2018 г.", "date": "2018.03.22", "title": "Над 9450 производители на плодове и зеленчуци ще си разпределят 40 млн. лв."}
{"url": "https://www.dnevnik.bg/biznes/2018/03/22/3150801_narastvat_jalbite_na_bulgari_ot_sumnitelni_sdelki_s/", "text": "Напоследък българи се оплакват в Европейския потребителски център от това, че са станали жертва на съмнителни сделки с така наречения таймшеър. Това е покупката на право на ползване на къща или апартамент в туристически комплекс за почивка за определен период през годината. При това разходите по поддръжката на имота се поделят между всички собственици. По оценки на центъра услугата става все по-популярна сред българите, но успоредно с възможностите се получават и проблеми. От центъра посочват, че отивайки на екскурзия на приятно място, туристите могат да попаднат на търговски представители, които им предлагат възможности за теглене на скреч карти с награда. Разбира се, те винаги печелят. За да си вземе наградата, обаче човек трябва да се включи в обиколка с екскурзовод в луксозен хотелски комплекс на фона на дълга и агресивна търговска презентация. Предлага се опция за ВИП сертификат, като на потребителя се внушава, че цената на имота е висока само в началото, а постепенно намалява. Така човек се уверява, че попада на изгодна сделка. Но време да се прочете договорът на спокойствие няма. След подписването на договора туристите трябва незабавно да направят авансово плащане. В някои от европейските потребителски центрове в мрежата ни ECC-Net жертви са се оплаквали, че дори били придружавани до банкомата, за да изтеглят пари. В жалбата си до центъра в България един от потребителите разказва, че е имал не повече от 30 минути, за да прегледа предварителния договор, който бил на английски език, в него нямало общи срокове и условия. Човекът плащал няколко вноски, като не получавал платежни документи. Договорът получил едва няколко месеца по-късно, пак на английски език, като се оказало, че трябва да плаща и такси, за които той не бил уведомен по време на презентацията. • Ако договорът включва \"ограничени наличности\", може да се получи така, че апартаментът никога не е свободен, когато искате да го ползвате. • Когато не можете да използвате ваучера (например поради заболяване), губите авансовото плащане. • Цената за ваканционните сертификати е много висока, като в тях не се включват самолетни билети, трансфер до мястото, както и храна и напитки. - Независимо колко привлекателна е наградата в една такава томбола, не се увличайте и не взимайте подобна скреч карта. Не отивайте на представянето на продажбите. - Ако все пак отидете и гледате презентация, не подписвайте договор. Не плащайте нищо. Не може да бъдете принудени да платите предварително депозит – вземете договора вкъщи и го прочетете на спокойствие, преди да се съгласите и да сложите своя подпис на листа. - Ако все пак подпишете, но размислите, имате 14 дни от подписването на контракта, за да го анулирате безплатно. - В случай че имате проблеми с ваканционен клуб в друга държава от ЕС, Исландия и Норвегия, може да се обърнете за съвет и безплатна помощ към Европейския потребителски център в България.", "date": "2018.03.22", "title": "Нарастват жалбите на българи от съмнителни сделки с ваканционни имоти"}
{"url": "https://www.dnevnik.bg/photos/2018/03/22/3150804_fotogaleriia_sofiia_i_proletniiat_sniag/", "text": "На втория ден от настъпването на астрономическата пролет в почти цялата страна заваля силен сняг. Снеговалежът в София предизвика задръствания и закъснения на градския транспорт. От сутринта улиците на столицата се чистят от 136 снегорина.", "date": "2018.03.22", "title": "Фотогалерия: София и пролетният сняг"}
{"url": "https://www.dnevnik.bg/sport/2018/03/22/3150803_grigor_dimitrov_se_nadiava_na_dobro_predstaviane_na/", "text": "Григор Димитров изрази готовност за битка на турнира от сериите \"Мастърс\" в Маями. Българският тенисист, който е в серия от  три поредни загуби , вярва, че може да излезе от ситуацията, в която попадна, и да се върне към най-добрата си игра. \"Последните седмици определено не бяха най-добрите за мен, но аз не спирам да тренирам, това е най-доброто, което мога да направя в момента. Тези допълнителни занимания ми помагат, а мотивацията ми на корта винаги е била висока. Оставам си със същата нагласа, както и досега, и се надявам това да ми помогне да направя добро представяне в Маями\", каза Димитров пред телевизията на АТП. За пореден път българинът обясни, че има много високи изисквания към себе си и не е доволен след загубите. Димитров добави, че е способен да играе много по-добре. Той ще  започне участието си на турнира в Маями  в петък с мач срещу Максимилиан Мартерер. Германецът се класира за втория кръг след победа 6:4, 6:4 срещу Мартон Фучович от Унгария. До момента двамата нямат мачове помежду си. Димитров е трети в схемата и това му позволи да пропусне първия кръг. Той  попадна в потока на шампиона от Индиън Уелс Хуан Мартин дел Потро . \"В моментите, когато играта не ти се получава, е важно да имаш добър екип, който да ти помогне да минеш през това. Това е най-важното и за мен сега, защото всичко останало зависи от мен и аз съм готов да го направя. Ще направя всичко по силите ми и ще продължавам да се боря\", каза още четвъртият в световната ранглиста. Димитров добави, че харесва настилката на турнира в Маями и времето, където е тренирал в началото на своята кариера.", "date": "2018.03.22", "title": "Григор Димитров се надява на добро представяне в Маями"}
{"url": "https://www.dnevnik.bg/biznes/2018/03/22/3150826_za_godina_chujdite_investicii_narastvat_s_64/", "text": "Чуждестранните инвестиции в България през януари нарастват за година с 64.6% до 158.8 млн. евро, показват данните на БНБ. Те са предимно инвестиции под формата на дългови инструменти (около 90% от всички), които са знак за краткосрочни интереси, съобщава  capital.bg . Най-много чужди капитали са дошли от Великобритания - 58.8 млн. евро, под формата на дългови инструменти. Традиционният лидер Холандия остава на второ място с 20.8 млн. евро, а Германия и Лихтенщайн следват съответно с 20.1 и 19.6 млн. евро. Принос към общата сума на чуждите инвестиции имат и постъпленията от дялов капитал, които достигат стойност от 19.9 млн. евро. Още няма данни за реинвестираната печалба и затова показателят показва нулеви стойности. Това е тази част от нетния финансов резултат на българските подразделения, която външните вложители оставят в страната, вместо да изтеглят като дивидент. Числата ще бъдат ревизирани, след като БНБ получи отчетите на фирмите. Междувременно статистиката за нивото на преките чуждестранни инвестиции през последните две години е претърпяла значителна ревизия. Първоначалните данни за 2017 г. бяха за близо 902 млн. евро чужди вложения в икономиката, а тези за 2016 г. - 660 млн. евро. Вследствие на ревизията обаче нивото през 2016 г. нараства до 1.08 млрд. евро, изцяло заради реинвестираната печалба, която се повишава почти три пъти. Същевременно дяловият капитал и дълговите инструменти са надолу. Миналогодишната сума пък достига 950 млрд. евро заради повече кредити от чуждестранни фирми към български подразделения. Така първоначалното годишно увеличение на данните за 2017 г. се превръща в понижение.", "date": "2018.03.22", "title": "За година чуждите инвестиции нарастват с 64%"}
{"url": "https://www.dnevnik.bg/evropa/2018/03/22/3150827_merkel_e_protiv_nacionalna_zabrana_za_dvijenie_na/", "text": "Германският канцлер Ангела Меркел заяви, че федералното правителство отхвърля идеята за въвеждане на цялостна забрана за движение на дизелови превозни средства, предаде \"Ройтерс\". Вместо това тя призова за подходящи решения за намаляване на емисиите от автомобилите в силно замърсените градове. \"Ние сме против национални забрани\", каза Меркел пред депутатите в Бундестага. Тя подчерта, че германските автомобилостроители трябва да компенсират за грешките, които са допуснали в миналото. Преди седмица новият германски министър на транспорта Андреас  Шойер каза, че ще направи всичко  по силите си, за да избегне забрана за каране на дизелови автомобили. \"Не виждам себе си като приятел на автомобилните шефове, а като помощник на тези, които работят на производствените линии, и като някой, който представлява интересите на притежателите на дизелови автомобили\", заяви Шойер. В края на февруари германски съд даде зелена светлина за  забрана на старите дизелови автомобили в центъра  на най-замърсените градове, като мерките ще се взимат и уточняват от местните власти. Наскоро автомобилната индустрия в страната беше разтърсена от нов скандал, след като \"Фолксваген\" разкри, че е бил един от германските автомобилостроители, финансирали  тестове с маймуни и хора , вдишвали дизелови автомобилни газове. Разкритията се свързват с дизеловия скандал, започнал през септември 2015 г., когато \"Фолксваген\" призна, че е манипулирал тестовете за отделяните вредни емисии при дизеловите си автомобили по света, така че да се отчитат по-ниски нива на газовете.", "date": "2018.03.22", "title": "Меркел е против национална забрана за движение на дизелови автомобили"}
{"url": "https://www.dnevnik.bg/sviat/2018/03/22/3150841_skandal_kato_tozi_s_feisbuk_shte_struva_skupo_v_evropa/", "text": "Следващ скандал, подобен на този с \"Фейсбук\", може да струва много скъпо след май, предупреди еврокомисарят по правосъдието Вера Йоурова при посещението си в САЩ, предаде агенция \"Франс прес\". През май ще влязат в сила нови европейски правила за защита на личните данни ( GDPR ). \"Ако някоя фирма направи това в Европа след май 2018 г., е много вероятно да бъдат наложени драконовски санкции\", заяви  Йоурова , която се срещна с министри и конгресмени във Вашингтон. Еврокомисарят отговаря и за  защитата на потребителите и личните данни . На 25 май в ЕС ще влязат в сила  общи правила за защита на личните данни,  които засилват защитата на личната информация на европейските граждани. Те ще се прилагат към всички предприятия, независимо къде са разположени, включително извън ЕС. Новите правила няма да се прилагат със задна дата, но Йоурова обеща, че те ще превърнат ЕС в място, където измамата ще струва много скъпо, увеличавайки санкциите в сравнение със сегашните национални закони. По време на посещението си във Вашингтон еврокомисарят не се е срещала с представител на \"Фейсбук\", за да разговаря за конкретния скандал. Тя обаче заяви, че няма търпение да чуе обясненията на компанията. Компанията \"Кеймбридж Аналитика\" е част от поредния  скандал, свързан с \"Фейсбук\"  в последните месеци, след като два вестника съобщиха в неделя, че тя е използвала неправомерно данни на потребители на социалната мрежа още от 2014 г. Най-известна с това, че е съдействала на президентската кампания на Доналд Тръмп, сега \" Кеймбридж Аналитика \" е изправена пред въпросите на властите във Великобритания и САЩ и искане за външен одит, направено от \"Фейсбук\".", "date": "2018.03.22", "title": "Скандал като този с \"Фейсбук\" ще струва скъпо в Европа при новите правила, предупреди Брюксел"}
{"url": "https://www.dnevnik.bg/biznes/2018/03/22/3150868_fabrikata_papastratos_spira_cigarenoto_proizvodstvo_v/", "text": "Гръцката цигарена фабрика \"Папастратос\" - част от \"Филип Морис\", спира производството на цигари и го заменя с бездимните тютюневи изделия, съобщиха от централата на концерна в Лозана. Инвестицията от 300 милиона евро е в изграждане на три нови сгради и замяна на цигарените производствени линии с високотехнологични мощности за производство на 10 000 бездимни тютюневи изделия на минута. Преустройството на фабриката започна през август 2017 г. Очаква се тя да достигне пълния си капацитет към края на 2018 г. и в нея да бъдат създадени 400 нови работни места. След завода в Болоня, Италия, \"Папастратос\" в Гърция е следващата фабрика на компанията, която произвежда само бездимни продукти. Предстои напълно или частично да бъдат преустроени цигарените фабрики на концерна в Корея, Румъния и Русия. От \"Филип Морис интернешънъл\" подчертават, че за 10 г. са инвестирали над 4.5 млрд. долара в научноизследователска дейност, разработване и търговска реализация на бездимни продукти и производствен капацитет, а почти 5 милиона пълнолетни пушачи в света вече са преминали на техния продукт.", "date": "2018.03.22", "title": "Фабриката \"Папастратос\" спира цигареното производство в полза на бездимните изделия"}
{"url": "https://www.dnevnik.bg/bulgaria/2018/03/22/3150481_akciia_prizovava_za_solidarnost_s_arestuvanite_turski/", "text": "Асоциацията на европейските журналисти (АЕЖ) в България започна акция за солидарност с арестуваните турски журналисти с 95 символични баджа с имена и снимки на някои от задържаните. Поводът е срещата между премиера Бойко Борисов, президента на Турция Реджеп Ердоган, председателя на Европейския съвет Доналд Туск и председателя на Европейската комисия Жан-Клод Юнкер, която ще се проведе във Варна в понеделник (26 март). Посланието на акцията е, че журналистите не са терористи и не трябва да бъдат третирани като такива. То е насочено към изказвания на Ердоган, който ги причислява към част от т.нар. медийно крило на движението на Гюлен, което Анкара нарича \"Фетхуллахистка терористична организация\" (FETÖ).  Арестите на журналисти в Турция започнаха малко след неуспешния  опит за преврат  през юли 2016 г., като оттогава правителството удължава обявеното извънредно положение всеки път близо две седмици преди да изтече.  Последното продължаване на този срок  беше през януари тази година и трябва да изтече в края на март. За този период по различни списъци в страната са арестувани стотици журналисти, като повечето от тях бяха осъдени. През  февруари шес тима турски журналисти бяха осъдени на доживотен затвор по обвинение , че са помагали за преврата. Според обвинението един от осъдените - Ахмет Алтан, е изпратил кодирани послания до последователите на Гюлен по време на телевизионно предаване ден преди преврата. Официални данни за точния брой на арестуваните няма. Така от АЕЖ са сверили списъците на 4 организации, където са потвърдили имената на 95 журналисти. Повечето от баджовете са с имената и снимка на определен журналист, а други - само с име. Според данните на Стокхолмския център за свобода арестуваните в момента са 190 и очакват съдебен процес, а 55 са били осъдени на затвор - някои от тях за 2 години, а други доживот. Съюзът на турските журналисти има данни за 145 арестувани, а Асоциацията на прогресивните журналисти - 135. Според Платформата за солидарност към арестуваните журналисти броят на задържаните е 212. От Асоциацията на европейските журналисти - България, канят всеки репортер, който ще отрази срещата във Варна, да вземе един от баджовете и да отиде с него на срещата от името на един от турските журналисти. Кампанията е отворена и за всеки друг, който иска да е съпричастен.", "date": "2018.03.22", "title": "Акция призовава за солидарност с арестуваните турски журналисти"}
{"url": "https://www.dnevnik.bg/detski_dnevnik/2018/03/22/3150820_ot_1_juli_vsichki_osinoviteli_na_deca_do_5_godini_shte/", "text": "От 1 юли т.г. осиновителите на деца до 5-годишна възраст ще могат да ползват отпуск от 365 дни и да получават високо обезщетение, т.е. 90% от работната заплата. Това предвиждат промени в Кодекса на труда, които парламентът единодушно одобри на второ четене днес. Отпускът и обезщетението се полагат, докато детето навърши 5 години. В момента осиновителите на деца до 2-годишна възраст имат право на стандартен отпуск по майчинство, но получават високо обезщетение, докато детето навърши 1 година, а за периода от 1 до 2 години получават 380 лева. Това обаче се смята за дискриминация, тъй като в момента осиновителите на деца от 2 до 5-годишна възраст имат право на 365 дни отпуск и високо обезщетение. Мнозинството в парламента отхвърли предложението на левицата осиновителите на деца над 5-годишна възраст да имат право на 90 дни отпуск в годината след осиновяването.", "date": "2018.03.22", "title": "От 1 юли всички осиновители на деца до 5 години ще ползват високоплатено майчинство"}
{"url": "https://www.dnevnik.bg/sviat/2018/03/22/3150881_direktorite_po_sigurnostta_na_tuitur_i_gugul_napuskat/", "text": "Директорите по сигурността на \"Туитър\" и \"Гугъл\" напускат работните си места. Майкъл Коутс от \"Туитър\" се оттегля от микроблогинг сайта след три години работа там, за да създаде своя фирма в сферата на безопасността. Михал Залевски от \"Гугъл\" напуска търсачката, за да се присъедини към технологичната компания Snap, твърди източник на агенция \"Ройтерс\". В понеделник източници на \"Ройтерс\" съобщиха, че и  директорът по сигурността на \"Фейсбук\" Алекс Стамос  ще прекрати дейността си в социалната мрежа, защото не е съгласен с подхода на социалната мрежа към разпространяващата се чрез нея дезинформация. Според \"Ню Йорк таймс\" Стамос е настоявал руската дейност в социалната мрежа да бъде разследвана и разкрита публично – идея, която висшето ръководство е разглеждало с неохота.", "date": "2018.03.22", "title": "Директорите по сигурността на \"Туитър\" и \"Гугъл\" напускат"}
{"url": "https://www.dnevnik.bg/ot_vas/novini_ot_vas/2018/03/22/3149936_kak_izglejda_uzbekskiia_osh/", "text": "т", "date": "2018.03.22", "title": "Как изглежда узбекският ош"}
{"url": "https://www.dnevnik.bg/video/2018/03/22/3150822_sofiia_v_kapan_ot_sniag_video/", "text": "Въпреки че астрономическата пролет настъпи преди два дни, днес цялата страна беше обхваната от силен снеговалеж. В София снежната покривка достигна 10-15 см, като расте постоянно. В сутрешните часове автобусите от градския транспорт закъсняваха, като в някои квартали хората чакаха по спирките повече от половин час. Снегът предизвика и сериозни задръствания по основните пътни артерии на столицата. Пред \"Фокус\" началникът на Пътна полиция в София Тенчо Тенев обяви, че по обед обстановката в града се е нормализирала. По думите му всички пътища в столицата са обработени и задръствания вече няма. Спряно е единствено движението на товарни автомобили по магистралите в обходите към София.", "date": "2018.03.22", "title": "София в капан от сняг(видео)"}
{"url": "https://www.dnevnik.bg/sport/2018/03/22/3150863_sled_dulgi_kritiki_manchestur_junaited_podade_zaiavka/", "text": "Манчестър юнайтед\" е подал молба в английската футболна асоциация да създаде женски отбор, обяви клубът. Идеята е съставът да се включи във второто ниво на Суперлигата. \"Юнайтед\" дълго беше критикуван, че за разлика от другите водещи клубове няма женски отбор. В елитната дивизия при дамите се състезават \"Арсенал\", \"Манчестър сити\", \"Челси\" и \"Ливърпул\". \"Радостни сме да съобщим, че клубът опитва да създаде първия си професионален женски отбор\", обяви изпълнителният вицепрезидент Ед Удуърд. \"Отборът на \"Манчестър юнайтед\" трябва да бъде изграден в същия вид и със същите принципи като мъжкия отбор\", добави той. По думите му целта е с женския отбор да се дава път за развитие на футболистките от школата в рамките на клуба. Женската лига в Англия беше основана през 2011 г. Оттогава по два пъти шампиони са ставали \"Арсенал\", \"Ливърпул\" и \"Челси\", а веднъж на върха стъпи и \"Манчестър сити\". Този сезон непобеденият \"Челси\" е начело с 27 точки и води с една пред \"Сити\". В елита участват десет отбора.", "date": "2018.03.22", "title": "След дълги критики \"Манчестър юнайтед\" подаде заявка да има женски отбор"}
{"url": "https://www.dnevnik.bg/biznes/2018/03/22/3150915_zemedelskata_zemia_v_bulgariia_poskupva_pochti_dvoino/", "text": "Цената на земеделската земя в България е скочила почти двойно за петгодишен период, отчита анализ на \"Евростат\" за цените и наемите на земеделска земя в ЕС през 2016 г. През 2011 г. един хектар (1 хектар е равен на 10 декара) земеделска земя е струвал средно около 2100 евро, докато през 2016 г. цената му се е покачила почти до 4000 евро, сочат данните на Европейската статистическа служба. Най-скъпо се е продавала земята в Североизточния район, където един хектар се е търгувал почти за 6000 евро през 2016 г., при цена от 2800 евро през 2011 г. Високи цени държи и земята в Северен централен район - 4600 евро за хектар през 2016 г. при цена от 2300 евро през 2011 г. В Северозападния район земеделската земя се е търгувала за около 3 800 евро за хектар (2016 г.), при 2200 евро (2011 г.). Съотношението за Югоизточния район е 3600 евро за хектар (2016 г.), при 1400 евро (2011 г.). Почти непроменена, а дори и поевтиняла, се оказва земеделската земя в Югозападния район - 1166 евро през 2016 г., при цена от 1190 евро през 2011 г. Арендата на един хектар земеделска земя се е покачила средно с над 60 процента през 5-годишния статистически период - от 153 евро за хектар през 2011 г. - до средна цена от 225 евро през 2016 г. Североизточният район отново държи челно място по най-високи цени на аренда за земеделска земя - 327 евро на хектар. Югозападният район е с най-ниски цени за аренда на земеделската земя - 112 евро за хектар през 2016 г., отчита Евростат. Най-скъпа е земеделската земя в Холандия Холандия отчита на национално ниво най-скъпата покупна цена на един хектар обработваема земя в ЕС през 2016 г. - средно по около 63 000 евро за хектар. Най-висок растеж в цените на обработваемата земеделска земя за периода 2011 - 2016 г. е отчетен в няколко страни членки на ЕС: Чехия (трикратно увеличение), Естония, Латвия и Унгария - двойно увеличение. Най-ниско национално ниво за земеделска земя е регистрирано в Румъния - един хектар земеделска земя е струвал средно около 2000 евро през 2016 г. Най-скъпата земеделска земя на регионално ниво в целия ЕС през 2016 г. е била регистрирана в района на Лигурия, Италия - средно 108 хиляди евро за хектар. Наемането на един хектар земеделска земя е било най-скъпо отново в Холандия - средно около 800 евро на хектар. Арендата на земеделска земя е била най-ниска в Латвия - средно 45 евро, отчита европейската статистика. Нивото на цените на земята зависи от редица национални, регионални (климат, близост до водоизточници) и локализирани фактори (качество на почвата, наклон, дренаж и др.), както и от пазарните сили на търсенето и предлагането, включително влияние на правилата за чужда собственост, отчита \"Евростат\". В изследването няма налични данни за цените и арендата на земеделската земя в следните страни членки на ЕС: Белгия, Германия, Гърция, Италия, Кипър, Малта, Португалия и Франция.(БТА)", "date": "2018.03.22", "title": "Земеделската земя в България поскъпва почти двойно за 5 г."}
{"url": "https://www.dnevnik.bg/bulgaria/2018/03/22/3150903_proverkata_na_peshehodnite_puteki_otkri_frapirashti/", "text": "Проверката на МВР и регионалното министерство на всички пешеходни пътеки в страната, разпоредена от прокуратурата, откри фрапиращи пропуски и отчайващи дефицити. Това се разбра от думите на главния прокурор Сотир Цацаров на брифинг, посветен на резултатите от инспекцията. На пресконференцията присъстваха и министрите на вътрешните работи и на регионалното развитие и благоустройството Валентин Радев и Николай Нанков. След проверката е съставен и \"срамен списък\" на областите със системни нарушения. В него влизат Хасково, Благоевград, Пазарджик, Стара Загора и Варна. Цацаров, Радев и Нанков бяха единодушни, че не трябва да става размиване на отговорност между институциите, като вътрешният министър отбеляза, че кметовете са също отговорни. Те обаче не присъствали на брифинга, защото не са институция. Тримата представиха и срокове - , тъй като имало пропуски в нормативната уредба. Пак до края на юни МВР трябва да разпореди/изпрати сигнални писма до кметовете с указания да приведат пешеходните пътеки в съответствие със закона. След това да се направи отново проверка, но не в цялата страна, а на местата с констатирани най-големи нарушения и фрапиращи случаи. Ако кметовете не \"поправят\" пътеките, ще бъдат глобявани от 2 до 7 хил. лв., обясни още Цацаров. Регионалният министър Николай Нанков каза, че 80% от пешеходните пътеки по републиканските пътища не отговарят на изискванията на закона. Общият им брой е 3571, от които 205 са в населени места и 3226 - извън тях. Най-честото нарушение е , изискването за който е въведено през 2012 г. Такъв липсва в 80% от случаите. Пак при толкова пътеки е сгрешена ширината на пътеките, която не е съобразена с вида на пътното платно. В 65% от случите маркировката на самите пътеки е износена или напълно заличена. Цветът на пешеходните пътеки не отговаря на изискванията на закона, а е цветна в 12%, пък в 7% от случаите няма 250 метра между отделните пешеходни пътеки. Регионалното министерство ще изработи до края на април регистър на пътеките в страната. Вътрешният министър представи статистика с числа за броя нарушения по градове, а в обобщение заяви, че 2/3 от пътеките не отговарят на законовите изисквания. Радев повтори думите на Цацаров, че такава цялостна проверка се прави за пръв път и досега в страната не е имало пълна картина. Той обаче побърза да уточни, че МВР е издавало и досега разпореждания на кметовете да привеждат в съответствие със закона пешеходните пътеки. Те са три вида: М8 1, или т.нар. зебра, М8 2, която е с прекъсната линия, и повдигнати пътеки. Иначе проверката е обхванала всички общо 13 981 обекта в страната, като средно всяка областна дирекция на МВР е проверила 499. Неправилно са били маркирани 1501 пътеки тип \"зебра\". В 18% от случите те са разположени на места, където движението се регулира със светлинни сигнали. 53% от \"зебрите\" са разположени на разстояние по-малко от 250 метра една от друга. Пред 10 462 \"зебри\" липсва пътен знак. 363 пътеки, които са маркирани с прекъсната линия, са били очертани неправилно. Почти половината от са разположени на място, където движението се регулира със светлинни сигнали, 65% са разположени на по-малко от 250 м една от друга, 3044 са без поставен пътен знак, обясни Радев. Допълни, че са проверени 980 повдигнати пътеки, от които 244 са неправилно маркирани. При 642 повдигнати пък липсва пътен знак. \"Съчетанието на всички възможни нарушения относно пешеходните пътеки нито на заявените ангажименти, които кметските ръководства поемат към съгражданите си в тези населени места\", коментира в обобщение Цацаров. На въпрос, зададен към Радев, защо не може да има и пешеходна пътека и светофар, отговори регионалният министър Нанков. Той отбеляза, че именно затова една от задачите на двете министерства след проверката е да предложат законодателни промени. На друг въпрос на журналисти как ще МВР да привикне хората, че няма да могат вече да пресичат на пътеки, които подлежат на премахване, защото са разположени твърде близо, Радев заяви: \"Съгласен съм, че това е важен въпрос\", и допълни, че трябва да се намери начин да се свикне с новото положение, без да стават инциденти. Според главния прокурор МВР ще приоритизира и ще започне първо с пътеките с недобра маркировка и след това ще премине към премахване на излишните. Цацаров също така обобщи, че според него най-големият проблем не били цветните пътеки, а това, че са разположени много близо една до друга. Това създавало условия за катастрофи. Подобна теза разви и министър Нанков, който в отговор на въпрос посочи, че по-често са случаите на излишни пътеки, отколкото тези, в които липсва пътека, където трябва да има. За случаите с цветни пътеки Цацаров спомена Пазарджик, за който важала песента \"Оранжево небето, оранжев е градът\". \"Явно това е цветовото усещане на кмета\", заяви главният прокурор, но подчерта, че не съответства на закона. От своя страна Радев пое ангажимент да провери колко пъти досега МВР е разпореждало на кмета на Пазарджик да поправя пешеходни пътеки. Вътрешният министър обясни, че близко разположените пътеки и шарените такива са правени от местната власт \"с добро или да го кажа направо - за да се харесат на електората\". Той подчерта, че поправката ще е свързана с отпускане на средства, което отбелязвали кметовете при разговор с него. Цацаров от своя страна заяви, че донякъде става въпрос за средства, но най-вече е въпрос на отчайващо безхаберие, чиято цена е човешки живот.", "date": "2018.03.22", "title": "Проверката на пешеходните пътеки откри фрапиращи пропуски, 2/3 не отговарят на закона"}
{"url": "https://www.dnevnik.bg/evropa/2018/03/22/3150929_pravitelstvoto_v_hurvatiia_prizova_parlamenta_da/", "text": "Правителството в Хърватия призова парламента да ратифицира Истанбулската конвенция, въпреки съпротивата в управляващата партия и от страна на консервативни групи и католическата църква, предаде \"Ройтерс\". Макар да подкрепят необходимостта от мерки срещу насилието над жени, опонентите на конвенцията са против  определението за \"социален пол\"  в нея. Премиерът Андрей Пленкович обаче каза по време на заседание на кабинета, че конвенцията ще подсили \"правната, институционалната и финансовата рамка за борбата срещу насилието над жени и в семействата\". Някои консервативни групи планират протести в столицата Загреб през уикенда срещу ратификацията на документа и казват, че ще настояват за референдум по въпроса. За да успокои опонентите, правителството излезе с отделно изявление за ратификацията, като заяви, че конвенцията на Съвета на Европа няма да донесе промяна в правната дефиниция в Хърватия на брака като съюз между мъж и жена. Някои високопоставени членове на водещата партия в управляващата коалиция, консервативната HDZ, също изразиха недоволство заради планираната ратификация. Все още не е ясно кога парламентът ще гласува по въпроса. \"Ройтерс\" припомня, че миналия месец конвенцията беше отхвърлена в други две източни държави - членки на ЕС –  България  и  Словакия  – заради същите възражения срещу определението за \"социален пол\" като \"социални роли, поведение, дейности и характеристики, които обществото смята за подходящи за жените и мъжете\".", "date": "2018.03.22", "title": "Правителството в Хърватия призова парламента да ратифицира Истанбулската конвенция"}
{"url": "https://www.dnevnik.bg/bulgaria/2018/03/22/3147945_sofiia_tursi_vunshni_eksperti_da_slediat_za/", "text": "За да бъдат предстоящите основни ремонти в центъра на София изпълнени в срок, качествено и без оскъпяване, Столичната община търси екип от външни експерти, на които ще плати 500 хиляди лева. Това се разбира от обществена поръчка, обявена от зам.-кмета по транспорта Евгени Крусев. Екипът от 7 експерти ще трябва да отговаря за изпълнението на ремонтите  за общо 46 млн. лева, от които 41 млн. лева  се отпускат по оперативна програма \"Региони в растеж 2014-2020\" и обхващат две от зоните в идеалния център на София - между площад \"Александър Невски\" до ул. \"Граф Игнатиев\" и прилежащите й площади. Последният сериозен ремонт в центъра на града беше реконструкцията на бул. \"Княз Александър Дондуков\". Той приключи 3 месеца след първоначално обявения краен срок, а изпълнението му беше  повод за много критики  от граждани,  като се стигна и до протест . На няколко пъти положените павета се разместваха,  като се наложи да бъдат пренареждани . Той привлече и вниманието на премиера Бойко Борисов, който отдели на  темата голяма част от изказването си по време  на конгреса на партия ГЕРБ, на който кметът на София Йорданка Фандъкова беше преизбрана за член на ръководството, а Бойко Борисов остана председател. Два дни по-късно  Борисов засегна темата и по време на заседанието на Министерския съвет . От пресцентъра на Столичната община и зам.-кметът Евгени Крусев не отговориха на въпрос на \"Дневник\" защо се търси външен екип от експерти, който да организира работата по изпълнението на ремонтите. Какво ще правят Експертите ще трябва да създадат цялостната организация и координация на ремонтите, да съдействат за добрата комуникация между заинтересованите страни. Кандидатите трябва да имат достатъчно ресурс и професионална компетентност за изпълнението, възможности за контрол на ремонтните дейности и на \"критичните фактори\". Участниците трябва да са анализирали критичните фактори, които биха могли да бъдат причинени от самата Столична община: лоша или липсваща изходна информация, недобра комуникация с възложителя (Столичната община - бел. ред.), грешна оценка, обхвата на поръчката и други фактори, идващи от общината.  Според критериите към предложенията от по-голямо значение е качественото изпълнение на поръчката (70%), а по-малка тежест (30%) има цената. Изискваният към ръководителя на проекта са да е завършил висше образование бакалавър или магистър и да има поне 3 години опит в управлението на инфраструктурни проекти. Подобни са критериите за образование и опит към търсения координатор на екипа, правния, финансовия, строителния експерт и този, който ще отговаря за мониторинга. Единствено специалистът по \"контрол и съхранение на документация\" трябва да е имал 1 година опит в подготовка и изпълнение на проекти. Очаквайте скоро Единият от ремонтите, чиято организация и изпълнение ще бъде възложена на екипа от експерти, е ц ялостната реконтрукция на ул. \"Граф Игнатиев\" , площадите \"Джузепе Гарибалди\", \"П. Р. Славейков\" и \"Патриарх Евтимий\", улиците \"Солунска\" (в участъка от ул. \"Граф Игнатиев\" до бул. \"Витоша\"), \"6-и септември\" (от ул. \"Граф Игнатиев\" до ул. \"Аксаков\"), \"Ген. Паренсов\" (в участъка от ул. \"6-и септември\"до ул. \"Цар Шишман\"), ул. \"Цар Шишман\" (в участъка от ул. \"Граф Игнатиев\" до пл. \"Народно събрание\") и градината пред храма \"Св. Седмочисленици\". Проектът е за 20 млн. лева и предстои Столичната община да обяви избраната строителна фирма, която ще го изпълни. Дейностите трябва да започнат през лятото. Втората зона обхваща площада около катедралния храм \"Св. Александър Невски\", площад \"Народно събрание\", църквата \"Св. София\", сградата на Синодалната палата, градината \"Св. Климент Охридски\" при Националната художествена академия. Предстои да бъде избран изпълнител и за този ремонт, като вероятно дейностите ще започнат през 2019 г.", "date": "2018.03.22", "title": "София търси външни експерти да следят за качеството на ремонти"}
{"url": "https://www.dnevnik.bg/sviat/2018/03/22/3150938_shestima_dushi_zaginaha_vuv_vzriv_v_rafineriia_v/", "text": "Шестима души са убити от експлозия в химическа фабрика в Чехия, съобщи агенция \"Ройтерс\". Инцидентът се е случил в рафинерия на групата \"Унипетрол\" в Кралупи над Вълтавоу, на 31 км северно от Прага. Спешните служби са на място, говорител на пожарната обясни пред Чешката национална телевизия, че няма опасност от още експлозии. Взривът е избухнал в резервоар за съхранение. Двама души са в болница. По думите на Владимира Керекова, говорителка на противопожарните служби в Средночешката област, на място работят няколко екипа на службите. Има и множество линейки.  Ръководството на завода \"Синтос\" и компанията майка \"Унипетрол\" отказаха коментар за причината за експлозията.  Пражкият вестник \"Лидове новини\" уточни, че загиналите са шестима, а ранените - четирима, от които двама в тежко състояние. Ранените са откарани в столични болници.  От мястото на събитието кметът на града Петър Холечек каза по чешката телевизия, че експлозията е станала в цистерна с неуточнена засега субстанция. Той изрази увереност, че няма опасност за здравето на жителите на Кралупи над Вълтавоу. ", "date": "2018.03.22", "title": "Шестима души загинаха при взрив в рафинерия в Чехия"}
{"url": "https://www.dnevnik.bg/evropa/2018/03/22/3150946_es_ochakva_da_bude_osvoboden_ot_mitata_na_sasht_vurhu/", "text": "Очаква се Европейският съюз като цяло да бъде освободен от митата на САЩ за вноса на стомана и алуминий, заяви еврокомисарят за търговията Сесилия Малмстрьом, цитирана от \"Франс прес\" и БТА. По думите й президентът Доналд Тръмп ще направи съобщение за възможни изключения днес следобед. \"Очакваме да бъдем в този списък, но не сме сигурни\", посочи Малмстрьом днес пред европейски депутати след двудневното си посещение във Вашингтон във вторник и сряда. Тя изрази очаквания, че министърът на търговията Уилбър Рос \"ще препоръча\" на Тръмп \"ЕС да бъде изключен като цяло\". Но \"в крайна сметка президентът е този, който решава\", допълни еврокомисарят. Рос и Малмстрьом заявиха вчера в съвместно комюнике, че \"започват незабавно процес на преговори с президента Тръмп и администрацията на Тръмп по търговските въпроси\",  включително за стоманата и алуминия , за да \"се намери взаимно приемливо решение възможно най-бързо\". Европейските ръководители ще обсъдят днес  на среща на върха в Брюксел  въпроса за американските мита - 25 на сто за стоманата и 10 на сто за алуминия. Те пораждат опасност от търговска война, която може да стане повсеместна, тъй като по-късно днес Тръмп ще обяви търговски санкции срещу Китай в областта на интелектуалната собственост, срещу което Пекин вече остро реагира.", "date": "2018.03.22", "title": "ЕС очаква да бъде освободен от вносните мита на САЩ за стоманата и алуминия"}
{"url": "https://www.dnevnik.bg/bulgaria/2018/03/22/3150965_radev_prizova_netaniahu_za_poveche_pragmatizum_v/", "text": "Президентът Румен Радев призова за повече прагматизъм в отношенията между България и Израел на среща днес с премиера на страната Бенямин Нетаняху, съобщи БТА. Днес е последният ден от официалното посещение на Радев в Израел, където е по покана на израелския си колега Реувен Ривлин.  Българският държавен глава отбеляза, че исторически изградените връзки между двата народа са безценен капитал. Днес се нуждаем от повече прагматизъм в двустранните отношения, каза той и даде за пример стойността на търговския стокообмен - едва 150 млн долара, която не отговаря нито на възможностите на двете икономики, нито на ползотворния и постоянен политически диалог. Радев заяви, че България е заинтересована от прилагане на опита на Израел в изграждането на социално ангажирано и интегрирано общество и особено в сферите на информационните технологии, киберсигурността, науката и образованието. Вчера той е посетил технологичния парк Гав-Ям Негев, където се е убедил в постигнатия от Израел напредък в тези важни области.  Президентът каза, че България е заинтересована от диверсификацията на ресурсите и за нея възможността да внася и транзитира природен газ от новооткритите находища в Средиземноморието е много важна. Радев отбеляза и важността на доброто сътрудничество между България и Израел в борбата с тероризма и изрази признателност за подкрепата, която страната ни получи от Израел след атентата в Сарафово през 2012 г. Днешната ситуация налага кооперирането между нашите служби за сигурност да продължава, а също така и установените вече добри връзки в областта на отбраната, заяви президентът. Бенямин Нетаняху отбеляза, че Израел и България имат специални отношения. Няма да забравим миналото, няма да забравим какво се случи в София, човечността и приятелството към евреите, подчерта той. Днес имаме отлични отношения, каза Нетаняху и отбеляза колко е важно развитието на технологиите, които по думите му ще променят живота ни.", "date": "2018.03.22", "title": "Радев призова Нетаняху за повече прагматизъм в двустранните отношения"}
{"url": "https://www.dnevnik.bg/politika/2018/03/22/3150887_gerb_podlaga_na_obshtestveno_obsujdane_promenite_za/", "text": "След като ГЕРБ оттегли от седмичната си програма проекта за промени в Наказателния кодекс, отнасящи се до корупцията в частния сектор, ще го подложи на обществено обсъждане в сряда. Председателят на правната комисия Данаил Кирилов отрече законопроектът за промени в Наказателния кодекс да е оттеглен напълно. \"Оттеглихме го от седмичната програма за десет дни. Ще имаме обществено обсъждане в сряда\", каза Кирилов пред \"Дневник\". То е насрочено за 28 март, сряда, от 14 ч. В зала \"Изток\" на Народното събрание са поканени всички заинтересовани от проекта, сред които прокуратурата и неправителствените организации.  Срещу  измененията, изготвени от управляващите , с които се въвежда преследване на корупция и в частния сектор и се криминализира търговията с влияние, реагираха остро  юристи  и магистрати. Министърът на правосъдието  Цецка Цачева не намира притесненията за неоснователни , зaщoтo зaĸoнoпpoeĸтът e в изпълнeниe нa ĸoнĸpeтни пpeпopъĸи, cъдъpжaщи ce в aнaлизa, извъpшeн oт eвpoпeйcĸи мaгиcтpaти нa пpoĸypaтypaтa в ĸpaя нa 2016 г.", "date": "2018.03.22", "title": "ГЕРБ подлага на обществено обсъждане промените в НК за корупцията в частния сектор"}
{"url": "https://www.dnevnik.bg/evropa/2018/03/22/3150972_franciia_shte_proizvejda_sinite_britanski_pasporti/", "text": "Новите британски сини паспорти, един от най-тачените символи на Брекзит, ще бъдат произведени във Франция. Това съобщи днес Мартин Съдърланд, главен изпълнителен директор на британската компания \"Де ла рю\" (De La Rue), която произвежда сегашната бургундско червена версия на документите, предаде \"Ройтерс\". Преди референдума от юни 2016 г. за излизане на Великобритания от ЕС някои привърженици на Брекзит призоваха за  връщане на синьо-златните британски паспорти , издавани от 1920 г. до 1988 година. Актуалната в момента бургундско червена версия се произвежда в Северна Англия от \"Де ла рю\", чийто шеф съобщи, че компанията е загубила търга за новите паспорти заради по-ниските цени, предложени от конкуренцията. \"Бих искал да поканя (премиера) Тереза Мей и (вътрешния министър) Амбър Ръд да дойдат в завода ми и да обяснят на всеотдайните ми работници защо според тях е разумно решение производството на един британски символ да бъде изнесено в чужбина\", заяви Съдърланд. Действащият договор, който изтича през юли 2019 година, е на стойност 400 млн. паунда (566 млн. долара) и компанията посочва, че решението на правителството няма да повлияе върху резултатите й през текущата и следващата финансова година. Министерството на вътрешните работи заяви, че е провело справедлив и отворен търг, за да гарантира, че в крайна сметка ще осигури на клиентите високо качество и сигурност при най-добра цена. Няма изискване паспортите да бъдат произведени в Обединеното кралство, допълни говорител на министерството.", "date": "2018.03.22", "title": "Франция ще произвежда сините британски паспорти след Брекзит"}
{"url": "https://www.dnevnik.bg/sport/2018/03/22/3150990_organizatorut_na_tur_dyo_frans_moje_da_zabrani_na_kris/", "text": "Надеждите на Крис Фрум за пета титла от  Обиколката на Франция  може да се изпарят, след като съществува вероятност колоездачът да не участва в състезанието. Британецът беше уличен с положителна проба за салбутамол през септември, с двойно по-голямо от позволеното количество. Въпреки че в момента тече разследване, Фрум участва в състезания, а Световната антидопингова агенция (WADA) и Междунардоният колоездачен съюз (UCI) очакват  решение на Антидопинговия трибунал . Според Press Association организаторът на Тура ASO може да откаже на Фрум да го включи в стартовия списък, ако дотогава случаят му не е решен. От изданието цитират два независими източника, \"които са на високи позиции в йерархията\". В последните седмици редица големи имена в колоезденето, включително и президентът на UCI  Давид Лапартиен , призоваха въпросът да бъде решен преди Обиколката на Италия, която е през май. Колоездачът на \"Скай\" заяви, че ще кара както в Джирото, така и в Тура, но Лапартиен се опасява от това. \"Представете си Фрум да се състезава в Тура, при положение че въпросът още не е решен. Според мен това ще бъде много лошо за имиджа на колоезденето и като цяло няма да се хареса на френската публика\", каза Лапартиен. Публиката във Франция недолюбва Фрум въпреки неговите четири титли. Британецът често е ставал обект на обиди в Тура, а веднъж дори беше залят с урина. Обиколката на Франция ще стартира на 7 юли във Венде. Фрум заяви, че  спечелването на пета титла от Тура  е голямата му цел за 2018 г. Ако го направи, той ще се изравни с легендите Еди Меркс, Жак Анкетил, Бернар Ино и Мигел Индураин.", "date": "2018.03.22", "title": "Организаторът на \"Тур дьо Франс\" може да забрани на Крис Фрум да участва"}
{"url": "https://www.dnevnik.bg/bulgaria/2018/03/22/3150962_prokuraturata_ne_otkri_prestuplenie_pri/", "text": "Ден след като стана известно, че има данни, че председателят на Софийския апелативен съд Даниела Дончева е извършила дисциплинарно нарушение с разпределението на дело за 102 млн. лева, свързано с КТБ, прокуратура оповести, че не е открила престъпление по случая и е прекратила проверката. До нея се стигна след сигнал на самата Дончева през ноември миналата година. Тя поиска от държавното обвинение да провери дали е извършено престъпление по служба заради разпределение на търговско дело за 102 млн. лв., свързано с фалиралата КТБ. В хода на разследването са изискани и приобщени копия на търговското дело, както и материали от проверка, извършвана от Инспектората на ВСС. Вчера стана известно, че съдебните инспектори са  констатирали нарушение при разпределението на делото . Актът им обаче не е влязъл в сила, защото магистратът е подала възражения срещу констатациите в него, а срокът за преценка на главния инспектор не е изтекъл. Разследващите са разпитали трима свидетели, които са формирали 6-и съдебен състав в САС, на който първо е било разпределено делото. \"Анализът на събраните доказателства е обосновал категоричен извод за липса на извършено престъпление по чл. 282, ал.2 НК или друго престъпление от общ характер, извършено от председателя на Апелативен съд – София, Даниела Дончева\", се казва в съобщението на градската прокуратура.  Разпитаните трима съдии са заявили, че в периода, през който спорът бил висящ за разглеждане от 6-и състав, страните по делото или свързани с тях хора и фирми не са се опитвали да осъществяват с тях какъвто и да било извънслужебен контакт. Същевременно върху тримата магистрати не е било упражнявано и влияние от ръководството на съда за взимане на решение в една или друга посока.  \"Като се отчетат горните обективни обстоятелства, както и категоричната позиция на тримата магистрати, разпитани в настоящото производство (Василев, Иванов и Хайдукова), че спрямо тях не е осъществяван извънпроцесуален контакт от страните, от техни представители или от трети заинтересовани лица и не им е оказвано каквото и да е въздействие от ръководството на САС с цел вземане на конкретна позиция по предмета на разглежданото търговско дело, а и обективното поведение на съдебния състав след 4.10.2017 г. (липсват произнасяния по спора, а е налице единствено самоотвод), намирам, че липсват каквито и да е било доказателства за виновно–умишлено поведение от страна на съдия Дончева по случая, насочено към осъществяване на специалната цел, изискуема от чл. 282, ал. 1 НК, а именно да набави за себе си или за другиго облага или да причини другиму вреда. Поведението й е несъставомерно и това се явява основание за прекратяване на настоящото разследване\", се аргументира наблюдаващият прокурор. Случаят стана известен миналия октомври, когато съдия Милен Василев от Търговската колегия на съда закачи писмо на таблото в коридора на съда, в което обвинява Дончева в действия със \"силен корупционен мирис\". Поводът за заявлението на съдия Василев е конкретно дело, което му е било разпределено случайно. Става дума за търговски спор с материален интерес от 102 млн. лв., в основата на който стои сградата на КТБ на пл. \"Гарибалди\" в София. Според съдията, който излага подробна фактология за събитията, председателката на съда е проявявала интерес към делото и именно заради това е издала заповед, с която е иззела всичките му дела. \"При така описаните събития у мен остава силното съмнение, че това е проява на корупция от ваша страна (макар да нямам доказателства за последното)\", написа тогава в писмото си съдия Василев, което завършваше с думите: \"Пожелавам ви със здраве да си харчите честно спечелените пари. С неуважение.\" Даниела Дончева беше назначена за председател на Софийския апелативен съд през юли 2016 г. от предишния състав на ВСС. Преди това мнозинството на съвета на два пъти демонстративно отхвърли кандидатурата на съдия Нели Куцкова, срещу която се беше изказал публично и премиерът Бойко Борисов.", "date": "2018.03.22", "title": "Прокуратурата не откри престъпление при разпределението на дело за 102 млн. лв., свързано с КТБ"}
{"url": "https://www.dnevnik.bg/bulgaria/2018/03/22/3150993_izvunredniiat_trud_v_bulgariia_e_nai-niskoplateniiat_v/", "text": "България е на последно място в Европейския съюз по заплащане на извънредния труд. Това показват данните от изследване на статистическата агенция Евростат за 2017 г. Един час над работното време носи на работниците в България 5.1 евро. За сравнение - лидер по този показател е Люксембург, където за 60 минути извънреден труд се плащат 43.8 евро. Следват Дания, Белгия и Франция съответно с 38.7 евро, 37.9 и 33 евро. Средното ниво за Европейския съюз е 23.1 евро за един час извънреден труд, докато в еврозоната сумата е 26.9 евро. От Евростат уточняват, че за последните 10 години България е отчела най-голям ръст на парите, давани за извънреден труд, изразяващ се в 122%. През 2007 г. час над работното време е носил на работниците 2.3 евро, докато през миналата година сумата е достигнала 5.1 евро.", "date": "2018.03.22", "title": "Извънредният труд в България е най-нископлатеният в ЕС"}
{"url": "https://www.dnevnik.bg/sport/2018/03/22/3150892_suchetaniiata_na_bulgarskite_gimnastichki_shte_budat/", "text": "Президентът на федерацията по художествена гимнастика Илиана Раева определи съчетанията на българските гимнастички като най-добри и най-трудни. Според нея това ще усложни задачата на съдиите при оценяването на изпълненията. \"В един момент не се вижда тази ужасна трудност на съчетанията, която сме направили. Всяка секунда трябва да пишеш и да отбелязваш елементите, които са направени в съчетанието, което е нещо много сложно за съдиите. Действително съчетанията на българския ансамбъл ще бъдат един страхотен тест за съдиите\", каза Раева преди Световната купа по художествена гимнастика в София. Според нея българките все още не са показали съчетанията в пълния им вид. Раева поясни, че тепърва очаква силни представяния от гимнастичките, като подготовката им е насочена към навлизане във върхова форма за световното първенство в София през септември. Световната купа в столицата ще се проведе от 30 март до 1 април в зала \"Арена Армеец\". В надпреварата, която е с награден фонд 29 500 швейцарски франка, ще участват 57 състезателки в индивидуалното и 18 ансамбъла. В индивидуалните състезания България ще бъде представена от Боряна Калейн и Катрин Тасева, която  спечели четири медала преди седмица в Киев . Големи надежди за добро представяне има към ансамбъла, в който влизат Симона Дянкова, Елена Бинева, Теодора Александрова, Мадлен Радуканова и Лаура Траатс. Най-добрата българска гимнастичка  Невяна Владинова ще пропусне надпреварата . Тя не е възстановена от контузия в глезена. Преди година  Владинова се представи много силно в София , като спечели четири златни и едно сребърно отличие. Раева допълни, че възстановяването на 24-годишната състезателка върви по план. Очаква се тя да участва в следващия кръг от Световната купа в Пезаро от 13 до 15 април. Билетите за надпреварата се продават онлайн в мрежата на Eventim. Пропуските за квалификациите в петък и събота струват 15 и 20 лева, а тези за финалите в неделя са на цени от 20 и 25 лева.", "date": "2018.03.22", "title": "Илиана Раева: Съчетанията на българските гимнастички ще бъдат тест за съдиите"}
{"url": "https://www.dnevnik.bg/sport/2018/03/22/3150968_fenove_poluchiha_dojivotna_zabrana_da_poseshtavat/", "text": "Петима фенове на \"Уест хем\", които  нахлуха на терена по време на мача с \"Бърнли\" на 10 март , получиха доживотни наказания. Те няма да посещават повече както домакинските срещи на \"чуковете\", така и гостуванията. Още няколко привърженици са получили доживотни наказания заради хвърляне на монети и предмети \"с цел да наранят или навредят\" на хората, които заемаха местата в директорската ложа, съобщи клубът, без да посочи броя на санкционираните. От ръководството на \"Уест хем\" допълниха, че в момента се разследват още няколко инцидента, в това число \"опит да нахлуване на терена и действия на насилие\". Полицията също съдейства за разрешаването на случаите. \"Клубът очаква да наложи още забрани въз основа на свидетелски показания и висококачествени видеокадри, които ще бъдат налични преди следващия домакински мач - срещу \"Саутхемптън\" на 31 март\", се казва още в съобщението на клубния сайт на \"Уест хем\". Вицепрезидентът на \"чуковете\" Карън Брейди се извини за случилото се на олимпийския стадион в Лондон и го описа като \"един от най-болезнените дни в историята на клуба\". \"Имаме нулева толерантност към всяка форма на насилие, която застрашава безопасността на другите. Поели сме ангажимент да осигурим безопасна и удобна среда за всички зрители\", заявиха още от клуба. Въпреки инвестициите и доброто финансово състояние \"Уест хем\" преминава през много тежък сезон, в който се очертава да води борба за оцеляване до последния кръг. \"Чуковете\" са в серия от три поредни загуби и имат само една победа в последните си седем мача. Тежкото поражение с 0:3 от \"Бърнли\" отприщи вълна от недоволство срещу собствениците Дейвид Съливан и Дейвид Голд. Фенските организации планираха протестно шествие преди срещата, но след среща с изпълнителния директор Карън Брейди се отказаха. Ситуацията обаче излезе от контрол през второто полувреме, когато десетки фенове нахлуха на терена. Стюардите не успяха да се справят с тях, а капитанът на \"чуковете\" Марк Нобъл повали един от запалянковците. След дълги пререкания феновете се върнаха на трибуните. Реферът Лий Мейсън проведе консултации с мениджърите Дейвид Мойс и Шон Дайш дали да прекрати срещата, но до това все пак не се стигна. Между 66-ата и 70-ата минута Ашли Барнс и Крис Ууд вкараха първите два гола за \"Бърнли\", което предизвика още повече гнева на феновете. Част от седящите на централната трибуна напуснаха местата си и опитаха да щурмуват ложите, където стояха двамата собственици, които бързо бяха изведени с охраната от стадиона.", "date": "2018.03.22", "title": "Фенове получиха доживотна забрана да посещават мачове на \"Уест хем\""}
{"url": "https://www.dnevnik.bg/photos/2018/03/22/3150919_fotogaleriia_spasenieto_na_shturkelite/", "text": "Сафет Халид Исмаил приюти бедстващите птици. \"Открих замръзналите щъркели до селския път. И ги заведох у дома да се стоплят до печката, и им дадох риба\", разказва Сафет.", "date": "2018.03.22", "title": "Фотогалерия: Спасението на щъркелите"}
{"url": "https://www.dnevnik.bg/biznes/2018/03/22/3151007_turgovci_na_gazovi_butilki_ochakvat_da_budat/", "text": "Газът за битови нужди ще поскъпне, ако парламентът гласува внесения в Народното събрание законопроект за горивата, предупредиха представители на Асоциацията на производителите, разпространителите и потребителите на бутилиран пропан-бутан. Промените в законопроекта, регулиращ пазара на горивата, ще засегнат над 100 000 домакинства и над 80 на сто от ресторантьорския бизнес у нас, алармираха от асоциацията на пресконференция в Националния пресклуб на БТА. Законопроектът с основен вносител Емил Димитров - Ревизоро от Обединените патриоти и депутати от всички парламентарни групи предвижда  тъ рговците на горива да се регистрират  в Министерството на икономиката, да предоставят финансови обезпечения в полза на държавата, а официалните им представители да имат образователен ценз и осигурителен стаж. Отделно се въвеждат изисквания за минимални складови наличности и инфраструктура, защото, според мотивите, по данни на НАП фирми с ниска капитализация и без инфраструктура са най-честите на рушители в сектора. Неофициално е известно, че текстовете на проекта са подготвени в Българската петролна и газова асоциация, обединяваща големите компании в бранша. Междувременно Европейската комисия поиска от България  да въведе облекчения  за дребните търговци на горива.  От асоциацията изтъкнаха, че подкрепят всички действия, които водят до ефективна борба със сивата икономика, но така предложените промени ще доведат единствено до монополизиране на пазара и поскъпване на цените на бутилирания пропан-бутан. По данни на асоциацията в момента има 67 обекта, които са собственост на 54 компании, от които може да се пълни и доставя бутилиран пропан-бутан. Цените сега на 10-литрова бутилка пропан-бутан са между 14 и 24 лева. \"Имаме конкуренция, която позволява потребителят да прави добър избор. На новите законодателни изисквания ще отговарят само 7 обекта, които ще са собственост на едва 5 компании, пресметнаха от асоциацията, а това според тях ще влоши конкурентността на средата. Освен това се залага изискване за наличие на минимален обем на складове от 500 кубични метра, като в случая инвестицията за изграждане на подобен склад е минимум 10 млн. лв. В законопроекта са заложени и финансови изисквания към търговците на бутилиран втечнен газ пропан-бутан за уставен капитал от 3 млн. лв. Друго ограничение е всеки от тях да разполага с поне 10 хил. бутилки, което означава да инвестира около 450 хил. лв.", "date": "2018.03.22", "title": "Търговци на газови бутилки очакват да бъдат изхвърлени от пазара заради проектозакон"}
{"url": "https://www.dnevnik.bg/sviat/2018/03/22/3151008_manipulatori_narcisisti_i_psihopati_-_po_kakvo_oshte_e/", "text": "Психологът, който е в центъра на скандала със злоупотреба с личните данни на милиони потребители на \"Фейсбук\", е работил с руски учени върху изследване на опасните личностни характеристики. Александър Коган е бил консултант на екип от Санктпетербургския държавен университет, който проучвал дали  психопатията ,  нарцисизмът  и  макиавелизмът  - наричани от психолозите \"мрачна триада\" - са свързани с агресивно поведение в интернет, казва Янина Ледовая, старши преподавател във факултета по психология към университета. \"Искахме да открием тролове, за да подобрим по някакъв начин живота на хората, уязвени от тях\", каза Ледовая пред \"Ройтерс\". Преподавателят в британския Кеймбриджки университет Коган - известен и с фамилното име Спектър, което избрали двамата със съпругата му - бе подложен на критики заради това, че е предоставил на консултантската компания \"Кеймбридж аналитика\" данните, събрани чрез личностна анкета във \"Фейсбук\". Анкетата е била сред неколкостотин хиляди души, но приложението, с което е била осъществена, е събирало подробности за техните \"приятели\" в социалната мрежа без тяхното знание или съгласие. Тези данни били използвани за създаване на насочена дигитална рекламна кампания в подкрепа на кандидатурата на  Доналд Тръмп  за президент на САЩ, призна изпълнителният директор на \"Кеймбридж аналитика\" (Cambridge Analytica, CA) Александър Никс пред репортер под прикритие на британския \"Четвърти канал\" (Channel Four News). Във вторник Никс бе временно отстранен от поста на фона на разрастващия се скандал за това как данните са попаднали в ръцете на неговата компания в нарушение на правилата на \"Фейсбук\". Сагата  свали с 50 милиарда долара пазарната цена на социалната мрежа . Коган не отговори на изпратено му по имейл искане да коментира работата си в Санкт Петербург, но в сряда каза пред Би Би Си, че е станал изкупителна жертва на \"Фейсбук\" и \"Кеймбридж аналитика\". Тази компания не е свързана с едноименния университет. Няма изтичане на данни Ледовая разказа, че в периода 2015-2017 г. Коган е съветвал санктпетербургския екип по проекта, финансиран от университета. Той пристигал рядко на място и предимно действал от чужбина. Екипът изготвил приложение към \"Фейсбук\" чрез анкета с 61 въпроса към рускоезични потребители, целяща да определи до каква степен у тях има прояви на \"мрачната триада\". Приложението събирало отговорите, както и публични данни за респондентите, след като получило тяхното съгласие. Отделно от това изследователите анализирали текстовете в публичните постове на потребителите във \"Фейсбук\". Ледовая каза, че събраните данни не са били предоставяни никому извън петчленния екип, нито са били споделяни с Коган. \"Нямаме право да споделяме с никого данните за тези около 10 хиляди души. Това е въпрос на етика и ние се придържаме към нея\", каза тя. Проучването на личностни качества, смятани за зловредни, ни връща най-малкото към  Зигмунд Фройд  - виенския психиатър, който пръв идентифицира нарцисизма, тоест прекомерната самовлюбеност. Макиавелизмът, назован по името на италианския писател и дипломат от ерата на Ренесанса, представлява манипулативно поведение, а психопатията се изразява в липса на съпричастност. Ледовая каза, че една от целите на проекта е била да установи душевното здраве на респондентите и ако се налага, да предложи безплатни съвети. Руската връзка Санктпетербурската връзка на Коган излезе наяве, когато отношенията между Москва и Запада стигнаха до нови ниски равнища. Американският гражданин Коган е роден в Молдова, но се е преселил в САЩ още като дете, съобщи британският вестник \"Гардиън\". В САЩ специалният прокурор Робърт Мълър предяви обвинения към 13 физически и 3 юридически лица в Русия за съучастие в престъпен и шпионски заговор за намеса в президентската кампания в САЩ. Една от линиите на разследването на Мълър е предполагаемо използване на целенасочени призиви във \"Фейсбук\", отправяни от руски групи, сред които работещата в Санкт Петербург \"Агенция за интернет изследвания\". Изследователският екип от Санктпетербургския университет няма нищо общо с \"Агенцията за интернет изследвания\", каза Ледовая. \"Познавам много добре хората, участвали в този проект. Те са последните хора, за които мога да си представя, че са замесени в такива действия\", каза Владимир Волхонски, който е работил до 2011 г. във факултета по психология. Кеймбриджкият университет каза, че Коган добросъвестно е взел разрешение от ръководителя на катедрата по психология да работи със Санкт Петербург. \"Изясни се, че тази работа и всички съпътстващи я субсидии ще бъдат от частно естество, отделно от работата му в университета\", се казва в изявлението.", "date": "2018.03.22", "title": "Манипулатори, нарцисисти и психопати - по какво още е работил ученият зад скандала с \"Фейсбук\""}
{"url": "https://www.dnevnik.bg/evropa/2018/03/22/3151021_evropeiski_sud_poiska_poveche_prozrachnost_v/", "text": "Общият съд на Европейския съюз подкрепи искането за повече прозрачност в законодателния процес в ЕС, като заяви, че Европейският парламент трябва да предоставя, когато бъдат поискани, ключови документи от разговорите между законодателите и държавите членки, предаде \"Ройтерс\". \"Европейският парламент трябва по принцип да дава достъп при конкретно искане до документи, отнасящи се до водените триалози. Работата по триалозите представлява решаващ етап в законодателния процес\", заяви Общият съд на ЕС. Триалозите са неформални срещи между европарламента, Европейската комисия и съвета. Тези срещи, които се състоят при закрити врата, играят ключова роля по важни и чувствителни въпроси. Стотици триалози се провеждат всяка година и са използвани в 70 до 80 процента от законодателния процес. Според поддръжниците им те ускоряват процеса по приемането на сложни закони. Критиците обаче казват, че този начин на правене на закони, обгърнат в тайнственост, ограничава демократичния контрол, тъй като липсва прозрачност и в крайна сметка подкопава доверието в евроинституциите и разпалва евроскептицизъм. Съдиите заявиха, че една по-голяма откритост ще подобри образа на органите на ЕС в очите на 500 милиона европейски граждани. В документите от триалозите обикновено се посочва законодателното предложение на Европейската комисия, позицията на европарламента и поправките му, виждането на съвета и междинния компромис или предварителната позиция на съвета, основана на предложените от депутатите промени.", "date": "2018.03.22", "title": "Европейски съд поиска повече прозрачност в законодателния процес в ЕС"}
{"url": "https://www.dnevnik.bg/biznes/2018/03/22/3151033_hotelierite_v_bulgariia_podceniavat_tehnologiite_i/", "text": "Хотелиерите в България подценяват възможностите на технологиите и очакват базата сама да привлече туристите вместо да я представят в интернет. Това е изводът от проучване на маркетинговото позициониране на българските хотели, извършено от Travel Academy и цитирано от БТА. Проучването, в което са включени 425 произволно избрани хотела от различна категория и местоположение, показва, че хотелиерите не обръщат достатъчно внимание на новите очаквания на туристите от така нареченото милениум поколение (родените в последните 20 г. на 20 в.) да правят всичко чрез новите технологии. Според данни от изследването 85.2% от хотелите от всички категории нямат в сайтовете си вариант за виртуална разходка - нещо доста желано от потребителите. За сравнение в хотелите от страните от Западна Европа този процент е между 20 и 25 на сто. Международни изследвания показват, че около два пъти е по-голяма вероятността за интерес за резервация на стая, ако хотелът предлага панорамна разходка, казаха експертите на Академията. Израз на изоставането от модерното време е и отсъствието на мобилна версия на сайтовете на хотелите - при 47% от проучените. Отново според международни изследвания около 40 процента от потребителите биха напуснали сайт на хотел, а прогнозите сочат, че до 2020 г. резервациите през мобилен телефон ще са повече отколкото през компютър. Проблем за хотелите от по-ниските категории три и две звезди е липсата на сайт, показва проучването, според което 30 на сто от изследваните обекти нямат такъв или ако имат, то информацията не е актуална. Донякъде причина за това е подценяването на индивидуалните туристи за сметка на организираните и предаването \"на властта\" на туроператорите и резервационните системи, коментираха авторите на проучването. В чужбина 76 на сто от резервациите се правят през агенции и сайтове, като от този дял половината от потребителите посещават и сайта на хотелите. Авторите на изследването изтъкват, че най-нерентабилно за хотела е да се откаже от сайта си в ползва на големите резервационни системи. При 22% от проверените хотели на сайта не са били обявени цени. Това, според международни изследвания, би прогонило 73% от потенциалните клиенти. При 75% пък не става ясно обявените цени за какъв сезон и коя година се отнасят. Експертите предупреждават, че невалидните цени са най-лесният начин за отблъскване потребителите от сайта на хотела. От Академията обявиха новия си проект, който започва на 15 септември в София и Пловдив - \"Нощ на хотелите\", като идеята е за около 50 лева еднократна такса през специален сайт за резервация да си изберем хотел от висока категория в двата града, където да отседнем за една нощувка със закуска. Организаторите обещават това да не просто нощувка, а и преживяване.", "date": "2018.03.22", "title": "Хотелиерите подценяват технологиите и губят потенциални клиенти, сочи изследване"}
{"url": "https://www.dnevnik.bg/sport/2018/03/22/3151038_igrachite_na_barselona_i_real_imat_obsht_chat_za/", "text": "Когато стане въпрос за враждата между \"Барселона\" и \"Реал\" (Мадрид), има един футболист на каталунците, който приема нещата много сериозно - Жерар Пике. Роденият в Каталуня централен защитник подкрепи отцепването на областта, заради което беше обявен за сепаратист от повечето си сънародници, а в Мадрид винаги е освиркван. Футболистът на \"Барселона\" разказа пред Players' Tribune интересни подробности за враждата с \"Реал\", която се пренася и в националния отбор. \"Имаме групов чат в WhatsApp, където сме всички от националния отбор, които играят в \"Реал\" и \"Барса\". Там понякога има доста пиперливи закачки, особено след дербитата между двата отбора. Този сезон обаче е много забавно, защото им водим с много точки, а това ми позволява да съм доста изобретателен в отговорите\", разказа Пике. Защитникът заяви, че между играчите от двата клуба няма лоши чувства, но понякога са малко по-остри в съобщенията си. \"Определено сме като малки деца, но понякога е много забавно. Това все пак е спорт.\" Пике дори се пошегува с колегите си от \"Реал\" защо и през този сезон не публикуват много снимки в социалните мрежи. \"Преди година, когато станаха шампиони и спечелиха всичко, те бяха много активни. Снимаха се без фланелки след всеки мач, позираха като Скалата, но сега са лаконични: \"Още три точки след този мач. Здравата работа продължава.\" Даже наскоро ги попитах: \"Момчета, защо сте толкова сериозни?\" Защитникът на \"Барселона\" добави, че съперничеството между двата големи клуба в испанския футбол не пречи на отношенията в националния отбор. \"И на тези лагери има закачки, но ни обединява общата цел, така че всички работим, за да побеждаваме\", добави Пике.", "date": "2018.03.22", "title": "Играчите на \"Барселона\" и \"Реал\" (Мадрид) имат общ чат за \"заяждане\" в WhatsApp"}
{"url": "https://www.dnevnik.bg/biznes/2018/03/22/3151085_putnata_agenciia_pusna_poruchki_za_blizo_polovin/", "text": "Агенция \"Пътна инфраструктура\" започна днес тръжни процедури за строителство за 425 млн. лв. без ДДС, съобщи агенцията. Открити са обществените поръчки за изграждането на 33 км от пътя между Мездра и Ботевград и за над 6 км от Софийския околовръстен път - от пътен възел \"Цариградско шосе\" до пътен възел \"Младост\". Проектите ще се изпълняват със средства от републиканския бюджет. Строителството на пътя Видин - Ботевград ще започне от една от най-сложните отсечки  , която е с дължина 33 км. Индикативната стойност на поръчките е близо 302 млн. лв. без ДДС. Участъкът е разделен в два лота - съответно на стойност 123 млн. лв. и 178.8 млн. лв. Срокът на изпълнение на всеки от двата участъка е 1096 дни, от които 180 дни за проектиране и 916 дни за строителство. Отсечката ще бъде с две платна с по две ленти за движение в посока с габарит 20 м. Трасето ще следва съществуващия път, но ще заобиколи селата Люти дол, Типченица, Новачене и Скравена. Пресичанията на републиканските и общинските пътища ще се осъществява чрез кръгови кръстовища. Предвидено е построяването на селскостопански надлези, площадки за отдих, тунели и т. н. Открита е и обществената поръчка за проектиране и строителство на   от пътен възел \"Цариградско шосе\" до пътен възел \"Младост\". Общата й дължина е 6.08 км. Проектът ще се изпълнява изцяло със средства от републиканския бюджет. Индикативната й стойност е 123 млн. лв. без ДДС. Кандидатите могат да подават офертите си до 17.30 ч. на 11 юни 2018 г. Отсечката ще бъде с две платна с по 3 ленти за движение в посока, средна разделителна ивица, разделителни ивици между локалите и директното трасе, 2 локални платна и тротоари. Пресичането на Софийския околовръстен път с по-големите пътни артерии в района ще се осъществява чрез 4 пътни възела. Ще бъдат изградени 3 пешеходни надлеза и мостове над реките Искър и Кална. Предвидена е реконструкция на водопроводи, канализация и газоразпределителна мрежа, както и изместване на инженерни съоръжения, телекомуникации и др. Срокът за изпълнение е 910 календарни дни, от които 180 дни за проектиране и 730 дни за строителство.С реализацията на проекта ще се улесни движението на транзитния трафик и връзката между автомагистралите \"Струма\" и \"Тракия\".", "date": "2018.03.22", "title": "Пътната агенция пусна поръчки за близо половин милиард лева"}
{"url": "https://www.dnevnik.bg/biznes/2018/03/22/3151111_durjavata_promenia_pravilata_za_upravlenie_na_toka/", "text": "Електроенергиен системен оператор\" ЕАД подготвя изменение на правилата за управление на електроенергийната система, което да позволи участие на индустриалните потребители в осигуряването на така наречения студен резерв. За това енергийният министър Теменужка Петкова информирала представители на бизнеса по време на среща в Министерството на енергетиката, съобщават оттам. Предвижда се новите условия да влязат в сила от юли. Към момента в осигуряването на студения резерв се включват енергийните предприятия. Операторът е внесъл предложение в Министерството на енергетиката за минимално увеличение на средночасовата разполагаема електрическа мощност за студен резерв за регулаторния период 2018/2019 година в размер на 650 MW. Целта е постигане на задължителните показатели за надеждност на електроснабдяването и сигурност на електроенергийната система. В рамките на това количество е предвидено и участие на индустриалните потребители в резерва. Експертите на енергийното ведомство ще анализират предложението.  По време на срещата е обсъдено и ускоряването на проекта за газификация на компаниите, осъществяващи дейност в района на Средногорието. Петкова уверила представителите на бизнеса, че изграждането на необходимия газопровод е сред приоритетните проекти за \"Булгартрансгаз\" ЕАД. ", "date": "2018.03.22", "title": "Държавата променя правилата за управление на тока студен резерв"}
{"url": "https://www.dnevnik.bg/bulgaria/2018/03/22/3151057_plamen_georgiev_predloji_chlenove_na_novata/", "text": "Председателят на новата антикорупционна комисия Пламен Георгиев предложи на парламента да избере и останалите четирима членове на новия орган, сред които и заместник-председател. За членове са номинирани  , която е член на оглавяваната доскоро от Георгиев комисия за отнемане на имущество, като в състава й е по предложение от ГЕРБ,  , която е директор на дирекция \"Публичен регистър\" в комисията, и  , за когото в съобщението е записано, че е магистър по изчислителна техника от Висшето военно училище в Шумен. За заместник-председател Георгиев предлага  , който в момента е директор на дирекция \"Противодействие на корупцията\" в комисията. Вчера парламентът прие правила за избор на членовете на новия антикорупционен орган. Пламен Георгиев беше избран по предложение на ГЕРБ. Малко след това в интервю той заяви, че ще предложи за членове хора, с които е работил досега. На изслушването му в парламентарната комисия по корупция той и другият кандидат - Николай Николов, бяха попитани дали биха се поканили един друг за членове, ако бъдат избрани за председател. Тогава Пламен Георгиев заяви, че ще помисли. Според приетите правила от парламента в седемдневен срок всеки от номинираните трябва да представи в парламента концепция за работата си, както и декларации за несъвместимост, за имущество и интереси. Кандидатите подлежат и на проверка по Закона за достъп и разкриване на документите и за обявяване на принадлежност на български граждани към Държавна сигурност и разузнавателните служби на Българската народна армия. Кои са номинирани За номинациите се разбра от съобщение на новата комисия. В него предложените са представени с кратки справки. е магистър по право от Юридическия факултет на Великотърновския университет. Работил е в Държавната агенция \"Национална сигурност\" (ДАНС) до вливането в КПКОНПИ на специализираната дирекция, която той оглавява. Има 22 години стаж в структурите на МВР и ДАНС. За членове са предложени:   в момента е член на КПКОНПИ. Тя е магистър по право от Юридическия факултет на Софийския университет с над 18 години юридически стаж.  е директор на дирекция \"Публичен регистър\" в КПКОНПИ. Тя има магистърска степен от Философския факултет на Софийския университет и 19-годишен стаж в Сметната палата, от които 12 в публичния регистър като експерт и директор.  е магистър по изчислителна техника от Висшето военно училище в Шумен. Има 20 години стаж в МВР и ДАНС, основно в борбата с организираната престъпност.", "date": "2018.03.22", "title": "Пламен Георгиев предложи членове на новата антикорупционна комисия"}
{"url": "https://www.dnevnik.bg/photos/2018/03/22/3151053_fotogaleriia_iaponiia_v_premiana_ot_cufnali_vishni/", "text": "Япония отново е в цветна премяна, след като цъфна сакурата - далекоизточна разновидност на вишните, символ на страната. Разцъфването на тези дървета е знак за началото на пролетта, което се отбелязва с тържества.", "date": "2018.03.22", "title": "Фотогалерия: Време за ханами"}
{"url": "https://www.dnevnik.bg/sviat/2018/03/22/3151181_germaniia_osudi_dojivot_migrant_iznasilil_i_ubil/", "text": "Съд в Южна Германия осъди на доживотен затвор млад кандидат за убежище, признал, че е изнасилил и убил 19-годишна студентка през 2016 г., предаде ДПА. Съдът постанови възможно най-тежката присъда срещу кандидата за убежище Хусейн К. Съдът също така прие, че са налице утежняващи вината обстоятелства, и разпореди мъжът да бъде превантивно задържан, което прави евентуална пробация почти невъзможна. След като присъдата беше прочетена, присъстващите в залата представители на обществеността започнаха да ръкопляскат. През 2016 г. жертвата, Мария Л. се удави край брега на река Драйзам в югозападния университетски град Фрайбург, в плитката част на водите ѝ. Заподозреният Хусейн К. призна, че е изпил голямо количество алкохол и е пушил неразрешени субстанции, след което свалил Мария Л. от велосипеда ѝ, изнасилил я, душил я с нейния шал и я хвърлил в реката. \"Знаел е, че е все още жива, когато я е оставил в Драйзам - че ще се удави, че няма как да не се удави\", заяви председателят на съдийския състав Катрин Шенк. Хусейн К. беше съден от съд за непълнолетни поради противоречиви данни за възрастта му, но по наказателното право за пълнолетни. Мъжът, за когото се предполага, че е от Афганистан, първоначално твърдял, че е на 17 години, но после заявил, че е излъгал. Няколко експертизи определиха, че към момента на престъплението възрастта му е била поне 22 години. Решението подлежи на обжалване. След ареста на Хусейн К. се разбра, че при бягството си от Афганистан едва не е убил 20-годишна жена в Гърция. Бил арестуван, но по-късно го освободили.", "date": "2018.03.22", "title": "Германия осъди доживот мигрант, изнасилил и убил студентка"}
{"url": "https://www.dnevnik.bg/sport/2018/03/22/3151036_garet_beil_stana_golmaistor_1_na_uels_v_debjuta_na/", "text": "Гарет Бейл вече е най-резултатният футболист в историята на уелския национален отбор. Крилото на \"Реал\" (Мадрид) отбеляза хеттрик за победата с 6:0 срещу Китай в контрола. Той вече има 29 гола в 69 мача за страната си. Досегашното върхово постижение се държеше от легендата на \"Ливърпул\" Иън Ръш. Бившият нападател има 28 попадения в 73 мача в периода между 1980 и 1996 г. Тревор Форд и Айвър Олчърч разделят третото място с по 23 гола. Двубоят между Уелс и Китай беше дебют за новия селекционер на британците Райън Гигс. Неговият отбор не срещна никакви трудности на китайска земя. Много силен мач за уелсците изигра и нападателят на \"Бърнли\" Сам Воукс, който се отчете с два гола и две асистенции. Бейл пък добави едно голово подаване към трите си попадения. За пръв път от 14 години футболист на Уелс отбелязва хеттрик в международен мач. На 18 февруари 2004 г. роденият в Замбия Роберт Ърншоу се разписа три пъти при победа с 4:0 срещу Шотландия в контролна среща. Бейл откри резултата още в третата минута, а 18 минути по-късно добави второ попадение. Нападателят на \"Бърнли\" Сам Воукс покачи на 3:0 в 38-ата минута, а в заключителните секунди на първото полувреме полузащитникът на \"Тотнъм\" Хари Уилсън вкара за 4:0. В 58-ата минута Воукс отбеляза второто си попадение в двубоя. Четири минути по-късно Бейл оформи крайния резултат. В оставащите половин час срещата се доигра в спокойно темпо. Приятелският мач с Китай беше първи в кариерата на Гигс като старши треньор с постоянен договор. В началото на февруари  легендата на \"Манчестър юнайтед\" замени на поста сънародника си Крис Колман . Под негово ръководство \"драконите\" стигнаха до исторически полуфинал на европейското във Франция през 2016 г., но не успяха да се класират за световното в Русия. Гигс има четири мача начело на \"червените дяволи\" в края на сезон 2013-2014, когато временно замени уволнения Дейвид Мойс. След това уелсецът остана в мениджърския екип като асистент на Луис ван Гаал. След пристигането на Жозе Моуриньо на \"Олд трафорд\" през лятото на 2016 г. Гигс реши да напусне.", "date": "2018.03.22", "title": "Бейл стана голмайстор №1 на Уелс в дебюта на Гигс"}
{"url": "https://www.dnevnik.bg/sport/2018/03/22/3151191_fenovete_shte_reshavat_s_koia_emblema_shte_igrae_cska/", "text": "Ръководството на \"ЦСКА - София\" постави задача на привържениците да изберат коя емблема да бъде поставена на екипите, с които отборът ще играе срещу \"Лудогорец\" на 5 май. Червените  заявиха \"Васил Левски\" за домакинството . \"ЦСКА ще изиграе мача на 5 май срещу \"Лудогорец\" на Националния стадион \"Васил Левски\" със специално изработен екип, който ще бъде направен по модел на първия в историята на ЦСКА. През 1948 година тимът ни играе без емблема на гърдите си, но за юбилея искаме на екипа да грее емблема, която да изберем заедно\", обявиха от клуба в сайта си. В сайта бяха представени десет емблеми, използвани от ЦСКА през годините. Сред тях е и  \"юбилейната\", създадена миналата година . Задачата е привържениците да гласуват до 25 март, включително. \"С него (юбилейния екип) ЦСКА ще изиграе само един мач - този на 70-ия ни рожден ден на 5 май\", посочват от клуба. Миналото лято \"ЦСКА - София\" водеше съревнование с аматьорския \"ЦСКА 1948\" в търга за активите на фалиралото ПФК ЦСКА АД, сред които най-висока стойност има емблемата. Близката до Гриша Ганчев \"Ред енимълс\" спечели наддаването с предложение за 8 млн. лева. Последва дълга процедура по обжалване на начина на разпределение на средствата, което продължава да бави обявяването на срок за плащане. От \"ЦСКА 1948\" призоваха да се сложи край възможно най-скоро и  да се пристъпи към времето за превеждане на сумата . Спортният директор на клуба от \"Българска армия\"  Пламен Марков каза, че след допускането на отбора до евротурнирите \"ЦСКА се връща в автентичния си вид\" . Адвокатът Първан Първанов, водил делата на клуба пред УЕФА, обясни, че  българското законодателство и УЕФА не регулират \"прехвърлянето\" на историята между дружествата . Той заяви тогава, че при плащане на сумата за активите клубът \"ще осигури най-високото в историята на футбола удовлетворяване на кредиторите, когато говорим за фалирали футболни клубове\".", "date": "2018.03.22", "title": "Феновете ще решават с коя емблема ще играе ЦСКА на 5 май срещу \"Лудогорец\""}
{"url": "https://www.dnevnik.bg/evropa/2018/03/22/3151224_es_shte_osudi_deistviiata_na_turciia_sreshtu_gazovite/", "text": "Европейските лидери ще осъдят твърдо \"незаконните действия\" на Турция в Егейско море и в Източното Средиземноморие, за да засвидетелстват солидарността си с Гърция и Кипър, съобщава \"Франс прес\", като се позовава на проектодекларация от  срещата на върха в Брюксел . Европейският съвет осъжда твърдо продължаването на незаконните действия на Турция в Източното Средиземноморие и в Егейско море и подчертава пълната си солидарност с Кипър и Гърция, се казва в проектодекларацията. В текста се споменава по-специално напрежението между Анкара и Никозия във връзка с проучванията за газ в Средиземно море, източно от Кипър, и задържането на граждани от ЕС в Турция. Агенция \"Франс прес\" отбелязва, че критиките срещу действията на Анкара, които се очаква да отправят европейските лидери, ще предшестват срещата между ръководните представители на ЕС и турския президент Реджеп Тайип Ердоган,  предвидена за 26 март във Варна . \"Асошиейтед прес\" допълва, че  въпреки заплахите от Брюксел  за отмяна на срещата подготовката за нея продължава и изглежда, че Ердоган ще има разговори във Варна с председателя на Европейския съвет Доналд Туск, председателя на Европейската комисия Жан-Клод Юнкер и българския премиер Бойко Борисов. Тази вечер Гърция и Кипър са предвидили да повдигнат въпроса за сондажите за газ и за задържането на граждани от ЕС в Турция по време на срещата на върха. Република Кипър, която е член на ЕС, подписа през последните години договори за проучвания за въглеводороди в териториалните води източно от острова с големи компании като италианската ЕНИ, френската \"Тотал\" и американската \"Ексън мобайл\". Но Анкара настоява за прекратяване на всякакви проучвания за газ от кипърските гърци, докато не бъде намерено решение на проблема с разделението на острова. Кипър е разделен от 1974 г., когато северната му част бе окупирана от Турция в отговор на националистически държавен преврат, целящ да присъедини острова към Гърция. Турски военен кораб блокира през февруари сондажен кораб на италианската компания ЕНИ край остров Кипър. Същия месец турски патрулен катер блъсна гръцки кораб близо до оспорвано необитаемо островче в източната част на Егейско море. Друг спорен проблем, засегнат в проектодекларацията на европейските лидери, е арестуването в Турция на двама гръцки войници, задържани, след като, патрулирайки в района на гръцко-турската граница, са навлезли по грешка на турска територия. Декларацията на лидерите от ЕС за Турция се очаква да бъде одобрена тази вечер от държавните и правителствените ръководители на ЕС след работна вечеря в рамките на първия ден от срещата на върха.", "date": "2018.03.22", "title": "ЕС ще осъди действията на Турция срещу газовите сондажи край Кипър"}
{"url": "https://www.dnevnik.bg/video/novinite_na_bnt/2018/03/22/3151268_video_drugite_novini/", "text": "Другите новини\" е рубрика за уеб новини на БНТ. Нови сигнали за бедстващи щъркели около Бургас Марк Зукърбърг проговори за скандала около \"Фейсбук\" Млади БГ посланици на проекта \"Футбол за приятелство\" Музикални рокади \"Танго\" на Людмил Ангелов и Веско Ешкенази Светът се готви за \"Часът на Земята\"", "date": "2018.03.22", "title": "Видео: Другите новини"}
{"url": "https://www.dnevnik.bg/bulgaria/2018/03/22/3151262_borisov_za_sluchaia_skripal_obiknoveno_ne_e_tova_koeto/", "text": "Премиерът Бойко Борисов, който е в Брюксел за участие в срещата на лидерите на ЕС, настоя службите по цял свят да се обединят в разкриването на извършителя и поръчителя на покушението срещу бившия руски двоен агент Сергей Скрипал в английския град Солсбъри. Темата е водеща за срещата на върха след като по-рано тази седмица  външните министри на ЕС  призоваха Русия да отговори на въпросите за употребата на  нервнопаралитично вещество  във Великобритания срещу един от бившите ѝ агенти и подкрепиха Лондон с \"безусловна солидарност\". В отговор Москва  изрази съжаление  за \"криворазбраната\" евросолидарност по случая. \"Има факт, който е много опасен и който изисква цялата разузнаваческа и контраразузнаваческата гилдия в целия свят да се заеме. Фактът е, че има терористичен акт, хора в предсмъртно състояние, и то с нервнопаралитичен газ, забранен отдавна с конвенции. Който го е направил - дали е Русия, дали е терористична организация, но на всяка цена извършителите и преди всичко поръчителите да бъдат разкрити\", каза Борисов пред българските медии. Като се позова на своя опит в стотици разследвания като главен секретар на МВР, Борисов каза, че \"обикновено в такива случаи не е това, което изглежда на пръв поглед\", а запитан дали Русия стои зад нападението на Скрипал, отговори, че е мнителен човек и ще коментира, когато поръчителят стане известен. По думите му версията, че така руският президент Владимир Путин е целял да осигури избирането си за нов мандат, е несъстоятелна. \"Не знам някой да се е съмнявал, че Путин ще спечели. Особено пък ако е можел да повлияе на изборите в САЩ, би било детска игра да повлияе на своите\", каза премиерът. И продължи: \"Да давам акъл на Великобритания и на Русия в тази сфера - на ФСБ, на МИ5 и МИ6, би било нескромно, за мен е важно да се разкрият поръчителите.\" Той предупреди за голямата опасност пред човечеството подобни бойни отровни вещества да се използват и на други обществени места. \"Щом могат в ресторант във Великобритания, могат да го пуснат и в Брюксел. Ние всички живеем в страх и несигурност (...) Който го е направил, трябва да си понесе цялата суровост и строгост на закона\", каза Борисов.", "date": "2018.03.22", "title": "Борисов за случая \"Скрипал\": Обикновено не е това, което на пръв поглед изглежда"}
{"url": "https://www.dnevnik.bg/bulgaria/2018/03/22/3151281_narusheniia_pri_plashtaniia_i_zakrilata_na_deteto_sa/", "text": "Множество нарушения на законите в сферата на социалната защита, процедурите по извършване на плащания и закрилата на детето са били открити в габровската дирекция \"Социално подпомагане\". Това става ясно от резултатите на проверка, извършена през февруари. Тя е констатирала, че в резултата на занижен контрол от страна на Радостина Братованова, директор на дирекцията, са нарушавани както разпоредбите на законите в областта на социалната закрила, така и вътрешноведомствени актове. и процедурите по извършването на социални плащания, предоставянето на услуги, както и дейности по закрила на детето. Констатациите са отразени в отговор на социалния министър Бисер Петков по повод питане на народния представител Кристина Сидорова (БСП). Текстът на отговора бе публикуван днес в сайта на Народното събрание. Проверката е установила още, че Братованова е изготвяла искания за дарения, без да е упълномощена за това и \"при липса на ясни критерии за подбор на бенефициенти\". В един от случаите тя дори снимала в кабинета си деца с коледни пакети, предоставени като дарение, без разрешение от родителите им, което е Името на Радостина Братованова влезе в новините през януари т.г. край  скандала с насилие над деца в габровския дом за деца с увреждания \"Хризантема\" . Тогава от публикуваните журналистически материали стана известно, че въпреки \"периодичните\" по думите й проверки тя научила за побоя и малтретирането на децата, след като случаят стана публичен през медиите и  видеоклипове, заснети с мобилен телефон . Едва след това подала и сигнал до прокуратурата. Според отговора на социалния министър, изготвен по депутатско питане, намерени в кабинета и служебния компютър на Братованова, тя имала отношение и към дома за стари хора \"Златни години\" в с. Яворец. Негов собственик през дружеството \"Дара 13\" е дъщеря й Ралица. Разследване на журналистката Емилия Димитрова в сайта \"За истината\" от февруари т.г. показа дублиране на дейностите, които Братованова е изпълнявала като директор на дирекция \"Социално подпомагане\", и услугите, които се предоставят в дома на дъщеря й в с. Яворец. От публикацията ставаше ясно също, че тя е посредничила при контакти на дома с институции, сред които и дирекцията, която сама оглавява. В дома \"Златни години\" проверката на Агенцията за социално подпомагане също е открила \" За тях сигнали вече са подадени до габровската районна прокуратура, Националната агенция за приходите, Регионалната здравна инспекция и Областната дирекция по безопасност на храните в града. Сигнал след извършената проверка е бил подаден и до Областната дирекция на МВР в Габрово, става ясно от публикувания днес отговор на Бисер Петков. Той се отнасял до установяването на факти и обстоятелства, касаещи дейността на \"Дара 13\". Заради констатираните нарушения Агенцията за социално подпомагане е започнала дисциплинарно производство срещу Радостина Братованова и членове на екипа й. Според Закона за държавния служител евентуалното дисциплинарно наказание трябва да бъде наложено до два месеца след установяване на нарушение. Най-лекото би могло да е забележка, а най-тежкото – уволнение.", "date": "2018.03.22", "title": "Нарушения при плащания и закрилата на детето са открити в габровската дирекция \"Социално подпомагане\""}
{"url": "https://www.dnevnik.bg/bulgaria/2018/03/22/3151201_glavniiat_prokuror_vutreshniiat_ministur_i_premierut/", "text": "Главният прокурор, вътрешният министър и премиерът реагираха като на шега на телевизионен репортаж, който показа, че единния граждански номер (ЕГН) на всеки гражданин може лесно да бъде разкрит. \"Това, което ще направя е на базата на репортажа не като главен прокурор, а като всеки гражданин, който трябва да направи нещо или чиито права са засегнати в този случай, просто ще подам жалба до Комисията за защита на личните данни (КЗЛД) и очаквам тя да си свърши работата\". Това коментира главният прокурор Сотир Цацаров във връзка с репортаж на Би Ти Ви, който показа колко незащитена е информацията за единния граждански номер (ЕГН) и здравния статус на всеки гражданин - той може да бъде разкрит за минути, ако търсещият знае само името и рождената дата на човека, до чиито лични данни иска да се добере. Той попита нашега репортера от телевизията какво е излязло от репортажа - че той има непрекъснати здравни осигуровки и попита - сигурно и при премиера е така. Коментарът му бе по време на брифинг за резултата от  проверката на всички пешеходни пътеки в страната . \"Аз освен да се съглася друго не ми остава\", коментира вътрешният министър Валентин Радев. Допълни: \"Не е добре да навлизат в лично пространство и особено защото не става въпрос за лично пространство само, а и затова, че може да бъде направена злоупотреба, добре е да може да бъде защитен всеки. Даже Зукърбърг го слушах сутринта по телевизията и той каза, че и във \"Фейсбук\" имат проблеми, неслучайно в България има КЗЛД - да вземат мерки. МВР надали трябва да се намесва пряко\". Помолен да коментира случая, премиерът Бойко Борисов отговори, че за него това е \"добра услуга\". Така всеки хакер можел да провери и да се убеди, че публикации с твърдения, че има сметки в банки, са неверни. \"За мен това е добра услуга, хакерите могат да проверяват идиотските глупости, които пишат сайтове за мен - да проверяват сметки, разговори. Това не ме тревожи\", каза премиерът пред български журналисти в Брюксел и увери, че във вторник ще бъде дадена подробна информация за мерките, които държавата предприема за защита на личните данни и повишаване на киберсигурността, което е европейски и световен проблем. В репортажа се разказва как със законни приложения в интернет човек може много лесно да се добере до всяко ЕГН. Има калкулатори в интернет, които на база известния код от ГРАО как се сформира ЕГН, могат да го посочат - стига да са известни имената и рождената дата на конкретния човек, което в съвремието на социалните мрежи не е трудно. Това можело да направи всеки, който е по-добър по математика - с екселска таблица и формула да стигне до конкретното ЕГН за 15-тина минути. Репортажът показа как се сдобива с ЕГН на премиера Бойко Борисов, вътрешния министър Валентин Радев и главния прокурор Сотир Цацаров.  Пред телевизията от КЗЛД са обяснили, че са задължили всички администратори на лични данни да предприемат необходимите технически и организационно мерки. Такъв сигнал е имало в край на миналата година, когато подателят на сигнала е пратил и ЕГН-то на комисията, тогава отговор не е имало.", "date": "2018.03.22", "title": "Главният прокурор, вътрешният министър и премиерът приеха пробива в личните данни на шега"}
{"url": "https://www.dnevnik.bg/bulgaria/2018/03/22/3151027_mestata_v_universitetite_pak_shte_budat_kolkoto/", "text": "За следващата академична година местата в университетите за образователно-квалификационни степени след средно образование ще бъдат почти колкото броя на зрелостниците. Местата държавна поръчка на практика са завишени спрямо м.г. Това се разбира от проект за решение на Министерския съвет, публикуван за обществено обсъждане. Очакваният брой на завършващите средно образование тази година е 56 737 младежи, а местата за прием в държавните и частни университети за образователно-квалификационни степени след такова се предлага да бъдат 54 731. През учебната 2017/2018 година тези места са били 55 977. Това значи, че сега приемът на практика не е намален, въпреки че в началото на тази академична година се видя, че  40% от местата за първокурсници бяха незаети . Приемът държавна поръчка леко се увеличава  За учебната 2018/2019 година държавата планира да субсидира обучението на 45 918 студенти в 37 държавни висши училища, от тях 38 704 за образователно-квалификационни степени след средно образование. За предходната е имало 45 584 места държавна поръчка, от които 38 555 за образователно-квалификационни степени след средно образование. Т.е. има леко завишаване на местата държавна поръчка. Местата срещу заплащане в държавните университети ще бъдат 10 692, от които 6677 след средно образование. Частните университети ще приемат 14 340 студенти, от които 9350 след средно образование. М.г. местата са били 16 159, т.е. има намаление. Предложеният прием е съобразен с оценката на учебната и научната дейност на висшите училища, с данните за реализацията на завършилите студенти и докторанти и с приоритетите за обществено-икономическото развитие на страната. Максималният брой студенти е определен въз основа на реализирания през миналата година субсидиран от държавата прием и при спазване методиката за определяне на коефициент на висше училище по професионални направления, посочват от Министерството на образованието и науката (МОН). Свива се приемът по икономика и управление В Софийския университет \"Св. Климент Охридски\" ще има 6388 места държавна поръчка, в Университета за национално и световно стопанство - 4419, в Техническия университет - София - 3546. В Пловдивския университет \"Паисий Хилендарски\" ще има 3604 места, а в Югозападния университет \"Неофит Рилски\" - 2198. Свиване на приема очаквано има по направления \"Икономика\", \"Администрация и управление\" и \"Туризъм\", като се очаква нулева година в някои университети. В Софийския университет няма да има прием по \"Медицина\". Няма да има прием задочно обучение по \"Право\". Първокурсници няма да се приемат в направление \"Икономика\" в Аграрния университет в Пловдив, в университета \"Асен Златаров\" в Бургас и в Шуменския университет \"Епископ Константин Преславски\". В първите два няма да има прием по \"Администрация и управление\", какъвто няма да има и в Химикотехнологичния и металургичен университет. Прием по \"Туризъм\" няма да има в Пловдивския университет и в Шуменския университет, но пък се увеличава приема в университета \"Асен Златаров\" в Бургас и в Икономическия университет във Варна. Повече места, където студентите не искат  В осем направления, в които имат намаляващ брой студенти, но са важни за развитието на отделни сектори на икономиката и обществото, се допуска допълнителен прием. Става въпрос за направленията \"Математика\", \"Физически науки\", \"Химически науки\", \"Химически технологии\", \"Енергетика\", \"Материали и материалознание\", \"Педагогика на обучението по...\" и \"Религия и теология\". В Техническия университет в София и Висшето военноморско училище \"Н. Й. Вапцаров\" във Варна се разрешава прием в три нови направления - \"Педагогика\", \"Информатика и компютърни науки\" и \"Комуникационна и компютърна техника\". Местата за новите докторанти ще бъдат 2417. За държавните висши училища местата са 2263, за частните – 154, а за научните организации - 290. За българите от чужбина има 2000 места  Определени са 2000 места за българи от чужбина, които ще се обучават в бакалавърски и магистърски програми в български висши училища. Има и 40 местата за докторанти. България ще осигури отново и 150 места за обучение на граждани на Република Македония. Предложеният прием е съобразен с организации на българските общности в чужбина и българските дипломатически представителства, както и с желанията на кандидат-студентите при проведената информационна кампания в Албания, Косово, Македония, Молдова, Украйна и Сърбия, съобщават от образователното министерство.", "date": "2018.03.22", "title": "Местата в университетите пак ще бъдат колкото завършващите средно образование"}
{"url": "https://www.dnevnik.bg/biznes/2018/03/22/3151260_nesubraniiat_dds_ne_bil_samo_bulgarski_problem/", "text": "При ръст на БВП за последните три години от 18 процента ръстът на приходите е 33 процента и това доказва добрите резултати за изсветляване на икономиката, каза пред журналисти днес Галя Димитрова, изпълнителен директор на Националната агенция за приходите (НАП), цитирана от БТА.  От 2000 г. до 2017 г. са събрани около 200 мрд. лева за бюджета, уточни Галя Димитрова. През 2017 година НАП е събрала с около една трета повече приходи от тези, събрани за 2014 година, добави тя. Цитираните в публичното пространство 16 млрд. лева скрит ДДС не са несъбрани приходи от ДДС от 2000 до 2017 година, а целият обем ДДС след разкрити данъчни злоупотреби за периода. Тук са включени 5.8 млрд. лева непогасени задължения, а от тях 5.4 млрд. лева са несъбираеми или трудно събираеми задължения от хора, които нямат никакво имущество, посочи Димитрова. Коментарът й идва, след като във  вторник гражданското сдружение \"Боец\" обяви , че годишно държавата не успява да събере ДДС за милиони левове. Анализ по години показва, че през 2017 година несъбраният ДДС е четири пъти по-малко от 2011 година. Тези данни не са тайна, а се отчитат ежегодно. ДДС измамите не са български феномен, а общ проблем на ЕС. Само за година ЕС губи 150 млрд. евро от несъбран ДДС. За 2015 година по този показател след България има седем държави от ЕС, сред тях са Португалия, Румъния и Италия, посочва директорът на НАП. Ние въведохме специална система за превенция преди и след регистрация по Закона за ДДС, което спира регистрацията на измамници. Ежемесечно се наблюдават данните за подадените декларации и специален софтуер търси несъответствия, добави Димитрова. Прилага се солидарната отговорност от собствените и управителите на фирмите и ревизии са установили 216 млн. лева от солидарни длъжници през последните две години. Добър резултат дава и сътрудничеството с ГДБОП, МВР, прокуратурата, където има командировани служители на НАП. Вече четвърта година има засилен фискален контрол, чрез който в реално време се наблюдава превозът на стоките, допълни Димитрова. Данни за 16 милиарда лева несъбран ДДС от 2000 до 2017 година не отговоря на действителността, каза Росен Бъчваров, говорител на НАП. На последна съдебна инстанция НАП печели над 85 процента от делата за данъчноревизионни актове. Проверките на фирми от групата на \"Интерком\", която купува \"ЧЕЗ - България\", досега не се открили нарушения, каза още Галя Димитрова в отговор на журналистически въпрос. Междувременно БНР съобщи, че парламентарната комисия за наблюдение на приходните агенции ще извика за изслушване представители на Министерството на финансите и на Националната агенция за приходите заради данните, че държавата не е успяла да събере над 16 милиарда лева ДДС за последните 18 години. Данните за дължимия данък добавена стойност са предоставени официално от НАП на Гражданско сдружение \"Боец\" чрез Закона за достъп до обществена информация и са за периода от 2000 до края на 2017 г.", "date": "2018.03.22", "title": "Несъбраният ДДС не бил само български проблем"}
{"url": "https://www.dnevnik.bg/sviat/2018/03/22/3151367_kremul_obiavi_sravneniiata_mejdu_putin_i_hitler_za/", "text": "Кремъл определи като отвратително  сравнението между Владимир Путин и Адолф Хитлер , което беше направено от британския външен министър Борис Джонсън. Бившият кмет на Лондон заяви в сряда, че руският президент иска да използва домакинството на световното първенство по футбол това лято, както лидерът на нацистите е използвал олимпийските игри в Берлин през 1936 г. \"Това е изключително отвратително изявление, което не подхожда на един външен министър\", заяви говорителят на президентството Дмитрий Песков, цитиран от информационна агенция \"Спутник\". \"Това без съмнение е много обидно и неприемливо\", допълни той. Коментарът на Джонсън дойде като подкрепа на тезата на опозиционния депутат Иън Остин, който сравни двата случая. \"Смятам, че определено е вярно сравнението с 1936 г. в описанието ви какво ще се случи в Москва по всички обекти от световното първенство по футбол\", каза британският външен министър. \"Не искаме нова студена война, но Владимир Путин се опитва да създава проблеми по всякакъв начин. Основната му аудитория не сме ние, а вътрешната публика, която иска след всичките тези - според тях - унижения, Русия отново да е силна\", добави Джонсън. Говорителката на руското външно министерство Мария Захарова отговори чрез социалните мрежи, че Джонсън е \"отровен с омраза и гняв\". \"Това е плашещо за представител на ядрена сила, а подобни паралели са неприемливи и под нивото на ръководител на дипломацията на европейска държава\", написа тя във \"Фейсбук\". От руското външно министерство допълниха, че страната е \"дала милиони жертви в борбата с нацизма\". Председателят на Държавната дума Вячеслав Володин определи коментарите на Джонсън като \"недопустими\". \"Това наистина е много грубо изказване. Подобен коментар е недостоен за човек, който заема такава длъжност. Не може да правиш такова изявление\", каза Володин. Според него британските политици са отчаяни и умишлено търсят други конфликти, за да оставят на заден план проблемите около излизането от Европейския съюз. ", "date": "2018.03.22", "title": "Кремъл обяви сравненията между Путин и Хитлер за \"обидни\" и \"отвратителни\""}
{"url": "https://www.dnevnik.bg/bulgaria/2018/03/22/3151383_lukovmarsh_i_oskverniavaneto_na_pametnika_na/", "text": "Луковият марш , вандализирането на еврейските гробища в София и едно от последните изрисувания на Паметника на Съветската армия могат да бъдат причислени към съвременните прояви на антисеметизъм, каза днес по Би Ти Ви заместник-министърът на външните работи Георг Георгиев. Той е и национален координатор за борба с антисемитизма, като днес се върна от посещение в Израел. Георгиев отбеляза, че за съжаление в страните от ЕС се вижда възраждане на неонацистки и неофашистки движения. \"Нашето внимание трябва да бъде съсредоточено върху това да не допускаме подобни явления да се задълбочават и по някакъв начин да оказват влияние върху процесите в държавите ни\", каза заместник-министърът. По думите му, ако подобно поведение не бъде наказано и осъдено, то може много лесно да прерасне в налагане на тормоз върху определени части на обществото. Георг Георгиев посочи също, че има създадена работна група с представители на МВР, Министерството на отбраната, Министерството на правосъдието и хора от еврейската общност, която при нужда ще предлага промени в законите.", "date": "2018.03.22", "title": "Луковмарш и оскверняването на Паметника на Съветската армия са антисемитски прояви, смята зам.-министър Георгиев"}
{"url": "https://www.dnevnik.bg/video/2018/03/22/3151381_video_iztrebiteli_predizvikaha_panika_v_severna_italiia/", "text": "Два италиански изтребителя предизвикаха паника сред жители на Северозападна Италия, когато ниско над земята преминаха звуковата бариера с последващ мощен тътен. \"Ройтерс\" разказва, че уплашени хора от Ломбардия и Пиемонт са засипали с телефонни обаждания аварийните служби, а в град Бергамо дори са били евакуирани за всеки случай училища и съдебна палата. Причината са два самолета Eurofighter F-2000, вдигнати по тревога заради пътнически Boeing 777 на компанията \"Ер Франс\", който временно изгубил контакт с италианските авиодиспечери. Протоколът изисква при такъв инцидент изтребителите бързо да настигнат самолета и да направят възможното за възстановяване на контакта, обясниха от военновъздушните сили. \"Предвид налагащите се спешни действия двата военни самолета бързо са преминали звуковата бариера, за да съкратят времето до минимум, а вятърът и температурата в района са увеличили ефекта от звуковата вълна\", допълват военните.", "date": "2018.03.22", "title": "Видео: Изтребители предизвикаха паника в Северна Италия"}
{"url": "https://www.dnevnik.bg/sport/2018/03/22/3151378_furkad_izmukna_svetovnata_kupa_v_sprinta_pod_nosa_na/", "text": "Французинът Мартен Фуркад спечели малката световна купа в спринта. 29-годишният биатлонист грабна трофея за седма поредна година, след като триумфира в последното за сезона състезание в тази дисциплина - в руския град Тюмен. Фуркад отмъкна малкия кристален глобус под носа на Йоханес Бьо. Норвежецът водеше в класирането и трябваше да завърши сред първите 12, за да спечели отличието. Той обаче остана 14-и и се размина с трофея само за две точки. Българските биатлонисти се представиха колебливо, но и тримата се класираха за преследването. Красимир Анев допусна две грешки от прав и завърши 31-и с пасив от 2:06.2 минути. Въпреки че направи два пропуска повече, Владимир Илиев финишира само на 18 секунди от Анев, като зае 40-ата позиция. Антон Синапов е 49-и с осем свалени мишени и изоставане от 2:41.3 минути. Фуркад записа втора поредна и общо десета победа през настоящия сезон. Той достига двуцифрен брой спечелени състезания в трети пореден сезон и общо за четвърти път в кариерата си. Французинът вече има 73 победи в Световната купа, като се доближи на 22 от рекорда на Оле Ейнар Бьорндален. Това е едно от малкото исторически постижения на легендарния норвежец, които Фуркад все още не е подобрил. Французинът спечели днес 22-ия си малък кристален глобус и втори за сезона след този в индивидуалната дисциплина, където раздели първото място с Йоханес Бьо. Фуркад вече има две малки световни купи повече от Бьорндален, който държеше рекорда до миналия сезон. Французинът най-вероятно ще добави още два малко глобуса, тъй като е лидер в класирането на оставащите две дисциплини - преследването и масовия старт. С успеха днес Фуркад направи и огромна крачка към спечелването на голямата световна купа за седми пореден път. Това ще го изкачи еднолично на върха по този показател. В момента французинът разделя първото място с Бьорндален с по шест големи кристални глобуса. Ако спечели големия глобус и трофеите в преследването и масовия старт, Фуркад ще запише трети пореден и общо четвърти сезон, в който обира абсолютно всички индивидуални отличия в Световната купа. Фуркад спечели по безапелационен начин спринта в Тюмен. Той не допусна нито една грешка в стрелбата и завърши за 25:49 минути. Французинът завърши с огромен аванс пред сънародника си Симон Дестийо (+33.2 сек.) и шведа Фреди Линдстрьом (+33.5 сек.). Нито един от първите седем в крайното класиране не допусна грешка в стрелбата. Латвиецът Андрейс Расторгуевс остана само на 1.7 сек. от третия подиум в кариерата си. Ерик Лесер беше най-силно представилият се германец с изоставане от 38.4 сек. от Фуркад. Руснакът Максим Цветков и французинът Кентин Фийон Майе разделиха шестата позиция с пасив от 43 секунди. Домакините успяха да класират още двама състезатели в топ 10. Александър Логинов е девети с една грешка и изоставане от 58.6 сек., а Антон Шипулин свали и десетте мишени, но остана на 1:07 мин. от победителя. Йоханес Бьо завърши на разочароващото 14-о място с две грешки и пасив от 1:22.4 мин. Това до голяма степен сложи край на надеждите му да прекъсне доминацията на Фуркад в Световната купа. Преди последните две състезания за сезона французинът води в генералното класиране с 1056 точки, а норвежецът е втори с 974. Бьо заема втората позиция и във всяка една от отделните дисциплини с изключение на индивидуалното, където двамата поделиха първото място. В спринта Фуркад завърши с 384 точки и две аванс пред Бьо. Преди последното преследване за сезона, което е в събота, французинът има 336 точки и преднина от 26 пред норвежеца. В масовия старт, с който в неделя ще бъде сложен край на Световната купа за 2017-18 г., разликата е 54 точки в полза на шампиона.", "date": "2018.03.22", "title": "Фуркад измъкна световната купа в спринта под носа на Бьо"}
{"url": "https://www.dnevnik.bg/sviat/2018/03/22/3151231_mark_zukurburg_nai-nakraia_progovori_no_shte_spasi_li/", "text": "След скандала за защитата на личните данни, включващ свързана с Тръмп фирма за събиране на информация, главният изпълнителен директор на \"Фейсбук\"  Марк Зукърбърг  започна серия от нетипични медийни изяви, опитвайки се да намали донякъде обществения и политически натиск над социалната мрежа. Но далеч не е ясно дали е спечелил на своя страна властите в САЩ и Европа, а още по-малко широката общественост, чиито ъпдейти на статуса осигуряват на \"Фейсбук\" безкрайния поток от информация, която социалната мрежа използва, за да продава насочени към конкретни потребители реклами. Вчера обикновено склонният към самоизолация Зукърбърг даде интервю за Си Ен Ен и друго за Wired след съобщенията, че \" Кеймбридж аналитика \" (Cambridge Analytica, CA) е откраднала данните на над 50 милиона потребители на \"Фейсбук\" в опит да повлияе на избори. През 2016 г. предизборният екип на Доналд Тръмп плати на фирмата над 6 милиона долара, макар че по-късно се разграничи от нея. Зукърбърг се извини за \"голяма злоупотреба с доверие\", призна за допуснати грешки и представи мерки за защита на потребителите след кражбата на информация от \" Кеймбридж аналитика \". \"Наистина съжалявам за това, което се случи\", заяви Зукърбърг пред Си Ен Ен. \"Фейсбук\" носи отговорност да защитава информацията на потребителите си, добави той и отбеляза, че ако фирмата се провали, \"не заслужаваме възможността да служим на хората\". Неговото признание за вина беше направено по кабелната телевизия няколко часа, след като призна грешките на компанията си в пост във \"Фейсбук\", без обаче да заяви, че съжалява. Зукърбърг и служител номер 2 на \"Фейсбук\",  Шерил Сандбърг , пазеха мълчание от петък насам, когато медиите разкриха, че \"Кеймбридж аналитика\" може да е използвала неправомерно получени лични данни на около 50 милиона \"Фейсбук\" потребители, за да се опита да повлияе на избори. Сред клиентите на \"Кеймбридж аналитика\" бе и предизборният екип на Доналд Тръмп. След публикуването на разкритията акциите на \"Фейсбук\" спаднаха с около 8 на сто и компанията  загуби около 46 милиарда долара от пазарната си стойност. Няколко експерти заявиха, че Зукърбърг е направил важна стъпка с интервюто си за Си Ен Ен, но малцина бяха убедени, че проблемът с \"Кеймбридж аналитика\" е останал зад него. според Хелио Фред Гарсия, преподавател по управление на кризи в Нюйоркския и в Колумбийския университет. \"Той не призна вредите или потенциалните вреди за засегнатите потребители\", заяви Гарсия. \"Съмнявам се дали повечето хора са разбрали, че се извинява.\" Вместо това ръководителят на \"Фейсбук\" посочи стъпки, които компанията вече е предприела, като взето през 2014 г. решение да ограничи достъпа на външни приложения до данни на потребителите (това решение е било взето прекалено късно, за да спре \"Кеймбридж аналитика\"). Освен това той изложи серия технически промени, които ще ограничат допълнително информацията, която приложенията могат да събират, обеща да уведомява потребителите, когато външни лица злоупотребяват с тяхната информация и заяви, че \"Фейсбук\" ще \"проверява\" приложения, които показват притеснително поведение. Такава проверка ще бъде гигантско начинание, заяви Дейвид Каръл, изследовател на медиите в нюйоркския колеж по дизайн \"Парсънс\". Начинание, което вероятно ще открие голям брой приложения, правещи \"притеснителни неща\". Но по други фронтове Зукърбърг внимателно си оставяше вратички в иначе поразителни изказвания. В интервюто за Си Ен Ен например той заяви, че би се \"радвал\" да даде показания пред Конгреса - но само ако това е \"правилното нещо\". Освен това Зукърбърг отбеляза, че мнозина други служители на \"Фейсбук\" може да се окажат по-подходящи свидетели в зависимост от това какво иска да научи Конгресът. В друг момент ръководителят на \"Фейсбук\" сякаш подкрепи закони, ограничаващи дейността на технологични гиганти. Поне ако това са \"правилните\" правила, като например да се изисква  политическите онлайн реклами  да разкриват кой е платил за тях. Но веднага след това Зукърбърг избегна да подкрепи закон, който би включил подобни правила във федералното законодателство, и вместо това похвали доброволните усилия на \"Фейсбук\" в тази насока. казва Тимъти Карън, преподавател по бизнес от университета \"Нотр Дам\" в Индиана. \"След шест месеца ще водим същите разговори и ще става само по-лошо с приближаването на изборите.\" Дори планът на \"Фейсбук\" да съобщава на потребителите за изтичане на информация може да хвърли върху потребителите отговорността да се просветят сами. Зукърбърг съобщи, че \"Фейсбук\" ще \"създаде инструмент\", който ще позволи на потребителите да видят дали техните данни са били засегнати от изтичането на информация към \"Кеймбридж аналитика\", намеквайки, че компанията няма да уведомява хората автоматично. \"Фейсбук\" възприе същия подход в стил \"направи си сам\" и в случая с  предполагаемата руска намеса  в изборите за разлика от \"Туитър\", който уведоми потребители, които са били изложени на руска пропаганда в неговата социална мрежа. При една от най-тежките ответни реакции, пред които се е изправял \"Фейсбук\", политици в САЩ и Великобритания призоваха Зукърбърг да обясни с подробности практиките си за съхраняване на информацията. Главни прокурори в щатите Масачузетс, Ню Йорк и Ню Джърси започнаха разследвания на проблема с \"Кеймбридж аналитика\". А мнозина потребители се обединиха в движение, призоваващо хората да изтрият изцяло профилите си във \"Фейсбук\". Санди Паракилас, работил в отдела за защитата на данните на \"Фейсбук\" от 2011 г. до 2012 г., заяви вчера пред британска парламентарна комисия, че компанията е бдителна за мрежовата си сигурност, но проявява небрежност, когато става дума за защита на данните на потребителите. Той заяви, че е имало случаи да се допуска лични данни, включително имейл адреси и в някои случаи лични съобщения, да напуснат сървърите на \"Фейсбук\" без реален контрол как ще се използват след това. Пол Ардженти, професор по бизнес в колежа в Дартмут, заяви, че макар обясненията на Зукърбърг да звучат убедително, вероятно все пак не са достатъчни. \"Въпросът е дали можете наистина да вярвате на \"Фейсбук\", заяви той. \"Не мисля, че този въпрос е получил отговор.\"", "date": "2018.03.22", "title": "Марк Зукърбърг най-накрая проговори, но ще спаси ли това имиджа на \"Фейсбук\""}
{"url": "https://www.dnevnik.bg/skorost/2018/03/22/3151400_bulgarskite_putishta_rabotiat_v_edni_ot_nai-tejkite/", "text": "Бълагрските пътища работят в едни от най-тежките метеорологични условия в света. Температурната амплитуда е 70-80 градуса, а през зимата има многократно замръзване и размръзване за един ден\", каза днес по БНТ председателят на управителния съвет на агенция \"Пътна инфраструктура\" инж. Дончо Атанасов. Той обясни, че това са основните причини за дупките по пътищата, а другите са недостигът на пари и фактът, че има участъци, които не са ремонтирани с десетилетия. Атанасов посочи, че във Великобритания, например температурните амплитуди са 20-25 градуса и при това положение е лесно там да имат добри пътища. На няколко пъти той подчерта, че където са правени ремонти, няма проблеми с отваряне на дупки. Говорейки за различното финансиране, председателят на управителния съвет на АПИ подчерта, че в Германия за поддръжка на пътищата се дават по 30 хиляди евро на километър, а тук сумата трудно стига 1000 евро. Атанасов подчерта, че служителите на агенцията ще кърпят дупките винаги, когато е възможно, но това няма да се прави когато има вода и като има вода и вали сняг. Ръководителят на пътната агенция каза, че с въвеждането на тол системата за плащане на преминаването по пътищата до 3-4 години първокласните пътища ще се преведат в добро експлоатационни състояние. Ден по-рано министърът на регионалното развитие  Николай Нанков обеща  6-7 години след пускането на системата всички републикански пътища да са отлични. Дончо Атанасов посочи, че българската тол система ще е най-модерната в Европа и за разлика от тази в Германия, въведена след период от 7-8 години, при нас тя ще заработи за година-година и половина. В отговор на въпрос, ръководителят на пътната агенция каза, че и това лято ще има ремонти по пътищата, но те ще бъдат съобразени с трафика.", "date": "2018.03.22", "title": "Българските пътища работят в едни от най-тежките метеорологични условия в света, смята началникът на пътната агенция"}
{"url": "https://www.dnevnik.bg/sviat/2018/03/22/3151328_poddrujnici_na_erdogan_ovladiavat_pochti_vsichki_medii/", "text": "Почти всички всекидневни вестници в Турция ще попаднат в ръцете на компании, подкрепящи президента Реджеп Тайип Ердоган, ако завършат успешно преговорите за продажба на медийния бизнес на \"Доган холдинг\" (Doğan Holding), за които групата обяви в четвъртък пред борсата. Ден по-рано Reuters съобщи, че според източник от проправителствения \"Демирорен холдинг\" (Demiroren Holding) има постигнато съгласие за сделката, но без да посочва цена или други подробности. В случай че непубличният холдинг \"Демирорен\" купи изданията и телевизиите на \"Доган\", общо 21 от 29 всекидневника, или 90% от тиражите, в страната ще се контролират от подкрепящи властите, изчисли левият вестник \"Биргюн\". Повечето опозиционни издания симпатизират на леви партии и движения и нямат широка аудитория, докато \"Хюриет\" - един от най-ценните активи от групата на \"Доган\" е с тираж от около 300 хиляди броя дневно и е един от малцината вестници, които не пишат откровено в полза на Ердоган, коментира \"Ройтерс\". Това ще стане в ситуация на силен натиск на държавата над медиите след неуспешния опит за преврат от юли 2016 г. По данни на Асоциацията на турските журналисти след това са били затворени около 130 редакции, а в затвора се намират близо 160 журналисти. В портфейла на \"Доган холдинг\" са уважаваният всекидневник \"Хюриет\" (Hürriyet) с неговата англоезична версия Hürriyet Daily News, както и телевизионният канал CNN Türk. В официалното съобщение се казва, че са започнати преговори \"за продажбата на всички наши компоненти, действащи на пазара за печатни и визуални медии, с оперативна стойност от 1.1 млрд. долара и цена на акциите 890 млн. долара без задълженията\". Това включва:  - компания за разпространяване на медийни и немедийни продукти  - издател на Posta и Fanatik  - независима информационна агенция (Dsmart) Придобиването им допълнително ще затвърди медийната подкрепа за управляващите, коментира \"Ройтерс\". Това би помогнало и за парламентарните избори през 2019 г. - първите след поправките в конституцията, предоставили на ердоган безпрецедентни за историята на републиката права. \"Преговорите напредват и има споразумение за придобиването\", каза източникът на агенцията. Пред \"Ройтерс\" представител на \"Хюриет\" заяви в сряда, че \"в момента уведомяваме служителите, а после ще има и съобщение за транзакцията пред Истанбулската борса\". При първите новини за преговорите акциите на \"Доган холдинг\" скочиха с повече от 17%, а на Hürriyet Gazetecilik - с 19%, като същият ръст се повтори и в четвъртък. Тази сделка ще отбележи \"растящото монополизиране на мненията\", коментира пред \"Ройтерс\" Андрю Финкел, дългогодишен анализатор на проблемите в Турция и автор на книгата \"Турция: Всеки трябва да научи\". \"Това е краят на една епоха. Доган се опита да балансира между това да играе ролята на нещо като опозиция, но да не прекалява, за да не се намеси правителството.\" След военния метеж от 2016 г. сред стотиците хиляди уволнени и арестувани бюджетни служители и хора от частния бизнес са и много журналисти, като по данни на Асоциацията на турските журналисти към януари 2018 г. в затвора са 154 техни колеги. \"Продажбата означава смърт за плурализма и независимата журналистика във водещите турски медии\", казва Ерол Йондероглу, местният представител на \"Репортери без граници\". \"Сега вече правителството има пълен контрол над медиите в навечерието на парламентарните избори през 2019 г. В обстановка на безпрецедентнет натиск върху гражданското общество и политическата опозиция, единствено щепа вестници с малки тиражи все още предлагат алтернатива на правителствената пропаганда.\" В социалните мрежи едни турци изразяват гнева си, защото разчитат случващото се като затягане на контрола на Ердоган над медиите, докато други казват, че през последните години вестниците на Доган са отстъпили от опозиционните си принципи. Айдън Доган, който е над 80-годишен, както и медийното поделение на неговия \"Доган холдинг\" отдавна се смятани за част от светските среди в страната. Ердоган често обвинява компанията в предубеденост към неговата ислямска Партия на справедливостта и развитието (AK Party) - нещо, което собствениците отричат. През 2009 г. \"Доган медиа\" бе глобена 2.5 млрд. долара за неплатени данъци, което според критици на управляващите е опит да бъде унищожена критиката срещу Ердоган в медиите. След това Айдън Доган бе принуден да продаде именно на \"Демирорен\" вестниците \"Миллиет\" и \"Ватан\". След това те веднага станаха проправителствени. Миналата година Айдън Доган бе извикан в съда, за да му бъдат повдигнати обвинения за контрабанда на горива. Това стана ден след като Ердоган критикува публикация на \"Хюриет\", твърдяща, че между правителството и армията се трупа напрежение. Доган отрече да и вършил нещо незаконно. Не е ясно дали това обвинение е изиграло роля за сегашните събития и решението му да продаде медийния си бизнес. \"Делото още не е приключило и виси над главата му като Дамоклев меч\", казва източник на \"Ройтерс\", близък както до преговорите за сделката, така и до управляващата партия. \"Не знам дали продажбата ще повлияе на хода на делото, но би могло [делото] да е причината за продажбата\".", "date": "2018.03.22", "title": "Поддръжници на Ердоган овладяват почти всички медии в Турция"}
