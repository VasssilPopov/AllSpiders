{"url": "https://www.dnevnik.bg/sport/2019/06/15/3925852_voleibolistite_zagubiha_ot_iaponiia_v_dramatichen_mach/", "text": "Българският национален отбор по волейбол записа пета загуба в Лигата на нациите след поражение от Япония. Тимът отстъпи в пет гейма, допускайки обрат 2:3 (25:22, 19:25, 25:16, 19:25, 19:21). Срещата продължи 2.13 часа и в нея българите отново показаха големи колебания. България остава с отрицателен баланс, като има само три победи. В трети пореден двубой отборът игра пет гейма, но не успя да спечели, както с Франция и срещу Австралия преди ден. Много силен мач за Япония направи диагоналътъ Юиджи Нишида, който тормозеше най-много българската защита. Той записа 26 точки. В българския тим най-резултатен беше Цветан Соколов с 12 точки. Посрещачите Мартин Атанасов и Розалин Пенчев добавиха по 9. След двубоя с Австралия Силвано Пранди направи няколко промени, като най-значимите бяха връщането сред титулярите на Георги Братоев и Розалин Пенчев, както и включването на центъра Красимир Георгиев. Българските волейболистите започнаха добре двубоя и играха с настроение. До втората техническа пауза резултатът се движеше точка за точка без големи откъсвания в резултата на някой от съперниците. Едва след това българите дръпнаха и до края на гейма не допуснаха изненади, за да поведат с 25:22. След спечеления първи гейм България не игра на ниво и допусна много грешки. Ефективността в атака падна драстично до под 40% и това се отрази, за да може Япония да изравни резултата след 25:19. В третия гейм Пранди направи куп промени, като заложи на Николай Пенчев, за да се стабилизира посрещането. На полето заигра и Теодор Тодоров и това даде резултат. Българските волейболисти се нуждаеха само от 25 минути, за да спечелят гейма на 16 точки и да се доближат до победата Това сякаш доведе до падане на концентрацията и в четвъртия гейм се повтори ситуацията от втория. Ефективността в атака беше много ниска, а за капак посрещането и играта в защита също донесоха проблеми. Диагоналът на Япония Нишида продължи да бъде много ефективен и тормозеше българите с начален удар. В крайна сметка Япония спечели частта с 25:19 и вкара двубоя в тайбрек. В него грешките от българския тим продължиха да се трупат. Соколов опита да компенсира, като по-голяма част от атаките бяха завършвани от диагонала, но и това не помогна. От другата страна Нишида също не грешеше, а съотборниците му вършеха достатъчно добра работа в защита. Япония поведе с 13:9, а след това и с 14:11, но българите не се отказаха. Те се върнаха в гейма, за да изравнят до 14:14, след което резултатът започна да се движи точка за точка. Българските волейболисти дори имаха мачбол, но тогава последваха три грешки от сервис. В атака тежестта пое Соколов, който не трепна, но в крайна сметка Япония издържа в защита и с успешна атака на своя диагонал Нишида стигна до победата.", "date": "2019.06.15", "title": "Волейболистите загубиха от Япония в драматичен мач в Лигата на нациите"}
{"url": "https://www.dnevnik.bg/sviat/2019/06/15/3925811_vlastite_v_honkong_zamraziha_sporniia_proekt_za/", "text": "След дни на многохилядни протести властите в Хонконг решиха да замразят спорния законопроект за екстрадиция в Китай. Лидерът на Хонконг Кари Лам, цитирана от Ройтерс, обяви днес, че след внимателно проучване на ситуацията правителството е взело решение да бъде прекратено по-нататъшното обсъждане на законопроекта, предизвикал масови протести в автономната територия.  Официален Пекин обяви, че подкрепя решението, предаде БТА. \"Ще възобновим дебатите с всички сектори на обществото, ще извършим още обяснителна работа и ще изслушаме различни възгледи в обществото\", каза Лам на пресконференция в Хонконг. Тя отбеляза, че замразяването на процеса е за неопределено време, без краен срок.  Лам изрази \"дълбоко съжаление, че законопроектът е предизвикал сериозни разногласия, неразбиране и протести в обществото. Според нея въпросът се сваля от дневния ред на Законодателния съвет (парламента на Хонконг) и ще се вземат мерки за възстановяване на реда и поддържане на спокойствие в града, който има автономен статут след възстановяването на върховната власт на Пекин над него през 1997 г.  Въпреки днешното съобщение на Лам, което дава заден ход по законопроекта - безпрецедентна стъпка от страна на властите, които са под натиск от Пекин, опозиционната организация \"Граждански фронт за човешки права\" предупреди, че не възнамерява да отмени насрочената за утре нова многохилядна протестна акция. Нейните активисти настояват за пълен и окончателен отказ от законопроекта, който цели да бъде създаден механизъм за предаване в континентален Китай на лица, укриващи се от правосъдието в тази автономна територия с особен административен статут. Поддръжниците на опозицията се опасяват, че този нов режим може да се разпространи не само върху съдените за криминални и корупционни престъпления, но и върху правозащитниците, и обвиняват Пекин, че засилва намесата си във вътрешните работи на Хонконг, който има гарантирана широка степен на автономия до 2047 г.  Местните жители смятат, че законът подкопава автономния статут на Хонконг, основан на формулата \"една страна - две системи\", и създава заплаха за демократичните свободи.", "date": "2019.06.15", "title": "Властите в Хонконг замразиха спорния проект за екстрадицията в Китай"}
{"url": "https://www.dnevnik.bg/bulgaria/2019/06/15/3925813_velizar_shalamanov_bulgariia_niama_polza_ot_specialni/", "text": "Актуалните заплахи за сигурността на страните-членки на НАТО и ЕС преди всичко са свързани с несигурността по южните граници на Алианса, но и в много голяма степен с поведението на такъв сериозен фактор като Русия по отношение на конфликтите в Украйна, Грузия, Молдова. Това заяви пред БНР бившият министър на отбраната Велизар Шаламанов, който 8 години бе директор в Агенцията по комуникация и информация на НАТО. \"Именно затова, от една страна Балтийско и Черно море са важни точки, в които трябва да се търси стабилност и снемане на напрежението. Също така и в Средиземноморието трябва да се търси съвместно с ЕС преодоляване на проблема, свързан с нелегална имиграция и с терористичните заплахи, идващи преди всичко от юг,\" каза той. Според Шаламанов има едно голямо предизвикателство и то е най-вече технологично, защото новите технологии могат да доведат до неочаквани промени в начините на противоборство, особено в сферата на ИТ, изкуствения интелект, космическите технологии. \"Определено Русия се стреми да се върне в позицията, която имаше СССР по време на Студената война и това създава напрежение - и по отношение на конфликтите, в които Русия е ангажирана, които тя провокира. Ядрените оръжия, новите технологии и използването им в сферата на хибридните заплахи, киберзаплахите също са области, в които с Русия има напрежение, не само с НАТО, ЕС, но и в двустранен план със страни-членки,\" каза той. Шаламанов смята, че напрежението винаги има най-доброто решение на масата на преговорите. Най-добрият инструмент на дипломация, на преговори са способностите, които вдъхват респект, които въздържат опонента от провокации, от амбиции, които не могат да бъдат задоволени. \"За мен по отношение на Русия България трябва активно да участва във формирането на позициите, на политиката на ЕС и НАТО. В двустранен план да участва в оценката и в развитието на позициите на нашите стратегически съюзници. За специално отношение не мисля, че можем да постигнем такъв \"успех\", просто защото от гледна точка на Русия специалното отношение е това България да има ограничени възможности за избор и да бъде поставена в зависимост. Така, че каквито и да са специални отношения не са от полза за България. От полза за България е да има ясни отношения, които с Русия най-добре се постигат на ниво НАТО-ЕС и специалната роля на България в тези съюзи е важната стъпка, която трябва да постигнем. За това се изисква капацитет - и аналитичен, и дипломатически, и преговорен, и съответно военен капацитет, за да бъдем уважавани в НАТО и ЕС.\" По думите на Велизар Шаламанов Турция е изключително важен съюзник в НАТО и на масата на консултациите при закрити врата в Алианса може да бъде намерено решение на всеки един въпрос, който представлява проблем в сферата на сигурността или предизвиква загриженост от други страни от НАТО. \"Иначе Турция наистина е една от страните в НАТО, която е изправена пред най-сериозни предизвикателства - и в контекста на Близкия изток, и в контекста на интереси, които по един или друг начин я свързват с Русия, и в Черно море, и в Кавказ, и в Средна Азия.\" Велизар Шаламанов определи случая с 16-годишното момче от Пловдив, станало жертва на радикален ислям, като пример за използване на киберпространството за радикализация, за организиране и провеждане на терористични атаки, за хибридни атаки. Противодействието според него е в още по-добро взаимодействие между службите на НАТО и ЕС. \"Нито една страна не може да изгради пълния капацитет за реагиране в такива ситуации. Не случайно Израел, без да е член на НАТО и ЕС, търси сътрудничество - и с основни партньори в НАТО и ЕС, и със страните в нашия регион. Капацитетът на Израел, вероятно много по-голям от този на България, е недостатъчен, за да се противопоставят на тези рискове, свързани с използване на киберпространството от терористи.\" Като най-трудната задача на прехода определи Шаламанов модернизацията и превъоръжаването на българската армия, защото става въпрос за 10.15 и повече милиарда лева, които да бъдат похарчени. Твърденията, че тези пари ще \"изядат\" средствата за социални политики и пенсии експертът намира за част от информационната война, защото в това няма нищо вярно. \"Само искам да припомня, че по времето на комунизма военният бюджет беше 6 до 10% от БВП. Армията беше над 110-120 хиляди, самолетите бяха 200-250, танковете 3-4 хиляди, представете си, ако сега трябваше да поддържаме такава армия, за какво друго щеше да има пари? Самият факт, че в момента никой не чака на опашка за цветен телевизор, не чака години за кола и за апартамент, означава, че промяната, включително и в армията, е довела до много по-високо качество на живота, но така или иначе ние имаме прост ангажимент от 2014 г. - да харчим 2% от БВП за отбрана и от тях 20% за ново въоръжение и техника. Засега това не се случва. Очаквам със сключването на договор за 8 самолета Ф-16 , след това и на другите договори, да изпълним този ангажимент и мога да ви уверя, че това ще доведе до видими положителни резултати не само за армията, а и за цялостната модернизация на страната, защото това ще бъде реалното влизане в XXI век,\" каза Шаламанов, който е експерт в областта на отбраната на политическата формация \"Демократична България\".", "date": "2019.06.15", "title": "Велизар Шаламанов: България няма полза от специални отношения с Русия"}
{"url": "https://www.dnevnik.bg/sport/2019/06/15/3925815_fenklubut_na_cherno_more_ima_neosporimi_dokazatelstva/", "text": "Близо месец след странното  изваждане на футболисти  на \"Черно море\" от състава преди последния мач за сезона с \"Лудогорец\", все още няма официална позиция от клуба за случката. Версията е, че в клуба са се усъмнили, че футболисти са играли симулативно срещу ЦСКА в началото на май. Разкритията бяха направени седмици по-късно, а \"Черно море\" и до днес не е излязъл с официална позиция. От БФС и прокуратурата обявиха пред \"Дневник\", че не са получавали никакви сигнали по случая. От клуба обаче така и не са коментирали случилото се. Единствен  капитанът Георги Илиев  няколко пъти коментира какво се случва. За сметка това Националният фенклуб на \"Черно море\" излезе с официална позиция за отстранените играчи. Според феновете \"има неоспорими доказателства, уличаващи част от футболистите\". \"Организирано е вътрешно разследване след появили се съмнения за симулативно поведение в един от мачовете на отбора. Същото е проведено на най-високо ниво, благодарение на което са извлечени редица неоспорими доказателства, уличаващи част от футболистите, сред които и легендата на клуба Георги Илиев. Доказателства, които всеки здравомислещ човек би разбрал, че предвид мащаба на скандала, ние няма как да бъдем оторизирани да разпространим и единствените, които могат да оперират с тях са отново ръководителите на ПФК \"Черно море\" Варна\", се казва в позицията на феновете. \"Повечето от Вас ще са очаквали нещо повече като информация. Това са фактите към този момент! Това са грозните факти, с които колкото и да не ни се иска трябва да се съобразим, докато не ни бъде предоставено ново доказателство, което освен емоционална да има и правна тежест, която да наклони везните в другата посока\".", "date": "2019.06.15", "title": "Фенклубът на \"Черно море\": Има неоспорими доказателства уличаващи Георги Илиев и другите играчи"}
{"url": "https://www.dnevnik.bg/sport/2019/06/15/3925818_obikolkata_na_vitosha_zavurshi_s_rekord_pri/", "text": "За пръв път в историята на  Обиколката на Витоша  тя беше обиколена за по-малко от 4 часа с велосипед, като се стигна до рекорд в тазгодишното издание. Победител стана Александър Алексиев, който финишира за 3.55:44 часа. Той подобри с близо четвърт час собственото си най-добро постижение. За Алексиев това е трета победа от три участия в надпреварата. При жените победи Христина Козарева. Тя победи втората с 26 минути, а освен това остана само на 52 секунди от върховото постижение при дамите. Победителите в двете категории за от клуб \"Велораптор\". \"Щастлив съм с третата победа при третото си участие тук. Защитих титла от миналото лято, но по-важното е че завърших под 4 часа. Бях си поставил за цел 3.45 ч., малко не достигна, но ще оставя този рекорд за следващата година. От Мъглиж съм и в последно време се насочих към планинските колоездачни състезания\", каза след състезанието Алексиев. \"Изненадана съм от голямата разлика, с която победих. Това е осмото ми участие, толкова са ми и титлите. Можех да финиширам и по-бързо, но на три пъти падах, за щастие без сериозни последици\", каза Козарева, която завърши за 5.13:03 ч. Тази нощ стартират и бегачите, за които прогнозата е за хубаво време. Те ще финишират в неделя сутрин. Резултати от Витоша 100 може да следите  тук .", "date": "2019.06.15", "title": "Обиколката на Витоша завърши с рекорд при колоездачите"}
{"url": "https://www.dnevnik.bg/photos/2019/06/15/3925808_fotogaleriia_kak_aziia_se_ozova_v_borisova_gradina/", "text": "Днес в София се проведе третото издание на фестивала за азиатска култура \"Магията на Изтока\".", "date": "2019.06.15", "title": "Фотогалерия: Как Азия се озова в Борисова градина"}
{"url": "https://www.dnevnik.bg/sviat/2019/06/15/3925822_ukrainski_jurnalisti_masovo_napuskat_televiziia_kupena/", "text": "Проруски украински депутат купи новинарска телевизия, което доведе до поредица от оставки на журналисти. Те се опасяват, че медийното отразяване ще бъде повлияно от Москва, предаде БТА, позовавайки се на \"Франс прес\". Преди да поеме контрола върху телевизия ЗИК, Тарас Козак от проруската партия \"Опозиционен блок\" вече притежаваше две украински телевизии. Той е близък с политика Виктор Медведчук, известен с връзките си с Владимир Путин. По думите на Медведчук руският президент е кръстник на една от жените му. Според журналиста Роман Недзелски, един от напусналите телевизията заедно с нейния директор, сега медията е под контрола на Медведчук. \"Медведчук е враг на страната ми, убиец на миналото и на бъдещето\", заяви в социалните мрежи неговият колега Вахтанг Кипиани. \"Трудно е да се каже кое е по-лошо: руски танк на разграничителната линия или телевизия, чийто практически собственик е роднина на Владимир Путин\", отбеляза в социалните мрежи украинският депутат Мустафа Найем. Според него тази покупка е само едно от предизвикателствата, пред които е изправен новият президент на страната Володимир Зеленски.", "date": "2019.06.15", "title": "Украински журналисти напускат телевизия, купена от проруски депутат"}
{"url": "https://www.dnevnik.bg/zelen/2019/06/15/3925816_vodite_na_iazovir_krai_omurtag_se_ocvetiha_v/", "text": "Водите на язовира край Омуртаг са с жълто-зелен цвят, съобщи БТА. След подаден сигнал от гражданин за замърсяване на микроязовир Ялъдере с фекалии експерти от РИОСВ - Шумен са проверили водоема. Посетена е и намираща се недалеч кравеферма, съобщи местната екоинспекция.  При проверката на язовира е установено, че цветът на водата е жълтозелен, но няма отлагания в зоната на контакт на водата и брега, както и мъртва риба. Взети са две проби от повърхностните води на язовира за установяване на качеството на водата. Паралелно с огледа на язовира е извършена проверка на кравеферма \"Олимп 131\" на ЕТ \"Исмет Шабанов\" от Омуртаг, като възможен източник на замърсяването. Експертите са констатирали, че торовата течност от кравефермата се събира в бетонова яма в лошо техническо състояние, като се наблюдават течове. Оттичането на битово-фекалните отпадъчни води е към дерето, вливащо се в язовира. На брега е установено и депониране на торова маса върху земната повърхност, която при валежи също може да попадне в дерето, приток на язовир Омуртаг.  Съставен е констативен протокол от РИОСВ - Шумен и са издадени предписания. За установените нарушения предстои съставяне на акт за административно нарушение.", "date": "2019.06.15", "title": "Водите на язовир край Омуртаг се оцветиха в жълто-зелено"}
{"url": "https://www.dnevnik.bg/photos/2019/06/15/3925828_snimka_na_denia_sveshtenici_s_kaski_na_purvata/", "text": "Днес архиепископът на Париж Мишел Опти отслужи първата литургия в катедралата \"Нотр Дам\" след пожара на 15 април. Поради съображения за сигурност на нея нямаше как да присъстват вярващи, а свещениците трябваше да носят каски.", "date": "2019.06.15", "title": "Снимка на деня: Свещеници с каски на първата литургия в \"Нотр Дам\" след пожара"}
{"url": "https://www.dnevnik.bg/sviat/2019/06/15/3925839_noviiat_premier_na_moldova_obeshta_ukrepvane_na/", "text": "Новата министър-председателка на Молдова Мая Санду обеща напредък в отношенията с Европейския съюз и съд за всички, извършили злоупотреба с власт, включително най-влиятелния олигарх в бившата съветска република Владимир Плахотнюк, предаде Асошиейтед прес. Санду даде изявление след първото официално заседание на нейното коалиционно правителство, което беше съставено миналия уикенд, но не можа да поеме функциите си, тъй като временният кабинет оспори легитимността му и отказа да се оттегли. Министър-председателката изтъкна, че подобряването на връзките с ЕС е приоритет на правителството й (кандидатурата на Молдова за присъединяване беше замразена заради бавния темп на реформите), но отбеляза, че наред с това страната е склонна да засили икономическото и търговското си сътрудничество с Русия. \"Правителствената програма ясно заявява, че близостта с ЕС е основата на дейността ни\", каза Санду и обяви предстояща визита в Молдова на делегация от Брюксел. \"Съвсем скоро ще станете свидетели на конкретни стъпки и напредък в подобряване на връзките ни с ЕС\", каза тя. След като вчера бившата управляваща Демократическа партия на Молдова (ДПМ) на Плахотнюк, подкрепяна от Конституционния съд, обяви, че се отказва от властта и разпуска правителството на премиера Павел Филип, днес Конституционният съд отмени постановлението, оспорващо легитимността на новото правителство и официално сложи край на кризата./БТА", "date": "2019.06.15", "title": "Новият премиер на Молдова обеща укрепване на връзките с ЕС и правосъдие"}
{"url": "https://www.dnevnik.bg/analizi/2019/06/15/3925655_agentite_na_shtazi_dnes_imat_li_pravo_da_govoriat/", "text": "30 години след падането на Берлинската стена покаянието е невъзможно, но е изчезнал и страхът от ЩАЗИ. Ето две истории, които показват лицето на един нов разговор за миналото. Днес Щефан Шварц е сатиричен писател, изкарва си хляба с писане на комедии и развлекателни четива за свободното време. През 2016 г., когато е на 51 години, става сценарист на 6-серийната телевизионна комедия \"Седвиц\", излъчена по обществената телевизия ARD. Тя представлява разказ за живота в ГДР, изпълнен с вицове. Хората на ЩАЗИ са показани като човеци с чувство за хумор. Има ли право някой, който е работил за ЩАЗИ, да ни разказва за онова време? Или, както риторично пита тогава списанието Zeit Magazine – Щефан Шварц е бил на 17 години, когато по собствено убеждение е започнал обучението си в Министерството за държавна сигурност на ГДР, получило известност като ЩАЗИ. Когато пада Берлинската стена, е бил на 24 и е продължил да учи. Получил е стипендия от ЩАЗИ и е започнал да следва журналистика в Лайпциг. Напуска централата на източногерманските тайни служби през 1990 г., с последните уволнени. Точно тогава, като млад журналист, започва да работи като кореспондент от Саксония за новооснованото източно издание на популярния западногермански вестник TAZ. Вестникът си поставя за цел да разказва именно за нарушенията на гражданските права в Източна Германия. Шварц пише. Започва и собствена рубрика като коментатор за новооснования опозиционен лайпцигски вестник DAZ. Никой не знае за неговата дейност при ЩАЗИ. Докато през пролетта на 1991 г. TAZ не се сдобива с досиетата на дузина бивши офицери на ЩАЗИ. Там редакцията открива и името на собствения си кореспондент – Щефан Шварц. Още в следващия брой DAZ публикува разговор с него. Както винаги, такива разговори започват с класическите въпроси: Защо изчака да бъдеш разобличен, а не си призна пред нас? Защо излъга доверието ни? Шварц отговаря следното: \"Така спечелих една подарена година. Година, в която всички ме приемаха като човек, без етикета \"Щази\". Благодарен съм, че имах тази година. Повече няма да ми се случи Времето беше невероятно, всичко беше отворено, а аз – обучен журналист.\" В обширния портрет на Шварц, който \"Zeit Magazine\" прави, бившият офицер разказва за най-тежкия период от живота си, след тази случка – където и да отиде, каквото и да се опита да напише или публикува – бива отхвърлен. \"Този е Щази-Шварц, остави го\". Това продължава години. Обръща се към сатирата и започва да пише забавни, неполитически, хумористични книги. \"Това ме спаси\", споделя той пред \"Zeit Magazine\". Едва преди няколко години, през 2015, забелязва, че вече не е отхвърлян и руган заради миналото си в тайните служби. Именно това е и големият въпрос, който списанието през 2016 поставя – дали 25 години след края на комунизма можем да дадем възможност на тези, които са извършили неправди и са подкрепяли режима, да говорят, ако искат да говорят? \"Не е ли това историческият момент на нашето обединение – когато сме в състояние не само да демонизираме хора като Шварц, но и да им задаваме въпроси?\" Този въпрос, 30 години по-късно, звучи по същия начин. Защото хората, които искат да говорят, се броят на пръсти. И защото това, което казват, се различава от това, което повечето очакват. Бернд Рот, например, е друг такъв случай. Роден е през 1951 г. в Тюрингия, през 1967 г. става неофициален сътрудник на ЩАЗИ в Гера, през 1973 г. вече е официален служител. През 1990 г. стига до ранга майор. През 2011 г. пише автобиографичната книга \"Сведения на един извършител от ЩАЗИ или животът е единствено чувство\"[2]. Интересно е, че за книгата така и не се намира издател, но тя може да бъде четена като Kindle издание. Части от нея могат да бъдат прочетени и на доста популярния и авторитетен сайт на централата за гражданско и политическо образование bpb. Рот взима участие в редица политически дискусии, включително с хора като Роналд Ян, председателят на Комисията по досиетата. \"За мен е важно да отворя биографията си и да започна собственото си преосмисляне. От един офицер на ЩАЗИ се очакват винаги две неща – да се разкае публично и на всеослушание да признае, че ГДР не е била правова държава Срещал съм се няколко пъти с хора, които са били подложени на репресии от ЩАЗИ. С някои имам вече приятелски отношения. Подобно развитие е възможно само при взаимно уважение. Никога въпросът за покаянието не е бил тема на разговор. Това, за което съжалявам, е че не съм имал силата да се противопоставя в моментите, когато съм изпитвал вътрешни колебания.\" Щефан Шварц също не говори за покаяние и лична вина. \"За какво си виновен, когато си на 20? Можеш ли да носиш вина за цялата система?\" За най-тежко свое прегрешение приема предложението, което прави на трима души, да станат агенти. И тримата отказват. След падането на Берлинската стена е успял да говори и с тримата. Фактът, че режисьорът на филма \"Седвиц\" му се доверява за сценария, че му дават възможност да пише, че сериалът е излъчен, вижда като нова историческа възможност. Сякаш вече има достатъчно дистанция. Няма ги страстите на 90-те. Никой не го сочи вече с пръст – \"Щази-Шварц\". Кога подобна дистанция става възможна и кога за миналото може да се говори диференцирано? Вероятно, всяко общество дава свои отговори на тези въпроси. В Германия, изглежда, отдавна го няма страхът от ЩАЗИ. Историческите изследвания през последните години показаха, че далеч не всички на изток са били ченгета и сътрудници на ЩАЗИ. Точно обратното – Комисията по досиетата в Мекленбург-Форпромен например доказа, че от всеки петима души трима са отказвали да сътрудничат. Тези откази също са част от документите на Комисията, които я превръщат не само в архив на сътрудничеството и послушанието, но и в архив на гражданския кураж. Подобна дистанция, която 30 години по-късно дава право на извършителите да отговарят на въпроси, идва вероятно и заради сериозното отношение към темата ЩАЗИ на самите управляващи. Преди по-малко от месец, на 15 май, почти незабелязано, немското правителство взе едно важно решение - удължи срока, до който ще продължат да бъдат проверявани за официални или неофициални връзки със ЩАЗИ определени лица, особено заемащите публични длъжности. Този срок трябваше да изтече на 31 декември 2019, но с новото решение е удължен до 31 декември 2030 година. Министърката на културата Моника Грютерс обяснява решението с \"респект към хората, които продължават и до днес да страдат от репресиите и другите психологически методи за тормоз на ЩАЗИ.\"", "date": "2019.06.15", "title": "Агентите на ЩАЗИ днес. Имат ли право да говорят?"}
{"url": "https://www.dnevnik.bg/sport/2019/06/15/3923092_luka_iovich_-_srubskiiat_golmaistor_prizvan_da_povede/", "text": "Да вкараш  пет гола в един мач  е историческо постижение, което ще се помни дълго. По-впечатляващото е, ако си на 20 години и го направиш в едно от водещите футболни първенства в Европа. Това сътвори Лука Йович през есента на 2018 г. и накара всички да говорят за него. Нападателят направи фурор с екипа на германския \"Айнтрахт\" (Франкфурт), като  \"Реал\" (Мадрид) побърза да го привлече срещу 60 милиона евро в търсене на новия си облик . С нюх към гола и безупречен инстинкт в наказателното поле Йович има всички предпоставки да се превърне в основна фигура в момент на големи промени в испанския отбор. Показателно за уменията му е, че той завърши трети при голмайсторите в Бундеслигата със 17 гола и шест асистенции в 32 мача, а в Лига Европа се отличи с десет попадения в 14 двубоя. Кой обаче е 21-годишният сърбин и каква е историята зад успеха му? Сръбският Фалкао Йович е роден е израснал в бедно семейство в босненското селище Батар, което се намира в близост до границата със Сърбия и има население от малко над 200 души. Родителите му са сред мнозината, преживели войната в Югославия през 90-те години. Баща му Милан Йович е бивш футболист на \"Партизан\" и руския \"Спартак\", като кариерата му продължава едва седем години. Той запалва интереса на сина си към футбола и го научава да играе добре и с двата крака. Заложбите на Йович в спорта са видими от ранна възраст. На седем години той получава възможност да участва в лига за развитие за таланти в региона, като вкарва хеттрик в първия си мач, а впоследствие е определен за най-полезния играч в първенството. Талантът му е забелязан от скаути на двата най-големи отбора в Сърбия - \"Партизан\" и \"Цървена звезда\", които искат да го привлекат в школите си. Въпреки миналото си в \"Партизан\" баща му го оставя в школата на \"Цървена звезда\". Там Йович развива таланта си и в родината му често е определян за следващото чудо в сръбския футбол. Нападателят, чийто идол е колумбиецът Радамел Фалкао, дебютира за първия състав на \"Цървена звезда\" на 16 години, 5 месеца и 5 дни, като му трябват едва 2 минути, за да вкара първия си гол при мъжете. Така Йович се превръща в най-младия реализатор в историята на клуба. \"Двете неща, които той получи по време на престоя си в \"Цървена звезда\", са манталитет на победител и голов инстинкт\", каза треньорът в школата на \"Цървена звезда\" Славолюб Джордевич. Големите очаквания към нападателя са подплатени от впечатляващото му представяне в националния отбор. Йович има десет гола в 12 мача за тима на Сърбия до 16 години, 16 попадения в 19 срещи за отбора до 17 г., 10 гола в 13 двубоя за отбора до 19 г. и седем попадения в 14 мача за младежите до 21 г. Трудният път в чужбина Трансферът в чужбина е очаквано продължение на кариерата на Йович, който преминава в \"Бенфика\" в началото на 2016 г. Престоят му в португалския гранд е белязан от скандал с агента Пини Захави, като според Football Leaks в търсене на финансова изгода израелецът първо е трансферирал футболиста в притежавания от него \"Аполон\" (Лимасол) и оттам е осъществил преминаването в \"Бенфика\". Едва на 18 години Йович се аклиматизира трудно и има проблем с дисциплината в новия си отбор, където играе рядко и е пратен във втория тим. Нападателят признава, че това е бил голям психологически удар по амбициите му. Година и половина по-късно и с едва два мача за първия състав Йович преминава под наем за две години в \"Айнтрахт\" по настояване на директора на тима Фреди Бобич. В Бундеслигата, която в последните години се показа като поле в развиването на млади таланти, сърбинът възражда кариерата си. Устремен да се докаже, Йович вкарва още в дебюта си през есента на 2017 г. Той завършва сезона с осем гола, като става най-резултатната резерва в първенството. През миналия сезон Йович се превърна във водещия реализатор на \"Айнтрахт\". С отличното си представяне привлече интереса на големите клубове. Статистиката от представянето му в Бундеслигата показва, че Йович вкарва гол с един от всеки 4.4 удара. Сърбинът превръща в гол три четвърти от големите възможности, които се откриват. Бърз и повратлив, той има най-много голове при контраатаки през миналия сезон в германското първенство. Той не е типичният консуматор, като със средно 38 докосвания на мач често участва в развиването на играта. Сега вече има възможност да играе футбол на най-високо ниво. В \"Реал\" гледат на 21-годишния сърбин като на основна фигура в състава в дългосрочен план. \"Реал\" ми отваря голяма врата да стана дори по-добър футболист. Всяко дете мечтае да играе в такъв клуб. Моята мечта е вече реалност\", каза Йович за трансфера си в \"Реал\".", "date": "2019.06.15", "title": "Лука Йович - сърбинът с голов нюх, когото \"Реал\" поставя в основата на новия си облик"}
{"url": "https://www.dnevnik.bg/evropa/2019/06/15/3923148_jenite_koito_moje_da_rukovodiat_es/", "text": "Европейският съюз предстои да избере своите нови лидери и  намеренията са  този път да има  повече жени  на висши позиции в блока. Европейската комисия и Европейският съвет (представляващ държавите членки) никога не са били оглавявани от жени. Европейският парламент е имал само две председателки. \"Ройтерс\" представя жените, които биха могли да заемат висши позиции в ЕС през следващите няколко години. Маргрете Вестагер Еврокомисар за конкуренцията, тя оглавяваше Датската социално-либерална партия и бе министър на икономиката и на вътрешните работи. Стана известна с наложените по време на пет годишната й работа в Брюксел глоби на технологични гиганти като \"Епъл\" и \"Гугъл\". Партията на 51-годишната Вестагер се представи добре на  скорошните избори в страната . Подкрепяна от представители на либералите в ЕС и спечелила си похвали както от френския президент Еманюел Макрон, така и от германския канцлер Ангела Меркел, тя може да срещне съпротива в Италия заради плановете на Рим за спасяване на банки, на които се противопоставя. Кристалина Георгиева Шейсет и пет годишната българка, която в момента е главен изпълнителен директор на Световната банка, бе еврокомисар за бюджета на ЕС. \"Моите баби и дядовци нямаха почти никакво образование. Родителите ми завършиха гимназия. Бях първата в рода, която получи докторска степен. От едно село в България до изпълнителен директор на Световната банка - така изглежда възможността\", написа Георгиева в профила си в \"Туитър\". Надя Калвиньо Испания иска 50-годишната Калвиньо, която е министър на икономката, да вземе икономически пост в следващата Европейска комисия, евентуално като зам.-председател. Шансовете й  са подкрепени от поредицата от изборни победи на премиера Педро Санчес. По думите на Калвиньо Мадрид обмисля създаването на \"зелени облигации\", с които да се помогне за финансирането на по-щадяща природата икономика. Натали Лоазо Бивш френски министър по европейските въпроси, тя служи като дипломат в продължение на почти 30 години. Петдесет и пет годишната Лоазо оглави листата на партията на Макрон на евроизборите миналия месец. \"Република, напред\" спечели 22.4% от гласовете,  изоставайки само с по-малко от един процент  от националистите. Бе втората жена ръководител на елитната Националната школа за администрация, специализирана в подбора и обучението на лидери. Смятана е за доста прозорлива и опитна,  но й липсва харизма . В края на седмицата Лоазо, която бе фаворит на френския президент за лидер на парламентарната група на либералите в Европейския парламент,  се оттегли  от състезанието за поста. Причината бяха публикации в белгийски и френски издания, в които са цитирани нейни скандални изказвания по адрес на групата и водещи европейски политици. Белгийският Le Soir и френският Le Canard Enchaine съобщиха, че Лоазо нарекла дългогодишния лидер на АЛДЕ и бивш белгийски премиер Ги Верхофстад \"стара гад, натрупал твърде много разочарования\", а водещият кандидат на ЕНП за лидер на еврокомисията Манфред Вебер - \"ектоплазма\". Вера Йоурова Чешкият еврокомисар отговаря за правосъдието и равенството между половете. Петдесет и четири годишната Йоурова защитава в работата си спазването на върховенството на закона в ЕС, както и на новите правила за защита на личните данни в блока. В съюз с либералната партия на чешкия премиер Андрей Бабиш нейната кандидатура може да се сблъска с продължаващата  проверка за евентуален конфликт на интереси  на министър-председателя милиардер. Кристин Лагард Член на френската партия \"Републиканците\", описва себе си като икономически либерал, 63-годишната Лагард е първата жена, оглавила Международния валутен фонд. На поста от 2011 г., тя премина през дълговата криза в еврозоната, последиците от световните търговски войни и новите пазарни рискове. Освен това бе първата жена, служила като министър на финансите в страна от Г-7, пост, който заемаше между 2007 и 2011 г. Макар да отхвърли възможността да се включи в надпреварата, нейното име продължава да се споменава. Марейд Макгинес Ирландката в момента е един от зам.-председателите на Европейския парламент. Телевизионен журналист, работила в областта на селското стопанство, 59-годишната Макгинес бе виден говорител по време на дебатите за Брекзит през последните три години. На провелите се миналия месец избори за Европейски парламент тя спечели най-големия процент гласове, получавани от ирландски евродепутат, и каза, че ще обмисли кандидатура за председателския пост в институцията. Далия Грибаускайте Доскорошният президент на Литва остава един от най-популярните политици в страната си. Шейсет и три годишната Грибаускайте е част от дясноцентристите в ЕС и бе финансов министър в страната си и еврокомисар. Заради липсата на тактичност и войнственото й отношение към Русия може да е трудно приемлива за някои страни от ЕС. Хеле Тотрнинг-Шмит Шмит, на 52 години, бе първата жена премиер на Дания. Бе победена в надпреварата за председател на Европейския съвет от Доналд Туск през 2014 г. и по-късно оглави благотворителната организация \"Спасете децата\". Ангела Меркел Германският лидер заяви, че ще се оттегли от политиката, когато свърши мандатът й през 2021 г. Предвид богатия й опит и ангажираността й с ЕС обаче в блока има надежди, че тя ще проосмисли решението си. Миналия месец Меркел  отхвърли идеята  да поеме водеща роля в ЕС след края на мандата си, заявявайки, че няма да приеме никакъв политически пост, независимо къде, дори и в европейските структури. По-рано тази седмица френският президент Еманюел  Макрон заяви, че  ще подкрепи Меркел, ако тя се кандидатира за наследник на Жан-Клод Юнкер.", "date": "2019.06.15", "title": "Жените, които може да ръководят ЕС"}
{"url": "https://www.dnevnik.bg/bulgaria/2019/06/15/3915296_dnes_e_chereshova_zadushnica/", "text": "Днес е втората голяма задушница за годината, наричана Спасовска или Черешова. Денят е посветен на почитта към починалите близки и е свързан с поверието за прибирането на душите на всички покойници, които са били на свобода след Велики четвъртък. Традиционно за помена се приготвя варено жито, хляб и вино. В по-ново време се прибавят дребни сладки и соленки.", "date": "2019.06.15", "title": "Днес е Черешова задушница"}
{"url": "https://www.dnevnik.bg/bulgaria/2019/06/15/3921681_na_vidovden_naiave_izlizat_vsichki_storeni_zlini/", "text": "Днес е Видовден. Религиозната същност на празника не е добре позната - според народно поверие празникът е в чест на Вида, сестра на двамата светци, наричани градушкари - Вартоломей и Елисей, а според други празникът е посветен на Свети Вит, живял в края на 3 и началото на 4 век. Видовден се чества основно в Сърбия, Чехия и Германия, а в България се празнува най-вече в западните райони на Годечко, Трънско и Брезнишко. Видовден се отбелязва за предпазване от градушки. Поверието гласи, че днес не се работи, за да не се разгневят градушкарите. Според народното вярване градушките идват като възмездие за греховете и това е довело до представата, че на Видовден наяве излизат всички сторени злини. Оттам е и предупреждението: \"Всяка коза за свой крак, но като дойде Видовден, ще видим!\" Според други поверия това е денят на Видьо или Видо – езическо божество между четиримата градушкари – Герман, Вартоломей, Лисе и Видо. Свети Вит е патрон на актьорите, танцьорите, кучетата, болните от епилепсия, пазител на хората от отровни змии, гръмотевици и градушки. Свети Вит е патрон също и на Прага, както и на областта Саксония в Германия. Смята се, че именно саксонските миньори са донесли почитта към светеца в тази част на Балканите. На празника хората стават рано, за да видят как изгрява слънцето. Видовден е свързан с култа към слънцето - затова се смята, че с виждането на изгрева човек ще е здрав и весел.", "date": "2019.06.15", "title": "На Видовден наяве излизат всички сторени злини"}
{"url": "https://www.dnevnik.bg/sport/2019/06/15/3925712_braziliia_zapochna_s_pobeda_na_kopa_amerika/", "text": "Домакинът на  Копа Америка  Бразилия спечели първия си мач в турнира, след като надви с 3:0 Боливия в среща от група А на стадион \"Морумби\" в Сао Пауло. Селесао срещна сериозен отпор от съперника си, като и трите гола паднаха след почивката. Боливия се защитаваше през цялото време и за 90 минути отправи само един точен удар към вратата на Алисон. Те обаче бяха много добре организирани в отбрана. Точни за Бразилия бяха Филипе Коутиньо два пъти и Евертон. Бразилия откри в 50-ата минута от дузпа, която беше отсъдена след намесата на технологията за видеоповторения (VAR). Ричарлисон опита да центрира, но топката срещна ръката на централния защитник Хусион. Реферът Нестор Питана прегледа ситуацията и отсъди дузпа за домакините. От бялата точка Коутиньо не сгреши с точен удар в долния десен ъгъл на вратаря. Само три минути по-късно Бразилия вкара и втори гол, с който уби интригата в срещата. Роберто Фирмино центрира меко към Коутиньо, който беше изпуснат от защитниците и нямаше как да сгреши от близка дистанция. В ситуацията вратарят на Боливия също не се намеси адекватно. Крайният резултат оформи резервата Евертон. Нападателят на \"Фламенго\" се появи от пейката и пет минути преди края реализира с хубав фалцов удар след продължителен рейд отляво. В група А на турнира са още Перу и Венецуела, които още не са играли. В следващия си мач Бразилия се изправя срещу Венецуела на 19 юни.", "date": "2019.06.15", "title": "Бразилия започна с победа на Копа Америка"}
{"url": "https://www.dnevnik.bg/analizi/2019/06/15/3925676_rodnata_policiia_i_prokuratura_ni_paziat_ama_drug_put/", "text": "В края на юли 2016 г. в баварския град Ансбах сириецът Мохамед Далил взривява себе си и ранява още 15 души със самоделна бомба. Във видеото, което сам е записал, той декларира своята лоялност към Ислямска държава (ИД). На 22 март 2016 г. в Брюксел в резултат на три самоубийствени бомбени атентата умират над 30 и са ранени над 300 граждани. Още същата година белгийският съд се произнася с осъдителна присъда (лишаване от свобода за срок от 7 години) за Халед Хатаб - сириец с белгийско гражданство - за съучастие в терористична дейност. Отговорността за нападението е поета от ИД. Първият трябва да бъде върнат в България по регламента \"Дъблин\", по силата на който първата държава членка, пред която е подадена молба за международна закрила, е компетентна за разглеждането ѝ. В конкретния случай това е България. Това означава, че молбата за закрила на сириеца е регистрирана от Държавната агенция за бежанците у нас. От това пък следва, че българските власти със сигурност регистрират лицето, а представители на Държавната агенция за национална сигурност (ДАНС) водят беседа, но не се усъмняват в него. Във втория случай сириецът с белгийско гражданство бяга от правосъдието в Белгия като по пътя за Сирия (накъдето се е запътил) минава необезпокоявано през България. Хванат е чак от турските власти. Примерите са илюстративни, а не изчерпателни. Те разкриват откриването на симптомите/проявленията на автентичната радикализация и набавянето на свързана с това информация. Когато към горното се добави и друга характерна за родната полиция и прокуратура черта – зрелищните конюнктурни акции с цел реклама, се стига до институционалната и обществена истерия, завихрила се около 16-годишния ученик от Пловдив. (И в този случай отново наблюдаваме разминаване на информацията относно редица факти. Така например веднъж Гешев твърди, че сигналът за готвеното нападение е подаден от близък до семейството източник, втори път адвокатът на момчето посочва, че сигналът е подаден от бащата и трети път прокурор Милева съобщава, че родители са помогнали много, но \"информацията, първоначално придобита, е за радикализация и тя не е подадена от тях\".) Друг въпрос е, че твърде често се оказва, че първоначално изнесените факти се различават от реално установените, а същевременно подходът нарушава презумпцията за невиновност (за което България неколкократно е осъдена пред Европейския съд за правата на човека). Но да се върнем към пловдивския юноша - по информация от медиите специализираната прокуратура е повдигнала обвинение за тероризъм срещу него. Така жълтите медии в която част от обществото вижда явна заплаха, а друга изпитва жал и го възприема като жертва – категория, употребена и от самата прокуратура (Все още обаче не е ясно как прокуратурата едновременно приема момчето за жертва, а заедно с това обжалва мярката за неотклонение \"надзор от инспектор на детска педагогическа стая\" и иска да му бъде наложена по-строга). И двете крайности обаче са вредни. Освен че се плъзгат по повърхността, водят до силна поляризация на мненията, в която обективната истина неизбежно се губи. А в крайна сметка единствено съдът, с влязла в сила присъда, може да открие тази истина. Освен това статутът на жертва създава благоприятни условия за инструментализиране на тази жертва за дадена цел. Именно това се случва и с пловдивския младеж. Протестът на пловдивските журналисти, становището на Асоциацията на европейските журналисти – България, както и отделни статии показват, че имунната система на журналистическата гилдия все още работи. Тя изобличи институционалните и журналистически недъзи. Бързо стана ясно, че когато става дума за непълнолетни и тяхната самоличност по време на разследване, подобни своеволия и разюзданост с правото са не просто недопустими и укорими, те са незаконни. Докато тече това изобличаване обаче, Първо, не поемат отговорност, а търсят подкрепа от този, който еднолично решава всички важни въпроси в държавата – премиерът. Той, разбира се, ги подкрепя, смъмряйки леко журналистите. Второ, използват случая (инструментализират жертвата за собствения си дневен ред), за да съобщят, че държавата ще създава \"антитерористични центрове\". Почти в един глас за това заговарят и премиерът, и главният прокурор и неговият заместник, и министърът на вътрешните работи. Подобно предложение показва институционалното безсилие на останалите органи, в чиито правомощия влиза борбата с организираната престъпност и тероризма, да се справят с подобен проблем. А те не са малко – ДАНС, ГДБОП, прокуратура (особено специализираната), МВР. На всичко отгоре към ДАНС има създаден и Национален контратерористичен център. Освен институционална обезпеченост има и законодателна такава, която се допълва и от различни стратегически документи. През 2017 г. е приет Национален план за противодействие на тероризма. Той предвижда, че \"министерствата и ведомствата, отговорни за неговото изпълнение, областните управители и кметовете на общини, собствениците или операторите на стратегически обекти, които са от значение за националната сигурност, изготвят свои планове за противодействие на тероризма\". В него е разписан и алгоритъм на действие в случай на постъпване на информация за организиране или настъпване на терористична атака. Така за пореден път държавата изглежда, че ще създава нови структури със съмнителна ефективност, вместо да укрепи капацитета на вече съществуващи органи със същите, ясно установени функции. Но пък това не е новост – историята със създаването на Специализирания наказателен съд и специализираната прокуратура, и с антикорупционната комисия - КПКОНПИ, се повтаря.", "date": "2019.06.15", "title": "Родната полиция и прокуратура ни пазят, ама друг път"}
{"url": "https://www.dnevnik.bg/detski_dnevnik/2019/06/15/3925435_teleshki_kjufteta_s_tikvichki_i_pecheni_chushki/", "text": "Автор на рецептите е Станка Стоянова - социален предприемач и кулинарен блогър. Тя е част от Управителния съвет на фондацията \"За храната\", която си поставя за цел да намери обществена подкрепа за създаването на навици за здравословно, пълноценно и природосъобразно хранене на децата във всички възрасти (още за фондацията прочетете  тук ). \"Детски Дневник\" публикува рецептата от блога й  Know how to cook . Необходими продукти 600 гр. телешка кайма 2 печени червени чушки 1 малка глава кромид лук 1 стрък пресен лук 1 малка тиквичка 1/2 връзка магданоз 3-4 стръка пресен риган 2 скилидки чесън сол щипка смлян черен пипер Начин на приготвяне Нарежете лука, печените и обелени чушки, чесъна, магданоза и ригана на ситно. Настържете тиквичката на едро ренде. Не я отцеждайте. Прибавете зеленчуците и подправките към каймата. Омесете я добре и я сложете в хладилника, за да престои около 30 минути. Оформете кюфтета с големина на топка за голф и леко ги притиснете с длани, за да се сплескат. Изпечете ги в загрят тиган с незалепващо покритие, който предварително леко сте намаслили с животинска мазнина. Нужни са им по около 2-3 минути от всяка страна Поднесете ги със сезонна гарнитура или салата.", "date": "2019.06.15", "title": "Телешки кюфтета с тиквички и печени чушки"}
{"url": "https://www.dnevnik.bg/sviat/2019/06/15/3925644_izrael_shte_postroi_selishte_na_ime_vuzvisheniiata_na/", "text": "Израел ще строи селище, което ще се казва \"Възвишенията на Тръмп\" - това решение ще бъде одобрено на срещата на кабинета в неделя, пише в. \"Таймс ъф Израел\". То ще се намира близо до вече съществуващото село Кела Алон на Голанските възвишения. Предложението е дадено като знак за благодарност, задето президентът на САЩ Доналд Тръмп призна Ерусалим за столица на еврейската държава и Голанските възвишения акто част от нея. През април премиерът Бенямин Нетаняху оповести идеята, след като през март Тръмп подписата резолюцията за Голанските възвишения – според много анализатори, в опит да помогне на Нетаняху преди предстоящите тогава парламентарни избори. Този ход отмени десетилетия провеждана от САЩ политика. Израел пое контрол над платото по време на Шестдневната война и през 1981 г. на практика го анексира. Това никога не бе признато от международната общност, която приема възвишенията за окупирана сирийска територия.", "date": "2019.06.15", "title": "Израел ще построи селище на име \"Възвишенията на Тръмп\""}
{"url": "https://www.dnevnik.bg/detski_dnevnik/2019/06/15/3925340_izpitite_sled_7-mi_klas_posledni_utochneniia/", "text": "Изпитните работи на седмокласниците по български език и литература и по математика, които са вход за кандидатстването в гимназия, ще бъдат проверявани тази година за първи път изцяло по електронен път, заради което ще има известни промени в изпитните бланки. Министерството е изпратило в последните десетина дни новите бланки по училищата, а новостите предизвикаха съмнения дали учениците ще се справят в последния момент и вниманието към детайлите за попълване няма да ги отвлече от основната задача - да отговорят правилно на въпросите от тестовете. От Министерството на образованието коментираха пред \"Дневник\", че промени наистина има, но не са съществени и затова не е правена специална кампания за разясняването им. Ето най-важното накратко преди първия изпит в понеделник: Идентификационни бланки Една от промените е, че в дъното на първия лист от изпитния комплект вече се намира т.нар. идентификационна бланка, на която ученикът трябва да напише трите си имена и ЕГН-то си, след което да се подпише. Важно изискване е името да е написано с печатни букви и максимално четливо. Министерството публикува изпитната бланка, за да могат учениците и родителите им да се запознаят с нея (вижте прикачения файл). Заради сканирането на изпитните работи има още две нови изисквания: да се пише само с черна химикалка и да не се излиза от редовете нито вляво, нито вдясно. Изпитните книжа имат баркод. Той обаче няма отношение към работата на учениците и цели само да защити учениците и да няма никакво съмнения в резултатите, обяснява Евгения Костадинова, директор на Дирекция \"Съдържание на предучилищното и училищното образование\" в образователното министерство.  Разделянето на свитъка Според първоначалните инструкции, дадени на училищните директори, свитъкът с листове, на които са изпитните задачи и мястото за писане на теза и преразказ не трябваше да бъде разделян. Това означаваше, че листовете за чернова не могат да се откъснат, за да се сложат до беловата и да се преписва лесно от единия на другия лист. Според променени  инструкции от регионалния инспекторат в София , листите за чернова могат да се откъснат, но трябва задължително да се приберат накрая в големия плик заедно с беловата и изпитната бланка. Попълването на бланките с отговори като цяло следва досегашните правила. Възможностите за поправка на верния отговор също не са променени в сравнение с предишната година. Върху тестовете може да се пише, но важат единствено отговорите, посочени в изпитната бланка. На листовете за белова и чернова може да се пише двустранно. Проверката - само за пет дни Проверката на изпитните работи на седмокласниците е поставена на изпитание заради рязко намаляване на броя проверители в последния момент и свиването на сроковете за резултати, съобщава в днешния си брой  вестник \"Сега\" . На изпитите по официални данни ще се явят 61 223 ученици, чиито работи за първи път ще бъдат проверявани изцяло електронно. По информация на вестника намаляването на проверителите се потвърждава от заповед на образователното министерство от 10 юни, като в София-град вместо 120, оценителите по български и литература ще бъдат 64. Във Варненска област от 31 проверяващите са станали 21, в малките области - от десетима са свити на петима. Причината - че системата за проверка може да работи максимално с 800 токен устройства, т.е. не може да издържи прекалено много проверители. Очакванията са един преподавател да оценява по около 60-70 работи на ден, но според някои експерти в София може да се стигне и до 100 теста на ден, се посочва в статията.  В същото време периодът, в който писмените работи трябва да бъдат проверени, е намален на 5 дни - от 20 до 25 юни, срещу не по-малко от 12 дни досега и то при по-големи комисии от оценители. Пред \"Дневник\" Евгения Костадинова уточни, че комисиите от оценители се определят от всяко регионално управление на образованието, поради което не можело да се прави съпоставка дали са повече, или по-малко. \"Не е същественото какъв е броят на оценителите. Същественото е, че оценяването се извършва в електронна среда, която е за улесняване на работата на оценителите\", коментира тя и уточни, че електронната среда улеснява учителите, които в предходни години са проверявали върху хартия и пренасяли върху протокол. Нямаме притеснения, че комисиите, така, както са определени, са недостатъчни. Или пък - че времето няма да им стигне, декларира Костадинова. Виж си работата Проверката на изпитната работа на ученик също за първи път тази година ще се прави онлайн в определени за целта срокове. Както всяка година, така и сега, оценките са окончателни: \"Ако родител или ученик прецени, че не харесва оценката, това не е основание за нова проверка или за смяна на оценката\". Кандидатстването онлайн  Образователното министерство разпространи и  обяснение стъпка по стъпка как се кандидатства онлайн  за гимназия. Сайтът, в който ще бъдат обявени оценките и през който ще се прави подаването на заявления за класиране вече работи, а за вход в него служат входящият номер и кодът за достъп, вписани на служебната бележка, която училищата издават на всеки седмокласник за участие в Националното външно оценяване. Още за кандидатстването -  тук . ", "date": "2019.06.15", "title": "Изпитите след 7-ми клас: последни уточнения"}
{"url": "https://www.dnevnik.bg/kultura/2019/06/15/3917001_tercani_koito_se_strahuvashe_za_horata_zaradi_lipsata/", "text": "В различните периоди от живота си (1938-2004) италианският журналист Тициано Терцани преоткрива всяка една от многобройните трансформации на духа си. С излъчване на духовен гуру, със сърце на шаман и натрупан опит поне като за няколко живота, в живота му с еднаква плътност оставят следи срещите с различни континенти, култури и хора. Започва кариерата си като журналист, след като напуска работното си място в италианската компания Olivetti, където среща съпругата си – Анжела, преводач от немски език. В интервюта тя самата го определя като и допълва: \"Ако беше жив днес, Тициано щеше да види света в глобалната криза, която той силно се надяваше да избегнем. Страхуваше са за хората, заради липсата на морал и пренебрегването на хилядолетията мъдрост. Вярваше, че светът е един гигантски организъм, който не може да съществува поединично и таеше дълбока надежда, че във вековете еволюция сме достигнали до това прозрение!\" Едно предсказание на гадател, когото среща в Хонгконг, променя съдбата му. Той му предрича смърт в самолетна катастрофа, а страхът го принуждава да предприеме следващите си пътешествия с влак. Така пресича почти цяла Азия и именно този тип пътуване му дава уникалния шанс да види повече от различните култури и да изпита срещите с различни хора. и разбиращ към света, потребностите и живота им става негов център. Мъдрец, който вижда повече от всички, но в същото време тайно балансира своите вътрешни демони – нетърпение, бунт, нестихващо желание да предизвиква. В една от книгите си \"Писма срещу войната\" споделя личното си откритие, че войната е отражение на човешкото желание за притежание на повече и повече пари, контрол и власт. Колекцията от писма, в които споделя своите размисли, е провокирана от статия на Ориана Фалачи и е отговор на нейната анти-ислямистка позиция. Всъщност, именно писмото е една от любимите му форми за изразяване и споделяне на идеи, опит, мисли и добри намерения. Първата книгата на Тициано Терцани, която попадна в ръцете ми бе \"Писма срещу войната\". Написана през 2002 г. в епистоларна форма, книгата е поредният мост на Терцани към острите пера, яростни сърца и гневни мисли, които обземат по-голямата част от медийното съсловие след терористичната атака от 11 септември 2001 г.. Италианските журналисти категоризират \"Писма срещу войната\" като официален канал, чрез който Терцани предизвиква Ориана Фалачи на размисъл. Причината е материалът, който й поръчва италиански всекидневник по повод атаката на \"Близнаците\" в Ню Йорк. Rage and Pride е всичко онова, което Терцани поставя на дистанция от собствената си журналистическа етика и човешки морал. Оттогава медиите в Италия, пък и по целия свят, говорят за дуела между Фалачи и Терцани. Според италианския журналист – Якопо Сторни, който пристигна в София, за да представи последната книга на Терцани \"Краят е моето начало\" (издателство \"Книгомания\") \"целта на Терцани беше да намери път към нея и да потърсят заедно корените на гнева й, защото той смяташе, че демоните, които ни предизвикват като хора са възможност да намерим пътя към собствената си еволюция като хора!\"", "date": "2019.06.15", "title": "Терцани, който се страхуваше за хората заради липсата на морал"}
{"url": "https://www.dnevnik.bg/sport/2019/06/15/3925719_da_igraesh_sus_schupena_cheljust_ili_kolko_silno_e/", "text": "В професионалния спорт хокеистите са известни като едни от най-твърдите и сурови мъже. Счупените зъби не правят впечатление на никого, като това са най-малките проблеми за мъжете на леда. Във финалите на Националната хокейна лига (НХЛ) обаче капитанът на \"Бостън брюинс\" Здено Хара даде ново измерение на желанието за победа. Словашкият ветеран разкри, че е играл в последните три мача от финалната серия срещу \"Сейнт Луис блус\" със счупена челюст. Защитникът на \"Брюинс\" получи травмата във втория период от четвъртия мач, но това не му попречи да излезе на леда и в следващите три срещи. За негово съжаление \"Бостън\" загуби с 3:4 и  титлата отиде в \"Сейнт Луис\" . \"Истина е, че имам няколко фрактури на челюстта и се наложи да бъдат поставени пластини, за да мога да играя. И за момент не помислих да оставя моите съотборници\", каза Хара пред репортери след мач №7. Словакът, който е на 42 години, добави че през последните дни е приемал само тежки храни, което е било най-голямото изпитание за него. С ръст от 206 см и тегло 110 кг Хара, както всеки друг хокеист се нуждае от много калории. \"Ще се възстановявам около 5-6 седмици. В този период ми е казано да говоря по-малко, но и без това ми е трудно да го правя\", намери начин и да се пошегува ветеранът.", "date": "2019.06.15", "title": "Да играеш със счупена челюст: или колко силно е желанието за победа"}
{"url": "https://www.dnevnik.bg/razvlechenie/2019/06/15/3923804_bulgariia_praznuva_rojdeniia_den_na_iogata/", "text": "За пета поредна година светът ще отбележи Международния ден на йогата, обявен по инициатива на ООН на 21 юни. В България по инициатива на посолството на Индия са планирани събития в 43 населени места, които ще продължат цяла седмица - от 15 до 23 юни, и целят да популяризират древноиндийска духовна практика. Акцент в програмата са демонстрациите. Те ще бъдат водени от сертифицирани преподаватели, за да може посетителите да се докоснат до дълбочината и ефективността на йога практиките, уточняват организаторите. Кулминацията ще бъде в София на 16 юли, а домакин ще е НДК, който ще посреща любители на йогата от 10 ч. до 18 ч. В  ще може да се практикува заедно с представители на известни школи по класическа йога. В   ще вървят лекции по теми, засягащи същността на йога, а в   ще бъдат представени специализирани йога практики за възрастни, за деца и за бременни. Паралелно в   желаещите ще могат да се запознаят с холистичната наука за здравето аюрведа. Във фоайето пред залите ще има щандове, предлагащи изданията на различните йога школи, книги върху йога на големи издателски къщи, сувенири и йога аксесоари и др. На терасата пред фоайето участниците ще могат да опитат индийска вегетарианска, континентална вегетарианска и веганска храна, съобщават организаторите. Празникът ще завърши със спектакъл в 19 ч., който ще представи за първи път в България древния индийски театрален стил КатхАкали. Входът за всички събития е свободен, а подробности за програмата във всички населени места може да прочетете  тук . Практиките ще бъдат излъчвани и на живо в  сайта на инициативата .", "date": "2019.06.15", "title": "Демонстрации на йога практики ще има в 43 населени места по повод Деня на йогата"}
{"url": "https://www.dnevnik.bg/sport/2019/06/15/3925694_chetiri_mln_paunda_deliat_lampard_ot_menidjurskiia/", "text": "Легендата на \"Челси\" Франк Лампард може да поеме мениджърския пост в тима от новия сезон във Висшата лига, твърди Sky Sports. Лондонският клуб почти сигурно ще се раздели с настоящия си наставник Маурицио Сари, който е желан от \"Ювентус\". Италианецът изведе сините до трофея в Лига Европа, но няма да изпълни договора си с клуба докрай. Според Sky Sports \"Челси\" и \"Ювентус\" вече са постигнали договорка, според която Сари ще замине за Торино. Тя обаче няма да бъде обявена публично, докато сините не намерят заместник на италианеца. Лампард води втородивизионния \"Дарби каунти\", с който направи много силен сезон. Той изхвърли \"Манчестър юнайтед\" в Купата на Лигата и игра плейоф срещу \"Астън вила\" за влизане във Висшата лига. В договора на Лампард с \"овните\" има клауза от 4 милиона паунда. Именно тази сума дели бившия халф от завръщане в \"Челси\".", "date": "2019.06.15", "title": "Четири млн. паунда делят Лампард от мениджърския пост в \"Челси\""}
{"url": "https://www.dnevnik.bg/sviat/2019/06/16/3913092_severna_makedoniia_i_albaniia_padnaha_v_centrofugata/", "text": "От югославските войни насам Балканите не бяха ставали толкова интересни за Европа, колкото бяха миналата година - този път не само с проблемите, а и с възможностите, които създават. Среща на европейските лидери след седмица повдига въпроса дали краткият епизод няма да отново да бъде последван от дълго затишие. И проблемите, които създава България, както и бавният ѝ напредък - и дори отстъплението - по основни демократични показатели също влияят на това. Лидерите на страните от евросъюза се събират на 19-20 юни, за да опитат да решат горещия въпрос за най-важните постове в евроинституциите след изборите на 26 май. Според източници на регионални и международни медии обаче не е на дневен ред обещанието, направено преди почти точно година - да се вземе решение за преговори с две държави на Балканите, които извървяват труден път. Тонът на еврокомисията и западните лидери не е окуражаващ, както бе преди референдума за смяната на името, на който трябваше да се реши дали Македония да стане Република Северна Македония. Тогава западни лидери  се редяха на опашка, за да обвързват  решението на избирателите с евроинтеграцията на страната. На 12 юни, само 9 месеца по-късно, сред 13 страни, подписали заявление с искане за по-бърза интеграция на Западните Балкани, имаше само една от петте големи западни държави в ЕС - Италия, там бе и богатата, но малка Австрия. Останалите бяха България, Хърватия и почти всички членки от предпоследното \"източно\" разширяване. Какво се промени? Нов разлом между \"изток\" и \"запад\" ли е това и какво означава той за бъдещата интеграция на Балканите и обещанията от времето, когато София опитваше да привлече вниманието на ЕС към региона? Невъзможната дата  Северна Македония подаде молба за членство през 2004 г. Комисията препоръча начало на преговорите през далечната 2009-а.  Гърция  и на практика  България  обаче блокираха пътя ѝ в края на миналото и началото на това десетилетие. Години застой и политическа изолация доведоха на власт социалдемократите на Зоран Заев с обещания за ясна посока на Скопие - към ЕС и НАТО. Албанската кандидатура бе подадена през пролетта на 2009 г., седмици след като страната стана член на НАТО. Една от най-бедните държави в Европа, терен на организирани престъпни групи и важна точка в наркоиндустрията, получи статут на кандидат пет години по-късно. Страната се захвана с административни и съдебни реформи, а управляващият от 2013 г. Еди Рама стана ценен партньор за еврокомисията, която го поздравяваше като гарант на стабилността. По това време комисията не смяташе разширяването за приоритет и председателят ѝ Жан-Клод Юнкер изключи да има нови членове по време на мандата му. Четири години по-късно, докато България председателстваше Съвета на министрите (от януари до юли 2018 г.), мигрантската криза, Брекзит и  нарастващите външни влияния в региона  промениха тази идея. Така в препоръките на Европейската комисия - два месеца след публикуването на стратегията за Западните Балкани - за пръв път от четири години се появи обещанието за начало на преговори със страна кандидат. Съпротивата на Франция и Холандия обаче (особено заради ситуацията в Албания, която според тях не е постигнала достатъчно срещу престъпността) отложи решението - идеята бе този юни да се одобри дата за преговорите до края на годината. Тогава Франция постави условието  страните да продължат с реформите  - както и направиха. Германия, обратно,  подкрепяше преговорите  - символичен жест, който би задължил Тирана и Скопие да задълбочат реформите. На заседание миналата седмица обаче (дни след като Брюксел  повтори същата препоръка ) депутатите дори не засегнаха въпроса. Канцлерът Ангела Меркел каза миналата седмица, че Бундестагът би го разгледал най-рано през октомври. \"Проблемът в Холандия и Франция е основно вътрешнополитически - затова политиците им не са склонни да започнат преговори, не заради заслугите на Албания и Северна Македония\", каза за \"Дневник\" Тена Прелец, изследовател от London School of Economics. \"Холандия изрично каза, че се чувства като малка страна и няма възможността да си каже думата за разширяването, когато то започне, и ако има думата, ще е в началото на преговорите.\" Според нея трябва да се имат предвид разочарованията от последните разширявания - например заради \"съмненията за върховенството на закона в страни като България и Румъния\", продължи тя в телефонен разговор. Евроизборите просто \"очертаха тези притеснения, защото партиите трябваше да ги изразят пред електората си.\" На теория решението за начало на преговори трябва да се вземе на Европейския съвет. Преговорите на практика започнаха още в сряда със срещата на представителите на страните членки в Брюксел и ще продължат другата седмица. На среща с албанския премиер Рама преди няколко дни обаче Юнкер призна, че по въпроса няма единодушие. В пакет или не Северна Македония и Албания вървяха в \"пакет\" в препоръките на комисията. От месеци някои европейски политици допускат възможността те да бъдат разделени. За същия план писа наскоро и  в. \"Зюддойче цайтунг\" . В сряда го поиска и холандският парламент. Северна Македония напредва, докато в Албания политическата нестабилност стана ежеседмична, с протести и опозиция, която бойкотира парламента. Президентът Илир Мета реши да отмени местните избори, насрочени за 30 юни, но на това се противопоставиха и премиерът Еди Рама, и  председателят на еврокомисията Жан-Клод Юнкер  с аргумента, че това само ще отложи интеграцията на страната. Изказванията на комисаря за разширяването Йоханес Хан показват, че двете страни все пак са различни и е нужна по-голяма готовност за такъв подход, смята политологът Андрея Стойковски от университета \"Хуан Карлос Трети\" в Мадрид. \"Ако бях албанец, вероятно бих защитил този подход (да са в пакет - бел. ред.). Но... разширяването винаги е било базирано на резултати и страните са били оценявани според действията си. Да, има опасност от разделянето, но ЕС трябва да създава доверие с политиките си.\" Холандското решение за отделянето \"всъщност е положително\", защото Хага подкрепя отварянето на преговорите поне със Северна Македония. \"Важното е да се даде положителен сигнал, че усилията за реформи се ценят и се вземат предвид\", добави Тена Прелец. \"Не е фантастична новина, ако това се случи само със Скопие, но ще е като \"овладяване на щетите\" от отпора в двете страни. А такъв със сигурност ще има.\" Според нея Северна Македония изпълни всички изисквания на Европейския съвет и отказ би изпратил лошо послание на целия регион, чието усещане може да се обобщи с думите: \"Те ни занасят и няма да ни пуснат, каквото и да правим, всичко е в ръцете на големите.\" Въпросът би бил какъв е смисълът да се правят реформи, ако \"всичко си остава същото\". Алтернативата Отлагането хвърля светлина върху необичайната ситуация, в която е поставена Албания. Публикацията на в. \"Билд\" отпреди няколко седмици, която показва  връзки между фигури  от престъпния свят и политици от управляващата партия, напомня за причините, отприщили недоволството на хиляди албанци, подклаждано и от опозицията. Още от началото на многохилядните, често белязани от насилие митинги всяка седмица обаче комисията поддържаше ясна линия, същата като тази в Сърбия и Черна гора -  призив за конструктивност и подкрепа за демократично избраните  управляващи. В случая на Тирана, която като другите столици бе посетена от европейски делегации, комисията и парламентът подкрепиха усилията за реформи - същите усилия, които сега големите европейски държави не считат за достатъчни, за да открехнат вратата. Кого всъщност е по-добре да слуша Албания, за да върви по пътя към ЕС? Според Андрея Стойковски кризата, която вече се разгаря в Албания, действително може да се задълбочи. Може да има и геополитическо измерение и дори да се отрази на диалога между Сърбия и Косово (по-рано в разговор с \"Дневник\" албански опозиционен депутат отправи сходно предупреждение заради подкрепата на премиера Рама за сделката за промяна в границата, защитавана от президентите в Белград и Прищина). Много е важно и как ще бъде формулирано отделянето, ако то се случи, и как ще се обяснят на Албания нужните стъпки за положителен отговор догодина, обясни Тена Прелец. \"Разбира се, че ще има голямо разочарование, това ще стимулира и опозицията, а САЩ и ЕС не искат такава задънена улица - възприемат Еди Рама като партньор в съдебната реформа. Но в Албания остават големи проблеми, в по-голям мащаб, отколкото в Северна Македония.\" В Северна Македония вече бяха направени огромни жертви, а канцлерът Ангела Меркел ги представи като \"необходими за интеграцията в ЕС\". Всяко отмятане би се възприело като \"измама\" и би засилило отрицателните настроения към ЕС, не само подхранвайки национализма, а и създавайки плодотворна почва за завишено присъствие и влияние от други актьори, смята Стойковски. Може дори да се \"застраши завършването на процеса за присъединяване към НАТО\". Скопие избра да не разчита на случайността. Номинираният за Нобелова награда Зоран Заев  обяви , че би дал не една, а две награди, за да получи дата за преговори. В интервю за \"Политико\" външният министър Никола Димитров  каза, че  Северна Македония активно работи, за да убеди държави като Франция, Холандия и Дания, че е \"създала атмосфера, в която е невъзможно да се каже \"не\" на македонската (кандидатура) тази година\", обясни той. Доколко дава резултат кампанията, предстои да се разбере, но представител на Елисейския дворец е казал на изданието, че Франция не е взела решение. В интервю за EurActiv тази седмица президентът Стево Пендаровски допусна, че е по-добре Атина да получи дата за преговори преди есента - преди следващият кабинет в Гърция, вероятно на \"Нова демокрация\" и по-неотстъпчив, да е формиран. \"Най-големият проблем в момента е отделянето от Албания\" и дори това да не е \"страхотно решение\", е единственият път напред, смята той. И сп. \"Икономист\", в коментар, озаглавен \"Европейският съюз: балканско предателство\", се съгласява: тази есен противниците на Преспанския договор ще оказват силен натиск за отлагане на преговорите. Изток срещу запад?  В края на май сърбохърватската редакция на \"Свободна Европа\" обяви, че сред европейските държави циркулира документ, с който Полша и обединили се около идеята ѝ държави от Източна Европа търсят подкрепа за евроинтеграцията на Западните Балкани дни преди Европейския съвет. Събраните гласове \"за\"  са 13 - под половината от всички членки . Българското външно министерство съобщи преди няколко дни имената на страните: България, Чехия, Естония, Латвия, Литва, Унгария, Италия, Малта, Австрия, Хърватия, Словения, Полша, Словакия. Това означава, че от \"основателките\" на ЕС присъства само Италия, от следващите вълни (преди източното разширяване от 2004 г.) само Австрия,  бивш ротационен председател  на Съвета на ЕС след България,  \"Не виждам проблем в това, че големите държави членки ги няма\", смята Андрея Стойковски. Великобритания си има свои проблеми заради Брекзит, Испания още не е съставила правителство след изборите на 28 април, а Франция иска \"ЕС първо да се реформира, преди да се разширява\". Проблемът според него обаче е \"липсата на визия и геополитически нюх от страна на германския канцлер, която винаги ги е имала. Колкото по-скоро Германия осъзнае отрицателните ефекти от разделенията по темата, толкова по-добре за ЕС, не само за Западните Балкани.\" Реформата, искана от Франция, според него може да продължи няколко години и може да върви ръка за ръка с преговорите. Разширяването обаче може да стане \"ябълка на раздора\", защото \"ако тези 13 страни членки го превърнат във въпрос, могат да блокират всяка друга реформа, която Франция би искала, а и много други свързани с това политики.\" В \"порочния кръг\" на Европа Като повечето държави на Балканите малките Северна Македония и Албания години наред не влизаха в плановете на ЕС, макар да станаха кандидати за членство. Демокрацията им действително не отговаря напълно на стандартите на съюза. В разговора с \"Политико\" представителят на Елисейския дворец казва, че разширяването е рисковано, защото в него има елемент на \"лицемерие\": \"даваме на тези страни усещането, че утре ще са в Европа, докато в действителност отнема много време\". В действителност \"тези страни\" са на опашката от години, а кандидатстването би отнело още поне толкова време, колкото са чакали - Сърбия е кандидат от 7 години. Лицемерно според Тена Прелец е и говоренето за нуждите от реформи, въпреки че европейски компании, въвлечени в спорни сделки на Балканите, позволяват на елитите да овладеят системата и стават \"част от проблема\". В миналогодишната стратегия на комисията, която поне частично бе одобрена от всички членки, пък един от основните аргументи бе опазване на Европа от \"чуждо влияние\". Това бе откровен, а не лицемерен аргумент за нуждата от \"балканска перспектива\" в ЕС. В столиците на Западните Балкани обаче може и да се съгласят с определението на Елисейския дворец, ако от тях се искат реформи срещу приближаване към ЕС и правят първото, без да виждат второто.", "date": "2019.06.15", "title": "Северна Македония и Албания паднаха в центрофугата на европейските обещания"}
{"url": "https://www.dnevnik.bg/politika/2019/06/15/3925727_mikov_dramata_v_bsp_premina_vuv_vodevil/", "text": "Драмата в БСП се превръща във водевил и фарс. Този коментар направи пред Нова телевизия предишният председател на лявата партия Михаил Миков. Той коментира утрешния конгрес, който ще обсъжда загубата на евроизборите и кой да застане начело на партията след оставката, подадена от сегашния лидер Корнелия Нинова. \"Виждате, че влязохме в един драматизъм, който преминава във фарс и водевил, защото кръговете около нея я молят да си оттегли оставката, писма от трудови колективи...\", коментира Миков. Според Миков бъдещето на БСП не е особено светло, защото партията губи не само избори, но и смисъла на идейното си съдържание, а вождизмът трайно се настанява в нея. \"Какво означава консервативен социализъм или ляв консерватизъм - това е подмяна на идейната основа на БСП\", заяви той. Миков се възмути, че парламентарната група не е внесла нито веднъж проекторешение за отмяна на санкциите срещу Русия, въпреки прокламираната позиция за, нито законопроекта си за промяна в данъчната система. \"Смятам, че не може Орбан да бъде иконата на българсдките социалисти. Смятам, че противопоставянето на Партията на европейските социалисти и изтъкването напред на разликите с нея, а не на общото, е вредно. Смятам че войната срещу Сергей Станишев е вредна за партията\", каза той и настоя БСП в парламента да се противопостави на увеличаването на военния бюджет. \"Избори се губят и печелят. Но когато става подмяна на партията – това е риск за бъдещето. Председатели се сменят, въпросът е на къде върви партията. А тези евроизбори са част от индикациите, че посоката е грешна\", коментира Миков. \"БСП е пета година в опозиция, заявява, че има капацитет да управлява. Такъв резултат слага кръст на тези заявления, защото е почиват на реалности с върнато доверие\". Миков смята, че ръководството на БСП трябва незабавно да преразгледа разходите си, за да се подготви за намаляването на партийната субсидия, обсъждано в парламента.", "date": "2019.06.15", "title": "Миков: Драмата в БСП премина във водевил"}
{"url": "https://www.dnevnik.bg/na_put/2019/06/15/3925733_edva_9_sa_registriranite_mesta_za_regulirano/", "text": "С две са намалели регистрираните места за регламентирано къмпиране в България и през 2017 г. те са били едва девет, за разлика от 2016 г., когато е имало 11 регистрирани места за разполагане на палатки, каравани, кемпери и други. Дори да се приеме, че не всички места, на които в България може регламентирано да се къмпингува, са регистрирани, то при никакви обстоятелства България не се доближава до Франция например, която е с над 8000 места за къмпингуване, до Германия - с около 3000, Италия с над 2300, Испания - с 1300 и др. България е и на опашката по съотношение на нощите, прекарани в къмпинг в сравнение с настаняванията в хотел. През 2017 г. са регистрирани 26 054 096 нощи, прекарани в хотели и други места за настаняване и едва 58 340 нощи в къмпинги. Което е доста под 1 на сто от общите ваканционни нощувки. За сравнение средното съотношение в ЕС е около 12 на сто. Това сочат данните на Евростат за почивките, прекарани на къмпинг, публикувани преди дни. Регламентираните регистрирани места за къмпинг в Европейския съюз през 2017 г. са били 28 400. Около две трети от тези къмпинги са само в четири държави: Франция (28%), Обединеното кралство (17%, данни за 2016 г.), Германия и Нидерландия (и двете 10%). Регистрира се и сериозен интерес към почивката на палатка, каравана, кемпер. През 2017 г. общо 397 милиона са били нощувки в къмпингите на ЕС, което представлява 12% от всички нощувки в туристически обекти в ЕС. Трите страни с най-висок процент туристически нощувки в къмпингите през 2017 г. са Дания (33% от всички нощувки в туристическо настаняване в страната), Люксембург (32%) и Франция (29%).", "date": "2019.06.15", "title": "В България има само девет къмпинга според Евростат"}
{"url": "https://www.dnevnik.bg/citat_na_deniia/2019/06/15/3925735_citat_na_denia_iasno_e_kakvo_triabva_da_se_sluchi_i_e/", "text": "Управителят на Националната здравноосигурителна каса Дечо Дечев пред БНТ за идеята на министъра на здравеопазването Кирил Ананиев за въвеждането на здравни застраховки. \"Категорично ясни са две неща – рано или късно това, което предлага г-н Ананиев ще се случи. Т.е. ще влязат допълнителни осигурители и дейността ще се раздели на базов пакет и на такъв, за който трябва да плащаме едновременно. Това е категорично ясно, другото категорично ясно е, че няма да се случи скоро, поради проста причина, че ситуацията е такава, че която и да е политическа сила разреши това да се случи, тя ще събере негативи. И пределно ясно е, че никой не иска да поема тази тежест. Така че ясно е какво трябва да се случи и е ясно, че няма да се случи\", каза Дечев. Той нарече идеята на Делян Пеевски от ДПС за намаляване на ДДС върху лекарствата нелепа, защото ще намалеят приходите на държавата от данъци, а оттук - и възможностите за финансиране на лечението на хората. . ", "date": "2019.06.15", "title": "Цитат на деня: Ясно е какво трябва да се случи и е ясно, че няма да се случи"}
{"url": "https://www.dnevnik.bg/bulgaria/2019/06/15/3925724_kabelnite_pirati_opitvali_da_nastroivat_obshtestvoto_v/", "text": "Кабелните пирати, чиято незаконна дейност беше спряно вчера от прокуратурата, опитвали да променят обществените настроения в своя полза. Това коментираха поотделно началникът на отел \"Киберпрестъпност\" към ГДБОП Явор Колев на брифинг в София и министърът на вътрешните работи Младен Маринов във Варна. Според двамата оплакванията на граждани в Дупница, Кюстендил, Гоце Делчев, че им е спрян достъпът до интернет, сочат това. По думите на комисар Колев обаче доставката на интернет от дружествата не е прекратявана или спирана. Иззета е единствено техника, с която са излъчвани телевизионни програми без платени авторски права. \"Ние, българите, не сме свикнали да ценим авторските права, но това е бъдещето и мисля, че гражданите, когато купуват дадена услуга, трябва да мислят и за това дали тя е законно предоставена. Защото много малко се замисляме за това нещо\", коментира министърът на вътрешните работи, цитиран от \"Фокус\".  През 1998 г. пиратското съдържание в кабелните оператори в България е било 100 нелеално. Сега, при абонати от около 2.4 млн. души, то е намаляло до 50-60 процента. Главна дирекция \"Борба с организираната престъпност (ГДБОП) продължава работи по престъпления върху интелектуалната собственост, а нарушителите ги грози затвор до 5 години според текстовете от Наказателния кодекс. При вчерашната акция беше установено, че само за два месеца три телевизии - Би Ти Ви, Нова и НВО, са заубили 10.5 млн. лева от неплащане на авторски права.  Колев каза и че разбира притесненията на хората, които са останали без телевизионни програми, но става дума за престъпления. Акциите са съвместна дейност на отдел \"Кинопрестъпност\" на ГДБОП, но в тях се включват и представители на Министерството на културата, Националната агенция за приходите и Комисията за регулиране на съобщенията. Проверки ще се извършат и в други градове в страната с цел да се извадят на светло операторите, които укриват данъци, не плащат авторски права и така нанасят икономически щети както на страната, така и на легалния бизнес.", "date": "2019.06.15", "title": "Кабелните пирати опитвали да настройват обществото в своя полза"}
{"url": "https://www.dnevnik.bg/sviat/2019/06/15/3925738_sreshtu_pensionnata_reforma_protestiraha_v_braziliia/", "text": "Обща стачка срещу пенсионната реформа се проведе вчера в Бразилия. В същия ден беше открит и футболният турнир Копа Америка, чиито домакин е страната, предаде БТА, позовавайки се на \"Франс прес\". Според местни медии демонстрации е имало в 200 града във всичките 27 бразилски щата. Синдикатите твърдят, че са стачкували 45 млн. души. По време на протестите бяха блокирани пътища и се стигна до проблеми в транспорта. Демонстрациите протекоха мирно, с изключение на Сан Пауло, където 14 души бяха задържани за нарушаване на обществения ред. Това е първата голяма стачка от идването на власт на десния президент Жаир Болсонаро в началото на тази година. Неговата администрацията заяви намерението си да увеличи пенсионната възраст на мъжете до 65 г., а на жените - до 62 г., както и да увеличи осигурителните вноски.  Реформата в пенсионната система е ключова за либералната икономическа политика на екипа на Болсонаро. Според министъра на икономиката Пауло Гедес без нея ще има катастрофа, защото дефицитът в системата е достигнал 83 млрд. евро. в края на миналата година, и то на фона на застаряващото население. На фона на това Бразилия започна участието си в Копа Америка, като  победи Боливия с 3:0. ", "date": "2019.06.15", "title": "Срещу пенсионната реформа протестираха в Бразилия"}
{"url": "https://www.dnevnik.bg/kultura/2019/06/15/3912806_otkus_ot_ulovi_surceto_na_siciliia_na_djon_keihi/", "text": "Непознати места и обаятелни хора, които пленяват завинаги! Сицилия се разгръща така, както никога досега Джон Кейхи представя през своя поглед бурната история, политиката, вкусната храна и сърдечните хора, с които се среща по време на пътуванията си в Сицилия. Чрез разговори с местни жители и потапяне в сладкия италиански живот, той показва една непозната Сицилия, за която никой не е говорил преди. От Палермо до Алимена, италианският остров крие тайни от миналото и неизречени обещания. Традицията, под формата на оживени фестивали, стари фотографии и весели песни, се отразява в стените на селата, а местните хора разказват за своята култура и произход, докато развеждат Джон по криволичещите тесни улички. Безкрайното му любопитство като пътешественик разкрива мистериите на този италиански рай и изобразява острова не само през очите, но и през сърцето на Сицилия. Джон Кейхи е американски писател и репортер. За пръв път посещава Сицилия през 1986 г. и очарован от острова, продължава да се връща там, за да разбере неговото минало. В лирична проза и динамичен език той майсторски рисува изображения на селищата, хората и културата. Кейхи служи не само като водач през идентичността на Сицилия, той гледа дълбоко в нейната душа. Улица \"Езическа\" \"През цялата история на човечеството нито една земя и никой народ не са страдали толкова силно от робство, от чуждоземни завоевания и потисничество и никой не се е борил толкова отчаяно за свободата си, колкото Сицилия и сицилианците. Почти от времето, когато Полифем се разхождал около Етна, или когато Деметра учела сикулите# да отглеждат пшеница, до наши дни Сицилия е била поле на постоянни нашествия и войни и на непоколебима съпротива. Сицилианците са смес от почти всички южни и северни народи; първо, коренните сицилианци, финикийци, картагенци, гърци и роби от всички страни под небето, докарани на острова за търговия или във време на война; после араби, нормани и италианци. През всичките тези промени сицилианците са се борили и продължават да се борят за свободата си.\" –Карл Маркс и Фридрих Енгелс, Събрани произведения Принудих се да наруша първия си обет (и един от най-важните), който си бях дал: да карам само по междуградските пътища и да не стъпвам на магистралата. Времето летеше; до обяд – след като тръгнах от Палермо около 9.00 по шосе SS113# на изток, по Тиренското крайбрежие – стигнах едва до Чефалу. Движението през крайбрежните градчета бе натоварено. Тесните улички бяха задръстени с хаотично паркирани леки автомобили и камиони – нещо обичайно за най-южните райони на Италия. Колите се разминаваха на милиметри и шофьорите често трябваше да прибират страничните огледала, за да осигурят още едно пръстче място, а онзи отпред просто спира от време на време да си поприказва с приятел на тротоара. Отдавна се бях научил да се държа като сицилианец зад волана в подобна обстановка – няма смисъл да натискаш клаксона, хората рано или късно ще се наприказват и шофьорът пак ще потегли. През годините, когато изразявах негодуванието си срещу някоя бюрократична спънка или висенето в тези безобразни задръствания, сицилианските ми приятели често ме успокояваха: – Tranquillo, Джон. Tranquillo! Все някога ще стигнеш. Няма смисъл да се ядосваш. С тази скорост планът ми да стигна до вечерта в Кастилионе ди Сичилия, на южния склон на Пелоританските планини, бе обречен на провал. Щеше да се наложи да шофирам много след залез слънце, за да измина този последен участък до град, в който никога преди това не бях ходил и който изглеждаше на картата на айфона ми като лабиринт от тесни, криволичещи еднопосочни улички. Отбих от крайбрежното шосе, което приятно лъкатуши между селца и маслинови горички, и излязох на стерилната магистрала Палермо–Месина с нейните километрични тъмни тунели и високи скорости. Умно решение. Прелетях километрите неусетно. Само за трийсет минути стигнах до Капо д‘Орландо и изхода от магистралата за шосе SS116, където можех спокойно да започна изкачването по западния хребет на Пелоританските планини, в най-североизточната част на Сицилия. Щях да преваля най-високата точка и да се спусна от другата страна до северния склон на най-големия активен вулкан в Европа – Етна, и до Кастилионе. Това селце трябваше да ме приюти за почти две седмици, докато обикалям из него и някои съседни планински села в първия етап от моето търсене на сицилианския дух. През годините много пъти съм скитал из Сицилия и по различни части на Апенинския полуостров, почти винаги с кола, и – освен ако времето не ме притиска, което почти никога не се случва, – старателно избягвам магистралите. Не заради таксата обаче, проблемът е, че също като американските междущатски пътища тукашните магистрали \"пропускат\" малките населени места. Виждате село на върха на някой хълм в далечината и закопнявате да го изследвате, но го подминавате, преди да успеете да реагирате... Когато пътувате по националните, провинциалните и селските пътища, сте принудени да карате по-бавно. И да изследвате. Тези по-тесни шосета дават възможност на пътешественика да поспре, да се наслади на едно кафе в местния бар, да обядва или да вечеря в някоя семейна trattoria#, където може би има само пет-шест маси. А пък магистралата предлага само ярко осветени сервизни станции и кафетерии на големите вериги. В този ден в началото на март, сред поривите на вятъра и откъслечните превалявания, шосе SS116 ме качваше все по-нагоре и по-нагоре по завои, които понякога напомняха витки на тирбушон. Въпреки че беше национален път, нещо като федералните шосета в Съединените щати, той бе широк само колкото да се разминат две коли – като повечето пътища в Сицилия, и доста занемарен. На места предупредителни знаци указваха, че части от платното са пропаднали и имаше къси отсечки само с чакъл. На много от завоите почти нямаше видимост и се налагаше да свириш с клаксона, за да предупредиш шофьорите в отсрещното. Всеки път трябва да свиквам с това, но обикновено започвам да карам като истински сицилианец за около ден, да сменям предавката с по-ниска или по-висока в зависимост от завоите и да свиря с клаксона за предупреждение към всеки наблизо. На местата, където може да мине само една кола, започваш да усещаш инстинктивно кога идващият насреща автомобил ще спре, за да ти направи път, или трябва ти да го пропуснеш. Високо, почти на върха на първия хребет на Пелоританските планини, спрях малко след Назо. Ниско долу се виждаше малкият анклав Фикара, а далеч на север – Тиренско море и три от седемте Еолийски острова: Салина, Липари и Вулкано. Приятна гледка. Високите облаци разсейваха светлината и всеки остров се открояваше като тъмно възвишение с плавни форми на фона на онова, което в \"Илиада\" и \"Одисея\" Омир нарича \"море с цвят на тъмно вино\". Това шосе минава през регионалния парк \"Неброди\", обявен за такъв с цел защита от презастрояване. В миналото тази област, както и съседните планини Мадоние, на запад, е била покрита с необятни иглолистни и широколистни гори. Вековете на хищническо изсичане на горите поради неутолимия апетит на корабостроенето в средиземноморските империи оставили Сицилия изнасилена, ограбена и лишена от възможността да използва богатствата си. Планинските склонове били напълно оголени, без дори мисъл за възстановяване. В миналото климатът на острова бил много по-хладен от днес и горите нямали особен шанс да израстат наново. Първите три месеца на 2016 г. бяха студени и дъждовити, във високото на места все още имаше сняг, но в Сицилия такива зими са изключение в наши дни. Лятото е изключително горещо и това придава специфичен смисъл на изрази като \"изгоряла земя\" и \"африканизация\" на Сицилия. Сицилианската ела, типична за тукашните планини, отдавна е изчезнала. Според един източник в света са останали само двайсет и един възрастни екземпляра от този вид дърво. Опитите за създаване на по-мащабни насаждения се провалят поради интензивното пасищно животновъдство и постепенната промяна на климата към все по-горещ и по-сух. След последния хребет откъм юг SS116 се спуска в голяма равнина под северния склон на Етна. Докато карах по завоите надолу, към подножието на Пелоританските планини, подминавах стада от овце и крави, пасящи по склоновете, терасирани от земеделците може би преди хилядолетия. Сега много от тези terrazze са запуснати и обрасли с храсталаци, а тук-там се вижда и някоя порутена каменна къща или колиба. Беше очевидно, че много ферми са отдавна изоставени, а семействата заминали за Америка или Австралия в края на XIX и началото на XX в. Други напуснали острова след Втората световна война, прогонени от разрухата, която оставят след себе си такива събития. Много хора така и не се върнали да се погрижат за селските си имоти или за жилищата в близките градчета. Техните потомци, възпитани като коренни американци или австралийци, може би не се интересуват или дори не знаят за изоставената собственост на своите предци. Остава само земята и порутените постройки, а населението по тези места намалява. Ако някой, може би по-младите поколения или чужденци, реши да се засели отново тук, за предпочитане е къщите да бъдат реставрирани, за да се запази характерът на средновековните селища. Малко хора тук проявяват американската склонност да разрушат старото и да построят изцяло съвременна сграда. Обновените къщи изглеждат древни отвън, но са със съвременен интериор. Единственото свидетелство, че тук някога е имало земеделие, са малките семейни зеленчукови градини, в които се гледат достатъчно зеленчуци за прехрана или за продан от време на време на седмичния пазар в селото. Крави, овце и кози скитат из буренясалите парцели, раззеленени благодарение на зимните валежи, но земята ще покафенее и изсъхне до юли-август и ще стане уязвима за честите горски пожари. Спрях на един завой високо над Рандацо, кръстопът по пътя за Кастилионе, и се загледах как един овчар и кучето му карат стадото нагоре по стръмен хълм към пасище, вече раззеленило се в началото на пролетта. Животните се скриха зад ниско възвишение, образувано преди хилядолетия като отдушник на газове, изригващи от дълбините на Етна. Рандацо е средновековен град, значително модернизиран след Втората световна война, но с типичните древни църкви и множество старинни сгради, оцелели от войната или възстановени по-късно. Векове наред Рандацо е бил кръстопът на военни походи с огромни армии. Именно тук, след дебаркирането далеч на запад – в Трапани, през лятото на 1282 г. испанският крал Педро Арагонски минал с войските си към Месина, на североизточното крайбрежие. Той предложил да помогне на разбунтувалите се сицилианци да прогонят французите по времето на така наречената Сицилианска вечерня, ако в замяна го признаят за крал на Сицилия. Пак в този регион през 1719 г., в село Франкавила, управляващите испанци били разгромени от австрийците в една от най-големите битки след Пуническите войни между Рим и Картаген в древността. Това се случва в хода на така наречената Война на четворния съюз. След падането на Месина австрийците обсаждат Палермо. Австрийската победа обаче била за кратко. Четиринайсет години по-късно испанците се завръщат и завземат Неапол – през 1734 г., а Сицилия – на следващата година. Франкавила, възникнала около едно абатство в края на XI в., добавя през 1863 г. към името си \"ди Сичилия\", за да се разграничи от седемте други Франкавили, съществуващи из цяла Италия. Рандацо е един от главните центрове в района, разположени най-близко до главния кратер на Етна, обаче лавата милостиво го пропуска от векове. Преди няколко години минавах наблизо и въпреки че самият град не ме привлече, районът наоколо ме заплени. Беше в началото на юли и безкрайните добре напоявани лозя блестяха неописуемо с гроздовете си под яркото безоблачно небе. Виното \"Етна\" се произвежда и тук, и на други места по билото на вулкана и навсякъде се виждаха натежали от плод гроздове. Селските пътища минават през по-млади вулканични скали на различни етапи от превръщането им в плодородна почва. След стотици години върху пръстта, образувана от тези черни магмени скали, изригнали от дълбините на Североизточна Сицилия преди хиляди години, ще има нови насаждения. Ниски треви и храсти вече завземат тази нова територия. Сред тях е и жилавата ginestra, известна при нас като \"жълтуга\", и благодарение на нейните силни корени природата неумолимо надробява застиналата лава. В същото време вулканичният камък се използва и за изграждане на разделителните стени между имотите и за ограждане на пътищата, а още от древността – за строеж на къщи, храмове и църкви. Благодарение на спестеното време по магистралата все още бе достатъчно светло, за да намеря пътя до Кастилионе ди Сичилия, или Кастиджуни, както е наричан преди обединението на острова с континентална Италия през 1860 г. Както и при Франкавила, новият завоевател, Рим, добавил \"ди Сичилия\", за да не се бърка с всички останали Кастилиони на полуострова. Няколко минути след като излязох от Рандацо, и по-рано, отколкото очаквах, поредният завой се оказа задънен. Рязко завих наляво и точно пред мен, високо на един хълм, закътани в седловина заедно с останките от стар замък, видях бледожълтите къщи на Кастилионе. Изникнаха по цялата широчина на седловината, хаотично разхвърляни, постройките блестяха под прасковено оранжевата следобедна светлина. В продължение на няколко километра пътят минава между лозя, затворени зад масивни огради и тежки железни порти, през градини от наскоро подрязани маслинови дървета и от време на време покрай споменатите голи полета от застинала древна лава. След няколко минути асфалтът постепенно, а след това внезапно се откъсна от дъното на долината и древната лава, прорязана от река Алкантара. След неколкостотин метра шосето, водещо нагоре към градчето, се стесни до едно платно. Карах със свито сърце, надявайки се, че пред мен няма да изскочи друга кола и да ме принуди да се връщам надолу. Имах късмет. Най-сетне излязох на най-високото и се спуснах към малък градски площад с няколко улици в различни посоки. Някои бяха еднопосочни, други – двупосочни, но всичките тесни и с паркирани коли, които още повече стесняваха мястото за преминаване. Дадох си сметка, че ще бъде истинско приключение, докато намеря хотелчето \"Борго Санта Катерина\", към чието име бяха лепнали странното допълнение \"albergo diffuso\"#. Спрях до група възрастни мъже, застанали пред бара, както често може да видиш из италианските и сицилианските селца. Надникнах вътре и видях маси, около които седяха още мъже на средна и в напреднала възраст и играеха карти. – Buonasera. Dove la Borgo Santa Caterina? – После добавих фразата от сайта на хотелчето: – C‘e l‘albergo diffuso. Нямах представа, какво означава, но хората веднага ме разбраха. – Ahh, Valentino! – каза единият, произнасяйки името на собственика на хотела, което знаех от отговора му по имейла. – Si – отговорих зарадван, че знаят хотела. Един от мъжете избълва лавина от указания, които звучаха повече на сицилиански, отколкото на италиански, но аз общо взето го разбрах. \"Вървете по тази улица, завийте наляво, пак завийте наляво и продължете нагоре по улицата...\" Тук изгубих нишката, но реших да действам стъпка по стъпка. След дълги години пътуване с кола из Италия и Сицилия бях вече доста смел. Махнах с ръка на хората, благодарих и тръгнах. След няколко минути се върнах при същата групичка мъже. Не бях обиколил в кръг, а излязох от друга улица. Пак им махнах, те пак се усмихнаха и кимнаха, но аз не спрях. Опитах пак, този път завих по една по-ниска уличка на тясно кръстовище. Тук, около периферията на центъра на селото, видях табела за хотел със стрелка, сочеща надясно. Завих и продължих около 150 метра. Пътят толкова се сви, че колата едва минаваше, но отпред се видя ярко боядисана входна врата. Натиснах копчето за автоматично прибиране на страничните огледала и спрях пред вратата, където имаше точно толкова място, колкото да успея да сляза. Администраторът Розарио ме посрещна на английски. Записа паспортните ми данни и излезе да ми помогне с багажа. Докато пренасях чантите си в стаята, разбрах какво означава albergo diffuso. След три къси редици от стъпала (не искам да кажа \"тесни\" отново, но точно такива бяха), от чиито площадки тръгваха коридори в различни посоки към различни сгради, най-накрая стигнах до стаята, в която щях да спя през следващите единайсет дни. Това не беше традиционен хотел с всички удобства под един покрив. И разбира се, нямаше асансьор. Сградите, макар и отделени, образуваха цялостен комплекс. \"Криволичещите и тесни\" стълбища, водещи стръмно нагоре към околните улички, са често срещано явление в тези сицилиански планински градчета, основани през ранното средновековие, или даже още по-рано, от гърците, римляните, арабите или норманите. В крайна сметка колко широка трябвало да бъде една улица в онези времена, за да мине каляска или каруца, а сградите можело да бъдат сбутани максимално близо една до друга? Да се разрушават средновековни сгради за разширяване на улици, е нещо, за което местните дори не биха помислили, освен може би в големите градове. После трябваше да преместя колата. – Паркингът е отзад – каза Розарио и посочи към по-широката част на улицата. Явно видя ужаса в очите ми. Бях влязъл лесно, но излизането на заден ход щеше да е много по-трудно. Изобщо не ме бива. – Ще го направя вместо вас – каза той с обнадеждаваща усмивка. – Постоянно го правя. – Не – уверено отказах аз. После добавих решително на италиански: – Provero. (Ще се опитам). Това перчене продължи няколко минути. Въпреки че нищо не се беше разместило откакто пристигнах, една сграда и нисък каменен зид от другата страна ми се видяха доста по-близо... Розарио ме напътстваше с жестове, но по едно време поклати глава и извика: – Стой! Стига! Дръпнах напред, слязох и му дадох знак да се качи. След десет секунди колата ми бе вън от инатливата уличка и се надявах никога да не попадне там отново. Паркирах малко по-надолу, до каменна стена, покрита с дебели лиани. Върнах се в стаята, взех си душ и си смених ризата. После слязох по трите реда стълби в приемната, където Розарио приготвяше вкусен късен обяд с \"паста помодоро\". Редно беше да се подремне. Кастилионе, сега в разгара на riposo pomeridiano, следобедната почивка, сигурно бе празен; магазините и барът – един или два, бяха затворени. Розарио каза, че не се очаква да се случи нищо интересно до пет и трийсет или шест \"най-рано\". Беше краят на февруари. Небето бе затулено от сиви облаци и леко ръмеше – сицилианците наричат този дъждец chioviri assuppaviddrani, \"измокрящи селянина\". Реших, че мога да почакам. Моята просторна стая беше топла, леглото изглеждаше удобно. Средновековната сграда, с два етажа по-високо от онази, където бе рецепцията на Розарио и масата за закуска, бе обновена. Улицата над комплекса водеше към горната част на селото със собствена централна пиаца, бар, магазини и единствената банка тук. Разопаковах си нещата, пъхнах се под завивките и поспах хубаво три часа – достатъчно, за да си почина от дългото шофиране по криволичещи планински пътища. След тази кратка дрямка се преоблякох подобаващо за сицилианската зима, слязох на улицата и тръгнах на петнайсетминутна разходка към долния център. Продължаваше да ръми. Предположих, че изразът \"измокрящ селянина\" ръмеж идва от времето, когато работещите на полето е трябвало да се трудят въпреки влагата, докато земевладелецът си стои вкъщи пред камината или се разхожда с покрита каляска. Улицата бе леко стръмна и вечерната светлина стигаше колкото да различа силуета на седемстотингодишната кула от пясъчник, наречена У Каницу на сицилиански. Няколко дни по-късно новите ми приятели ми разказаха, че някога мълния разцепила кулата и сега само една голяма циментова кръпка я държи да не се разпадне. Тази кула и руините на норманския замък от XII в. високо над селото доминират пейзажа и подчертават усещането за история, от което никога не можеш да се отърсиш в Сицилия. Панорамата в далечината с лозя и бадемови горички чак до северния склон на Етна, пресечена от сребърната ивица на пътя, водещ към брега на Йонийско море някъде далеч надолу, почти не се е променила – както подозирам, – от стотици години. Бензиностанцията в долната част на улица \"24 май\", на която се намираше хотелът ми, бе отворена. Така разбрах, че следобедната почивка е приключила и центърът на селото вече се е оживил. Тръгнах наляво, към главната улица, и минах край малък автосервиз, вътре хвърчаха искри от електрожен. Заварчикът погледна към мен, вдигна защитния екран, усмихна се и махна кратко на напълно непознат минувач! Виждах това почти всеки ден от престоя ми в Кастилионе и всеки път ми кимваше за поздрав, когато мина за вечеря към единствения ресторант в града, или за да взема нещо от аптеката или магазинчето за хранителни стоки, или просто за да поседна на пейка в малкия парк сред тийнейджърите и по-възрастните мъже, наслаждавайки се на спускащия се здрач. По време на тази първа разходка забелязах керамична плочка, закрепена на една стена. Беше име на човек, изписано със светлосини букви на бял фон и дата 18 август 1943 г. Подобни плочки имаше из цялото село. Поразпитах и научих, че са в памет на шестнайсет кастилионци, екзекутирани от отстъпващите германци след десанта на съюзниците в Сицилия пет седмици по-рано, на 10 юли. Това, което правеше тези убийства особено варварски, бе фактът, че Германия и Италия все още са били съюзници, когато се е случило. Британските и канадските войски се сражавали с германците по цялото източно крайбрежие на Сицилия към Месина. Американците настъпвали по диагонал през острова, по-далеч на северозапад, по посока Палермо. Част от отстъпващата армия за кратко спряла в Кастилионе. Жителите на градчето, попаднали в епицентъра на съюзническото нашествие, били гладни. Един германски камион доставял храна за войниците и неколцина местни откраднали продукти от него. Разгневените германци екзекутирали няколко души на различни места край града, ранили двайсетина и задържали за кратко двеста пленници. Паметните плочки, поставени няколко години преди моето посещение през 2016 г., маркираха местата, където били застреляни хората. На една плочка бе изобразена възрастна жена, която по необясними причини била хвърлена от балкончето на дома си на улицата. Това зверство, извършено срещу италианци, докато страната им все още била съюзник на Германия (Италия капитулира пред американските и британските войски две седмици по-късно), е първото от 180 кланета, извършени от германците срещу невинни цивилни на италианска земя в рамките на следващите двайсет и един месеца на войната. Историкът Масимо Сторки отбелязва, че по ирония на съдбата, последното клане, организирано от германците на полуострова – в Болцано, в най-северната част на Италия, – е извършено на 3 май 1945 г., на следващия ден, след като германските войски в Италия капитулират пред съюзниците. Били убити повече от петнайсет души. В много италиански и сицилиански селца има военни паметници, на които са изписани имената на загиналите местни жители в една или друга война. Такава съдба може да се очаква все пак за хората в униформа. Но когато плочките отбелязват места, където са застреляни невинни мъже, жени и деца, чувствителният пътник се стъписва. Мисля, че докато скитах по улиците на Кастилионе ди Сичилия в продължение на почти две седмици, видях всичките шестнайсет керамични плочки. Всички хора, с които говорих по време на посещението, млади и стари, знаеха историята на случилото се в тяхното село. Почти всички знаеха и за по-ранните събития. Веднъж ми разказаха за процъфтяващия в миналото еврейски квартал, датиращ поне от XIII-XV в. Все още запазените от него сгради, рушащи се и повечето необитаеми, се намират в непосредствена близост до странно наречената \"Виа Пагана\", или \"Улица езическа\". Четина Качола, директор на туристическия център в Кастилионе, ми я посочи и просто каза: – Това не е християнска улица. Не го каза като нещо отрицателно, а само като обозначаване на мястото, където са живели нехристияните и където през Средновековието рядко стъпвали католици. Това откритие ме доведе до друга история, която ми помогна да си обясня защо изоставеният еврейски квартал е останал пуст векове наред. През 1491 г. местният католически свещеник повел шествие от вярващи със статуя на сваления от кръста Христос. Стигнали до дома на равин Битон, който счел християнското шествие за обида към евреите. Днес никой не знае защо свещеникът е повел вярващите в това начинание. Може би за да провокира конфронтация, или просто за да наложи авторитета на църквата. Някой от прозореца на равина хвърлил камък по отеца. Не улучил него, а статуята и счупил едната ръка на Христос. Това разгневило вярващите и двама братя – Андреа и Бартоломео Кризис – нападнали и убили равина. Новината за този необичаен инцидент се разпространила надалеч. Испанските монарси Фернандо и Исабела научили за това нападение и похвалили братята. През 1492 г. същите тези владетели, които подкрепили експедицията на Христофор Колумб до Новия свят, създали испанската инквизиция. Първоначално задачата є била да проверява дали новопокръстените в християнството евреи, наричани conversos на Иберийския полуостров и neofiti в Сицилия, са истински вярващи, или само се представят за такива. По-късно Фернандо и Исабела постановили всички непокръстени евреи от Сицилия, включително тези от Кастилионе, да бъдат прогонени от острова. Имуществото на евреите било конфискувано и разделено между църквата и местните аристократи. Тези хора обаче били икономическа сила за Кастилионе и за Сицилия и прогонването им довело до тежки икономически последици за острова за дълги години напред.", "date": "2019.06.15", "title": "Откъс от \"Улови сърцето на Сицилия\" на Джон Кейхи"}
{"url": "https://www.dnevnik.bg/sport/2019/06/15/3924734_kauai_lenurd_-_netipichnata_superzvezda_koiato_izvede/", "text": "Той не е активен в социалните мрежи, не предизвиква скандали не е сред персонажите, които вълнуват шоубизнеса в САЩ. Но вече има два шампионски пръстена в НБА. Неговото име е Кауай Ленърд, а крилото на \"Торонто раптърс\" беше с основна заслуга за  историческата първа титла  на канадския отбор в баскетболния шампионат на САЩ. Ленърд направи невероятен сезон и беше на още по-високо ниво в плейофите. Във финалната серия срещу действащия шампион \"Голдън стейт уориърс\" той записа средно 28.5 точки, 9.8 борби, 4.2 асистенции, два блока и над една открадната топка на мач. С подобно представяне 27-годишният баскетболист заслужено беше избран и за MVP на финалите. За втори път в своята кариера Ленърд става шампион, след като го постигна и през 2014 г. със \"Сан Антонио спърс\". Преди пет години крилото отново беше избран за MVP на финалите, но вторият му шампионски пръстен изглежда още по-специален. Ленърд доказа, че може да се връща на паркета след тежки удар и най-вече да изгради отбор около себе си, а не да бъде добавена стойност, както беше при \"шпорите\". След триумфа на \"Торонто\" медиите в САЩ кръстиха Ленърд унищожителя на сериите. Преди пет години със \"Спърс\" той спря \"Маями хийт\" на Леброн Джеймс, Дуейн Уейд и Крис Бош по пътя към трета поредна титла. Сега се изправи срещу могъщите \"Голдън стейт\" със Стеф Къри, Кевин Дюрант и Клей Томпсън, но отново беше на печелившата страна. Баскетболът е забавление След втората си титла в НБА и заслужените признания, сега всичко върви по мед и масло за Ленърд. Баскетболистът обаче не забравя през какво е преминал и го припомни след края на финалната серия. Той не пропуска да си напомня едно и също нещо всеки ден – баскетболът е забавление и трябва да остане такова. Още 16 годишен Ленърд се сблъсква със семейна трагедия, след като неговият баща Марк е застрелян на автомивка, която държи. Това се случва в предградието на Лос Анджелис Комптън. И до днес извършителят не е разкрит. \"Когато се случи не спирах да мисля за това. Постоянно си задавах въпроси, лутах се, но колкото по-възрастен ставах осъзнах, че трябва да оставя нещата така. Научих, че баскетболът и животът са две различни неща и трябва да се наслаждаваш на всяко от тях, докато можеш\", каза Ленърд. Той доказва своя характер, като само ден след смъртта на баща си излиза на паркета в мач от гимназиалното първенство на Калифорния. И до днес той не спира да показва отново и отново, че устоява на всички трудности. Само преди две години крилото беше на дъното след мач с \"Голдън стейт\" във финалите на Западната конференция. След като правеше най-силния си сезон Ленърд контузи глезена си в края на двубоя и след това \"Сан Антонио\" загуби с 0:4 финалната серия без една от звездите си. Именно след този двубой започнаха проблемите на крилото в Тексас, както с травми, така и с мениджмънта. През сезон 2017-18 той изигра само девет мача и година по-късно напусна Тексас. На точното място в точното време Изборът \"Торонто раптърс\" не беше най-желаната дестинация от Ленърд и повдигна много въпросителни през миналото лято. Ще пасне ли Ленърд на \"Торонто\" и \"Торонто\" на Ленърд и защо подписва само за една година? В крайна сметка обаче това се оказа правилният ход. Крилото бързо се оформи като лидер на състава, а около него имаше и други добри играчи, с които да бъде създаден стил на игра. Точно преди плейофите \"Торонто\" направи силен ход и с привличането на ветерана Марк Гасол. През сезона \"Раптърс\" се справиха с всички трудности и направиха много силна година. Тимът завърши с 58 победи и 24 загуби, като единствеон \"Милуоки бъкс\" (60 победи и 22 загуби) беше с по-добри показатели. В плейофите Ленърд се справи с всички суперзвезди, които се изпречиха на пътя му. Походът към шампионският пръстен започна с убедителни 4:1 победи над \"Орландо меджик\", а в полуфиналите на Изток беше драматично срещу \"Филаделфия 76ърс\". Ленърд изведе тима си до успех в седем мача, при това дошъл с победна тройка със сирената. На финала в конференцията Ленърд отказа и новата суперзвезда на НБА Янис Антетокумбо, за да си гарантира нова среща с \"Голдън стейт\". И този път съдбата имаше други планове за 27-годишния баскетболист от Калифорния. Две години след контузията си точно срещу \"воините\" Ленърд беше от страната на победителите. Статистиката потвърди показаното от Ленърд в плейофите. Той стана третият най-резултатен играч в плейофите в рамките на един сезон, като вкара 732 точки. Повече имат единствено Майкъл Джордан (759) и Леброн Джеймс (748). Бъдещето – \"Торонто\", Ел Ей или Ню Йорк Лятото в НБА е чакано с голям интерес от всички фенове и специалисти отвъд Океана заради големия брой суперзвезди, които стават свободни агенти. Сред тях е и Ленърд, който вече като шампион привлича още по-голям интерес към себе си. Преди година опцията \"Торонто\" не беше най-желаната за баскетболиста, но сега изглежда реално той да остане в Канада. Тимът доказа, че е достатъчно силен и вече изрази желание да запази всичките си опитни играчи. Освен това \"Торонто\" може да предложи и максимален петгодишен контракт на Ленърд за 189.6 милиона долара. Потенциална дестинация за Ленърд обаче е и родният му град Лос Анджелис, като и двата тима там \"Лейкърс\" и \"Клипърс\" са заинтересовани. \"Езерняците\" взеха Леброн Джеймс преди година, а опитите им да сформират суперотбор около Краля продължават. \"Лейкърс\" ще опита да привлече Антъни Дейвис през това лято и ако това стане, то Ленърд може да намери за много интересен проекта на \"езерняците\". Другият тим в града \"Клипърс\" има предимство, че може да предложи достатъчно голям договор на Ленърд, а освен това \"ножиците\" практикуват стил, който много допада на настоящата звезда на \"Торонто\". Щатът Ню Йорк също е сред обсъжданите варианти за Ленърд. Легендарният \"Никс\" ще опита да се възроди и не е тайна, че тимът се оглежда в Ленърд, Кевин Дюрант и Кайри Ървинг, като иска да вземе поне двама от тях. \"Бруклин нетс\" също може да предложи максимален договор на две суперзвезди, което прави и проекта на \"мрежите\" много интересен", "date": "2019.06.15", "title": "Кауай Ленърд - нетипичната суперзвезда, която изведе \"Торонто\" до титлата"}
{"url": "https://www.dnevnik.bg/sport/2019/06/15/3925755_georgi_domuschiev_niama_da_davame_pari_za_grozen_futbol/", "text": "Лудогорец\" ще преследва девета поредна титла в България и ново участие в групите на европейските клубни турнири. Това каза един от собствениците на клуба Георги Домусчиев. Бизнесменът изгледа учебната игра на шампионите срещу аматьорския \"Надежда\" (Доброславци). \"Целта пред \"Лудогорец\" на първо място е да играе качествен, бърз и атрактивен футбол, който да се харесва на феновете. Естествено, че и през тази година ще гоним шампионската титлата и участие в групите на Шампионската лига или Лига Европа\", каза Георги Домусчиев. Той говори след успеха с 12:1 над аматьорския тим в комплекса \"Царско село\". Това беше учебна игра преди тимът да замине на лагер в Австрия, където ще играе сериозни проверки. \"Искаме \"Лудогорец\" да играе футбол, който се харесва на феновете, пари за грозен футбол няма да даваме. В клуба е нужно освежаване, тъй като знаете, че някои играчи вече са на години. Селекцията ще продължи, въпреки че не е лесно в България да се привличат класни попълнения. Още от утре Лудогорец ще има нов футболист\", добави по-малкият от братята Домусчиеви. Дотук отборът привлече нападателя Мавис Чибота и халфа Дан Битон. И двамата идват от първенството на Израел.", "date": "2019.06.15", "title": "Георги Домусчиев: Няма да даваме пари за грозен футбол"}
{"url": "https://www.dnevnik.bg/zelen/2019/06/15/3924524_fotogaleriia_zeleni_stupki_po_maratonite_na_kamchiia/", "text": "Знаете ли кой е най-дългият плаж в България? А смятате ли, че бихте могли да го изтичате от край до край, че и обратно?", "date": "2019.06.15", "title": "Фотогалерия: Зелени стъпки по маратоните на Камчия, Лудогорието и Дуранкулак"}
{"url": "https://www.dnevnik.bg/sviat/2019/06/15/3925754_danuchnite_deklaracii_na_trump_vse_oshte_niama_da/", "text": "С публикуването на правно становище министърът на правосъдието на САЩ подкрепи отказа на министъра на финансите Стивън Мнучин да изпълни искането на долната камара на Конгреса за публикуването на данъчните декларации на президента Доналд Тръмп, съобщи БТА, позовавайки се на \"Ройтерс\". 17 май беше срокът за публикуването на данъчните декларации на Тръмп за последните години, който бе дала фискалната комисия в контролираната от демократите Камара на представителите. \"Не сме в състояние да предоставим поисканата информация\", написа в писмо Мнучин на председателя на комисията, демократа Ричард Нийл. Неговият довод беше, че сведенията не биха могли да послужат за законодателни цели. След отговора на Мчунин Нийл заяви, че най-вероятно ще се обърне към съда, за да задължи финансовия министър да публикува данъчните декларации на президента. Според правното становище на Министерството на правосъдието в САЩ от вчера обаче Мчунин не е нарушил закона. В него се казва, че Нийл е искал да направи данъчните декларации на Тръмп публично достояние, а не да изпълни законодателна функция на Конгреса. Решението със сигурност ще попадне под критиките на демократите, които твърдят, че то не е обосновано по правилен начин. Администрацията на Тръмп отказва да сътрудничи на редица разследвания на Конгреса срещу президента и неговото семейство. Случаят с данъчните декларации е поредният пример за това. ", "date": "2019.06.15", "title": "Данъчните декларации на Тръмп все още няма да бъдат публикувани"}
{"url": "https://www.dnevnik.bg/sviat/2019/06/15/3925651_gardiun_boris_djonsun_e_nekompetenten_lujec_no_tainoto/", "text": "Борис Джонсън е некомпетентен лъжец, но тайното му оръжие е чарът – това пише колумнистът на в. \"Гардиън\" Саймън Дженкинс. Джонсън изглежда ще стане новият премиер на Великобритания, след като още на първия тур от дългото гласуване  поведе с голяма преднина.  Джонсън е любимецът в социологическите проучвания. Той очарова еднакво и треснатите по главата тори, и  разочарованите лейбъристи . Биографията му показва, че е некомпетентен, мързелив, безпътен и лъжец, но публиката го приема за \"нашия си лъжец\". В.\"Таймс\" го уволни за лъжи в текстовете му, а като репортер в Брюксел той имаше сериозни пристрастия. Обичайното му състояние е това на стендъп комик – забавен, непредсказуем, леко опасен. Личността на Джонсън  не бива да се подценява. Демокрацията все по-малко е въпрос на интереси и ресурси, тя започва да разчита на вторичните реакции, на това хората да се чувстват спокойни и удобно в околния свят. Избирателите биват привличани от хора, които не взимат живота прекалено насериозно, не са строго одициални и разчитат на ексцентрична непредсказуемост. На хората им харесва политиката да е смешна и Джонсън изглежда като нормален човек. Предпочитан е пред хората, които плюят роботски клишета – като Тереза Мей. Но той ще трябва да осигури един организиран Брекзит – тоест, да се придържа към някаква версия на сделката на Мей и да гарантира спокоен митнически съюз за Великобритания и Северна Ирландия. Реалността ще му крещи в лицето, а алтернатива няма. Той е прекалено интелигентен, за да не го знае. Най-отдадените поддръжници на Джонсън тихичко разпространяват теорията, че \"гъвкавостта\" на героя им го прави идеален за тази задача. Страната се нуждае от цинизъм и лицемерие. Джонсън ще дрънка глупости и ще се преструва, ще преиначава и ще се отмяна от обещания, докато страната чудодейно не се озове от другата страна на брекзитската бездна. Дойде ли октомври, Великобрания отчаяно ще се нуждае не от пози, икономически мачизъм и фантазии за нови търговски сделки. Ще се нуждае от силно одобрение на някаква версия на сделката на Мей. Ако Джонсън използва чара си, за да убеди нацията и парламента да тръгнат по пътя, към който ги тласкат здравия разум и обстоятелствата, аз пръв ще го поздравя. Оптимизмът ми стига дотук.", "date": "2019.06.15", "title": "\"Гардиън\": Борис Джонсън е некомпетентен лъжец, но тайното му оръжие е чарът"}
{"url": "https://www.dnevnik.bg/bulgaria/2019/06/15/3925757_zapochvat_zasileni_proverki_na_motoristi_po_putishtata/", "text": "Започват засилени проверки на водачите на мотори, а в тях ще се следи за обезопасителни мерки и за нарушители, които умишлено крият регистрационните си номера. Това са част от мерките, които ще вземат Държавна агенция \"Безопасност на движението\" и Пътна полиция с оглед на началото на летния сезон, обяви председателят на агенцията Малина Крумова по време на откриването на второто издание на \"Мото училище за безопасност\", съобщи пресслужбата на агенцията. Организатор на събитието беше \"Софийски мотористи\" към Висше транспортно училище \"Тодор Каблешков\", а неговата цел беше да запознае начинаещи и бъдещи мотористи с основните правила за безопасност по пътя. Крумова отбеляза, че летният сезон е започнал тежко с 11 смъртни случаи на мотористи по пътищата. Именно затова ще се проверява и използването на обезопасителни системи като каски и защитни екипировки на мотористите, както и на хората, които те возят. Друга отрицателна тенденция е, че 15 процента от загиналите по пътищата в Европейския съюз са мотористи. \"Близо една четвърт от тези смъртни случаи са при младежи под 25-годишна възраст, което наистина е притеснително\", коментира Крумова.  \"Зная колко критично важно е другите участници в движението да Ви пазят, защото Вие сте сред най-уязвимите групи. Но също толкова важно е да ограничим системните нарушители и се надявам, че Вие като общност ще подкрепите институциите, защото това също е част от проблема и от нуждата от повече толерантност на пътя\", заяви Крумова. Тя благодари на организаторите, че акцентират върху сигурността и превенцията и изрази, че това ще е първата от много инициативи, които ще бъдат осъществени съвместно в тази област. Едно от предложенията на председателя на агенцията е изготвяне на информационни материали и инициирането на общ диалог за мерки за повишаване на безопасността на мотористите. Тя изтъкна, че друга мярка е да се види какво може да се промени в законодателството. В мото училището, което се състои днес, участват повече от 100 начинаещи и кандидат-мотористи. В рамките на един ден те ще преминат теоретичен и практичен курс, включващ съвети за безопасност, изисквания за екипировката, технически аспекти на превозното средство, специфика на движението в града и извън него. Програмата включва още демонстрации и практични уроци за обучаващите се, които ще се проведат в двора на висшето училище.", "date": "2019.06.15", "title": "Започват засилени проверки на мотористи по пътищата"}
{"url": "https://www.dnevnik.bg/sport/2019/06/15/3925761_grigor_dimitrov_zapochva_sreshtu_kanadski_tiineidjur_v/", "text": "Канадският талант Феликс Оже-Алиасим е първият съперник на Григор Димитров на турнира в \"Куинс\". Жребият отреди българският тенисист да срещне един от най-големите таланти през годината, който е и 21-и в световната ранглиста. Надпреварата е от сериите АТП 500 и започва в понеделник. С турнира в \"Куинс\" започва и сезона на трева. Надпреварата в Лондон ще бъде последна репетиция за големите имена преди началото на \"Уимбълдън\" (1 юли). Дотук Димитров никога не е играл срещу Алисим, който е на 18 години. Канадецът направи пробив през миналата година, когато влезе и в основната схема на US Open. Последният турнир, на който игра Алиасим беше надпреварата в Лион, където игра финал срещу Беноа Пер, но загуби с 4:6, 3:6.   Ако преодолее първия кръг Димитров може да се изправи срещу Адриан Манарино или Ник Кириос. Евентуалният му съперник на четвъртфинал е Стефанос Циципас. Сред най-интересните двеойки в първия кръг са мачовете Циципас срещу Кайл Едмънд и Хуан Мартин дел Потро срещу Денис Шаповалов. В турнира участва шампионът от миналата година Марин Чилич, Кевин Андерсън, Данийл Медведев, Милош Раонич и Стан Вавринка. След дълго отсъствие и операция се завръща и Анди Мъри. През миналата година Григор Димитров отпадна във втори кръг след поражение от Новак Джокович. Българинът е шампион в надпреварата от 2014 г.", "date": "2019.06.15", "title": "Григор Димитров започва срещу канадски тийнейджър в \"Куинс\""}
{"url": "https://www.dnevnik.bg/bulgaria/2019/06/15/3925763_s_argumenti_za_geiovete_karakachanov_reagira_na/", "text": "За мен като министър на отбраната и вицепремиер Българската армия е най-важна и е най-голямата ми грижа, докато за \"Демократична България\" на първо място е да приветства гей- парадите и да се грижи за \"правата на еднополовите двойки\". С този аргумент министър Красимир Каракачанов отговори на вчерашната позиция на експерта по отбрана Велизар Шаламанов от името на политическата формация \"Демократична България\", в която се повдигаше въпросът за липсата на безопасност в българската бойна авиация. Като припомни, че мина година от  катастрофата на  вертолет Ми-17 , при която загинаха двама военни летци, Шаламанов подчерта, че причините все още не са оповестени официално и не е потърсена отговорност от виновните. Според военния експерт основната отговорност за повредата на машината е неправилното поддържане на съветската летателна техника, в непълен обем от изискванията на производителя, удължаването на междуремонтния ресурс на \"своя глава\", без съгласието на производителя. Извършваният контрол през това допълнително време е само външен – \"по състояние\", без вътрешно-структурен анализ на материала и степента на неговата \"умора\", който се прави, чрез сканиране при производителя, посочи Шаламанов. Той отбеляза и \"смъртоносно малкото полетни часове на военните ни пилоти за година, което ги прави не само опасни за себе си, но и за околните\". В позицията от името на политическата формация Шаламанов предупреди, че \"тази \"руска рулетка\" в българската военна авиация продължава и в момента и . (Пълният текст може да бъде прочетен  тук .) В отговор Каракачанов подчертава, че \"Демократична България\" си служи с \"познати политически клишета\" и прави \"неуместни интерпретации\". \"Демократична България\" в своята позиция говори за \"опасна руска авиотехника\" и за \"опасно малък брой на полетните часове\" за тренировъчни полети на летците. Това твърдение е добър пример за подмяна на причината и следствието. Истината е, че именно заради такъв тип дългогогодишно философстване и бездействие авиотехниката бе оставена без поддръжка и бяха драстично ограничени полетните часове. Така че няма как един проблем да се лекува с още повече от същата политическа причина, която е породила този проблем\", отговаря военният министър. Като \"натегачески политически комплекси\" определя Каракачанов предложението на \"Демократична България\" да се потърсят надеждни форми за поддръжка със съюзниците от НАТО или полетите с опасната техника да се прекратят. Той дава пример с Полша, която разполага с една ескадрила Су-22 от 18 самолета и две ескадрили МиГ-29 с общо 30 самолета, и със Словакия, която \"само преди дни обяви предстоящото сключване на нов договор с Русия за обслужване и поддръжка на изтребителите МиГ-29 на страната на стойност 100 млн. евро за следващите поне 4 години\". \"Времето на бездействието относно поддръжката на авиационната техника в Българската армия вече отмина. Както е известно има заделени средства до края на годината за ремонт на вертолетната авиация, включително и Ми-17. Правителството отдели и средства за възстановяване на летателната годност на самолетите Су-25 и за запазване на придобитите отбранителни способности в периода до придобиване на новия тип боен самолет и достигане до оперативна готовност за неговото използване\", се казва в позицията на министъра на отбраната. Той напомня и че заплатите на военнослужещите са увеличени в две последователни години. (Целият текст може да бъде прочетен  тук )", "date": "2019.06.15", "title": "С \"аргументи\" за гейовете Каракачанов реагира на критика за опасната руска техника"}
{"url": "https://www.dnevnik.bg/bulgaria/2019/06/15/3925786_asociaciia_zadade_5_vuprosa_na_prokuraturata_za/", "text": "Асоциацията на европейските журналисти - България призова Върховната касационна прокуратура да обясни детайлите около  проверката  срещу двама журналисти от сайта \"Биволъ\". Вчера стана известно, че прокуратурата проверява имотното състояние на създателите на \"Биволъ\" Асен Йорданов и Атанас Чобанов. Двамата в последните няколко месеца са особено активни в изнасянето на информации около имотното състояние на хора във властта,  включително на главния прокурор Сотир Цацаров . Проверката е по сигнал, за който от полицията казват, ч е е получен от сдружение БОЕЦ, но от сдружението отричат да са го подавали. Когато се предприемат подобни действия срещу журналисти и особено срещу такива, които разследват предполагаеми злоупотреби, извършени от високопоставени представители на държавата, включително и от ръководители на прокуратурата, е абсолютно необходимо да бъде показано на обществото, че не става дума за ответна репресия от страна на властите върху неудобни за тях журналисти, се казва в становището на журналистическата асоциация. АЕЖ-България уточнява, че задава въпросите си писмено след като е направила няколко безуспешни опита да се свърже с говорителя на прокуратурата Румяна Арнаудова. Вчера Арнаудова не отговори и на \"Дневник\" по същата тема. Важно е обществото да бъде информирано с данни за какво престъпление разполага прокуратурата, какъв е предметът на проверката и на какъв етап се намира тя, отбелязва асоциацията. Тя пита и какво е наложило двамата журналисти да бъдат разследвани от Върховна касационна прокуратура, като орган от най-висша инстанция, а не от районните или окръжни прокуратури по по постоянен адрес, които по правило би следвало да са компетентни. В допълнение следва да се изясни и на какво основание Върховна касационна прокуратура е иззела компетентността на районната или окръжна прокуратура за проверка по случая. Има ли значение фактът, че посоченият като подател на сигнала отрича да го е подавал, пита асоциацията. Тя настоява държавното обвинение да уточни дали отчита това обстоятелство и придава ли му значение в хода на проверката. В течение ли е главният прокурор Сотир Цацаров с проверката и има ли отношение към нея? е последният от въпросите.", "date": "2019.06.15", "title": "Асоциация зададе 5 въпроса на прокуратурата за проверката на създателите на \"Биволъ\""}
{"url": "https://www.dnevnik.bg/bulgaria/2019/06/15/3925809_policeiska_i_chastna_kola_se_udariha_chelno_na_hemus/", "text": "Кола на полицията и частен автомобил се удариха челно на магистрала \"Хемус\" край Ябланица, съобщи МВР. Шофьорът на частната кола 68-годишен мъж, е починал на път за болницата, а придружаващата го 66-годишна жена - в лечебното заведение. Тримата пострадали полицаи са закарани във Военномедицинска академия в София.  Един от тях е с опасност за живота и е настанен в реанимацията. Другите двама пострадали при инцидента са с по-леки травми. Настанени са в Клиниката по неврохирургия и гръдна хирургия, съобщи лечебното заведение..  Предстои да бъдат изяснени причините, довели до тежкото произшествие. По първоначални данни, водачът на Рено \"Меган\" е загубил контрол над автомобила, навлязъл е в насрещното платно и е последвал челен удар с полицейския \"Опел Астра\". Отрицателни са пробите за тестване на алкохол на тримата полицейски служители, взета им е кръвна проба за анализ. В двете прессъобщения на министерството изрично е посочено, че катастрофата е станала на магистралата, но според очевидци - читатели на \"Дневник\", катастрофата е станала извън нея, \"точно преди отбивката за Варна надясно и Русе направо\" в опасен участък,  наричан \"Стрелките\", на който местните хора намаляват скоростта. Свидетелствата на очевидците четете във форума под статията. Междувременно беше оповестено, че велосипедист е загинал при инцидент на пътя от Кърджали за ГКПП \"Маказа\" в района на с. Загорско. 37-годишният мъж е намерен мъртъв в канавка. Сигналът е подаден в полицейското управление в Момчилград от преминаващ пътник, забелязал тялото на мъжа. Извършителят се издирва, а полицията призовава евентуалните свидетели да се обадят.", "date": "2019.06.15", "title": "Полицейска и частна кола се удариха челно край Ябланица, двама загинаха (допълнена)"}
{"url": "https://www.dnevnik.bg/v_pamet/2019/06/15/3925762_pochina_rejisyorut_franko_dzefireli_-_italianskata/", "text": "На 96-годишна възраст почина Франко Дзефирели - едно от най-ярките имена в италианското кино. В продължение на повече от 60 години той беше изключително продуктивен и еднакво ценен като режисьор на филми, театрални постановки и опера, съобщава \"Гардиън\". Някои от неговите театрални продукции се превръщат в успешни филми. Най-запомняща е неговата версия на \"Ромео и Жулиета\" от края на 60-те години. Филмът се представя впечатляващо в боксофиса и получава 4 номинации за наградите \"Оскар\", от които взема две - за кинематография и за костюми. Пиесите на Шекспир вдъхновяват и други негови филми - \"Укротяване на опърничавата\" с Елизабет Тейлър и Ричард Бъртън, \"Хамлет\" с Мел Гибсън и Глен Клоуз и филм по операта \"Отело\" на Джузепе Верди. В областта на операта е запомняща работата му с Джоан Съдърланд и Мария Калас. Дзефирели е роден на 15 февруари, 1923 г. във Флоренция като незаконен син на модната дизайнерка Алайде Гароси Киприани и търговеца Оторино Корси. Страстта му към театъра се заражда в Тоскана, където често прекарва уикендите си като дете. Там той вижда за пръв път изпълнения на улицата. \"Никога не съм вярвал на нищо в театъра толкова, колкото на фантазиите, които ни разказват в него\", разказва той. Постъпва в католическо училище, където твърди, че е станал обект на сексуално насилие от страна на свещеник. По време на Втората световна война се присъединява към партизаните и на два пъти избягва на косъм смъртта. След войната първоначално смята да стане архитект, но скоро започва работа като актьор в радиопродукции. Дзефирели признава, че този, който променя живота му, е режисьорът Лукино Висконти. Той го наема като актьор в третостепенна роля, след което го взема за асистент режисьор. В една постановка на Висконти работи със Салвадор Дали. Спомня си, че е трябвало да го убеждава да качат на сцената изкуствени, а не истински кози. В средата на 50-те години режисира за пръв път Мария Калас. Това е началото на дългогодишната им съвместна работа. През 1959 г. действието на една от оперите му се развива в Сицилия. Това привлича интереса на театъра \"Олд Вик\" към работата му. Така режисира \"Ромео и Жулиета\". Филмовата версия на постановката дава на Дзефирели финансова свобода. Той твърди, че до този момент се е издържал като свободен артист и е допълвал доходите си, като е продавал скици на художника Анри Матис, подарени му от Коко Шанел. Още преди да е излязла филмовата версия на \"Ромео и Жулиета\", той снима \"Укротяване на опърничавата\" с Елизабет Тейлър и Ричард Бъртън, които отчасти финансират продукцията. Дзефирели продължава кариерата си като трескаво жонглира с работата си в операта, театъра и киното. Следват филми като \"Исус от Назарет\" (1977 г.), \"Шампионът\" (1979 г.), \"Безкрайна любов\" от 1981 г., в който участва Брук Шийлдс. В адаптацията си на романа \"Джейн Еър\" на Шарлот Бронте работи с Шарлот Генсбург. През 2004 г. е удостоен с рицарско звание.", "date": "2019.06.15", "title": "Почина режисьорът Франко Дзефирели - италианската следа в операта и киното"}
{"url": "https://www.dnevnik.bg/photos/2019/06/15/3925785_fotogaleriia_deniat_na_bashtata_vuv/", "text": "Националният военноисторически музей отвори със свободен вход днес за Деня на бащата. За осма поредна година в началото на лятната ваканция с децата и техните родители празнуваме усмивките, увлекателните игри и новите знания, придобити с веселие, обяви управата на музея.", "date": "2019.06.15", "title": "Фотогалерия: Денят на бащата във Военноисторическия музей"}
