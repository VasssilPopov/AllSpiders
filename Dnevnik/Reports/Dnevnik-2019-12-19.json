{"url": "https://www.dnevnik.bg/photos/2019/12/19/4008062_fotogaleriia_svetovnite_snimki_na_denia_-_19_dekemvri/", "text": "Тревата по бреговете на Хъдсън в околностите на Ню Йорк е заледена от преминала буря и последвало застудяване.", "date": "2019.12.19", "title": "Фотогалерия: Световните снимки на деня - 19 декември"}
{"url": "https://www.dnevnik.bg/sviat/2019/12/19/4008162_strelba_pred_bivshata_centrala_na_kgb_v_moskva_ima/", "text": "Неизвестен нападател е стрелял с автомат калашников близо до централата на Федералната служба за сигурност (ФСБ) в Москва и по първоначални съобщения има жертви и ранени. Инцидентът е станал в района на улица \"Кузнецкий мост\" до сградата, където допреди близо 30 години се помещаваше съветският Комитет за държавна сигурност (КГБ) на Лубянка. Около час по-късно ТАСС цитира съобщение на пресслужбата на ФСБ, в което се казва, че наистина има инцидент, че нападателят е един, \"неутрализиран е\", установява се самоличността му и има пострадали. Няма официални данни какво е състоянието на пострадалите или колко са. Здравното министерство съобщи за двама ранени в критично състояние. Очевидец на каза за \"Ройтерс\", че от мястото са отпътували 5 линейки, че вижда на земята безжизнено тяло на полицай и че с прекъсвания от няколко минути стрелбата продължава. \"Ройтерс\" цитира източник от ФСБ, според когото не е изключено инцидентът да има връзка с това, че по същото време президентът Владимир Путин е бил на празничен концерт в чест на Деня на служителите в органите на сигурност на Русия, който е на 20 декември. Агенция РБК цитира свои източници от московското поделение на министерството на вътрешните работи, според които наистина има пострадали, но информацията дали са ранени или загинали, засега е противоречива. Авторитетни профили в социалните мрежи твърдят, че има ранен служител на ФСБ, но също така и за трима убити служители на Националната служба за охрана. Има съобщения и за въвеждане в града на специален план \"Сирена\". Източник на РБК, близък до ФСБС, както и профил от услугата за микросъобщения \"Телеграм\", твърдят, че стрелбата е започнала в приемната на ФСБ, след което нападателят е изскочил на улицата. Друг профил в \"Телеграм\" посочва, че нападателите били трима, двама от тях са загинали, а третият продължава да стреля и хората в района спешно биват прибирани в най-близките сгради. Близки улици са блокирани, движението в околността е спряно, в района на инцидента няма мобилни връзки.", "date": "2019.12.19", "title": "Стрелба пред бившата централа на КГБ в Москва, има убити и ранени"}
{"url": "https://www.dnevnik.bg/biznes/2019/12/19/4008112_turgovskite_verigi_se_zashtitiha_sreshtu_obvineniiata/", "text": "В началото на седмицата представители на четири асоциации на производители на храни отново се оплакаха от натиск на търговските вериги до степен, че са напът да минат в сивия сектор или да фалират. Те поискаха за пореден път държавата да се намеси с регулиране и да ги защити. Обявиха, че веригите държат 60% от търговията на дребно, а в големите градове до 75%, като налагат тежки условия и подозрително идентични практики при договорите си с производителите. Повече за обвиненията четете  тук . Четири дни по-късно от сдружението за модерна търговия, където членуват някои от веригите, обявиха, че този вид търговия има голям принос за понижаването и стабилизирането на цените на храните в България при ниската покупателна способност на българите. Българският потребител като цяло е ориентиран към търсенето на качествени хранителни стоки на ниски цени. Това поведение също е определящо за ценовите нива на хранителните продукти в магазините, посочват в позицията си веригите. Те твърдят, че в повечето страни от Западна Европа най-големите пет компании държат между 70 и 90% от пазара, а в Централна и Източна Европа този дял е около 60-65%, докато в България десетте търговски вериги с най-високи приходи заемат около 40% от пазара. Останалите 60% се държат от по-малки и регионални вериги и самостоятелни магазини. Делът на международните търговци в търговията с бързооборотни стоки е едва 1/3, а останалите 2/3 се държат от български собственици. Производителите имат алтернатива В отговор на обвиненията на производителите от сдружението посочват, че модерната търговия има различни формати и извън тях десетки хиляди малки специализирани и смесени магазини, тържища, фермерски пазари, а през последните години се появяват и все повече онлайн търговци на храни. Всички те дават на всеки български производител огромен избор от потенциални партньори в сферата на търговията на дребно с храни, посочват от сдружението.  В допълнението те посочват, че съчетанието на силно конкурентен и малък по мащаб пазар с относително ниската покупателна способност и постоянната заплаха от нови регулации обяснява защо България е извън картата на атрактивните места за инвестиране от големите международни търговски вериги. За последните осем години нито една такава компания не е влязла на нашия пазар, а същевременно търговци като Penny, Mercator и гигантите Delhaize и Carrefour напуснаха страната. Повече конкуренция е от полза за клиентите  Сдружението на веригите посочва, че благодарение на тях на потребителите се осигурява все по-високо качество на оптимални за условията цени, тъй като модерната търговия обикновено налага свои стандарти на качество, които надхвърлят държавните. Докато малките магазини предлагат средно 500 вида стоки, при дискаунтърите броят е около 1.3 хил., в супермаркетите е 12 хил., а в хипермаркетите стига до 35 хил., посочват те и допълват, че за по-малко от две десетилетия след навлизането си в България големите международни вериги съществено допринесоха за това пазаруването да се превърне във все по-приятно преживяване. Регулациите биха могли само да повишат цените Заради обвинението, че повечето търговски вериги не изпращат в Търговския регистър финансовите си отчети, въпреки че са длъжни, от сдружението казват, че от финансовите отчети на най-големите търговски вериги ясно се вижда, че печалбата им е средно около 2-3% от оборота. В същото време скорошен анализ на пазара, изготвен от Комисията за защита на конкуренцията, показвал, че средните печалби на българските производители на храни са многократно по-високи. Големите търговски вериги работят изцяло \"на светло\", те са сред най-големите данъкоплатци в България и полагат много усилия, за да се справят с нелоялната конкуренция на \"сивия\" пазар, на който част от производителите продават без ДДС. По публично оповестявани данни на самите асоциации на производителите сивият сектор при тях стига до 50%, казват от сдружението. В отговор на искането на производителите държавата да се намеси с регулации веригите посочват, че това само ще вдигне цените. Дават за пример Венецуела, в която държавата се меси в ценообразуването, и посочват, че централизираните социалистически икономики са се провалили. Стотици български производители печелят  Анкета сред членовете на Сдружението за модерна търговия, проведена преди месец, показа, че в периода от средата на 2018 до средата 2019 г. повече от 67% от асортимента в основните хранителни категории в Billa, Kaufland, Lidl и T MARKET се състои от български продукти, посочват още от сдружението. Този дял е най-висок при месните продукти – 76%, следван от хляба със 73%, млечните продукти с 64% и плодове и зеленчуци с 57%. Всяка от четирите вериги работи с между 120 и 200 български производителя и помага за развитието на техния бизнес. Български компании произвеждат и почти 40% от продуктите под собствени марки на ритейлърите, посочват от веригите. \"Предложените от някои производители нови регулации биха били груба непазарна намеса в свободата на договарянето. Подобни стъпки биха влошили бизнес средата, биха довели до увеличаване на цените, а потърпевши от тях биха били не само българските потребители, а и самите производители\", смятат веригите. Няма картел По твърдението на практика за картел, което производителите сами обявиха, че не могат да докажат, защото са длъжни да пазят конфиденциални договорите си, веригите посочват, че не действат съгласувано. Всяка търговска верига има различни практики при договарянето със своите доставчици и производителят може да избира кои от тях са най-приложими спрямо неговия бизнес. Ето защо генерализирането на подхода на работа и поставянето на всички търговски вериги под общ знаменател е некоректно и не отговаря на реалността, посочват в позицията си от сдружението. Обясняват конфиденциалността на договорите с правилата на лоялната конкуренция, според които не може по никакъв начин да се разкриват и публикуват чувствителна информация относно цени и други условия от отношенията с доставчиците, нито да се влияе при определяне на пазарната политика и ценообразуването. \"В този смисъл, ако се търсят конструктивни решения и резултати, би следвало да се призоват конкретните доставчици, които са имали проблем с дадени вериги, да адресират същия въпрос конкретно към съответния свой контрагент\", съветват веригите.", "date": "2019.12.19", "title": "Търговските вериги се защитиха срещу обвиненията на производители на храни"}
{"url": "https://www.dnevnik.bg/sport/2019/12/19/4007981_voleibolniiat_cska_pusna_karta_za_otstupki_v_tursene/", "text": "Волейболният ЦСКА пусна за седма година в продажба карта с отстъпки в опит за оздрави  тежкото си финансово състояние, в което изпадна след раздялата с основния си спонсор . От тима обявиха, че \"100 сърца за ЦСКА\" е единственият търговско маркетингов продукт, осъществен дългосрочно от спортен клуб в България. Притежателите ѝ щe могат да ползват 50% отстъпка при купуването на билети за домакинските мачове на отбора. \"Чрез покупка на картата привържениците на ЦСКА, от една страна, ще подпомогнат клуба, от друга страна, ще имат възможността да се възползват от предложените отстъпки, договорени предварително от ЦСКА\", се казва в изявлението на червените. През октомври клубът обяви, че \"Хиполенд\" спира да спонсорира отбора. В допълнение собственикът на веригата магазини за детски играчки Мариан Колев напусна ръководството на ЦСКА.  \"Извън прожекторите в изминалите четири месеца се опитахме да намерим решение на възникналите проблеми. Донякъде успяхме, но в момента изпитваме сериозни затруднения\", казва през октомври президентът и треньор на клуба Александър Попов. Картата може да бъде купена  онлайн  или в офиса на ЦСКА в зала \"Васил Симов\". ", "date": "2019.12.19", "title": "Волейболният ЦСКА пусна карта за отстъпки в търсене на важни приходи"}
{"url": "https://www.dnevnik.bg/bulgaria/2019/12/19/4008179_dimitur_dimitrov_e_noviiat_rektor_na_unss/", "text": "Общото събрание избра проф. д-р Димитър Димитров за ректор на УНСС за мандат 2019 - 2023 г., съобщи университетът на сайта си. \"Благодаря на членовете на общото събрание, които участваха в избора. Някои от тях ме подкрепиха, други - другия достоен кандидат в балотажа или другите кандидати. Мисля, че УНСС показа, че е на високо ниво и ние поддържаме тази колeгиална атмосфера и академичен дух. По-сериозната работа предстои. Надявам се, че изборните емоции ще преминат след изборите за академичен съвет и другите органи. Наближават много празници и искам да пожелая на всички светли коледни и новогодишни празници. Да сме живи и здрави и да продължим да работим нататък като университет номер едно\", каза новият ректор. Досегашният ректор проф. Стати Статев пожела на проф. Димитров както е управлявал катедрата и факултета, два пъти по-успешно да управлява университета.", "date": "2019.12.19", "title": "Димитър Димитров е новият ректор на УНСС"}
{"url": "https://www.dnevnik.bg/sviat/2019/12/19/4008150_kak_sa_deistvali_belaruskite_eskadroni_na_smurtta/", "text": "Боец от беларуски \"ескадрон на смъртта\" разкри пред \"Дойче веле\", че през 90-те години на миналия век е участвал в похищения и убийства на опозиционери. Престъпленията са извършени преди две десетилетия, когато президентът Александър Лукашенко започва да бетонира властта си. Тогава в Беларус изчезват няколко опозиционни политици. И до ден днешен не се знае какво се е случило с тях.", "date": "2019.12.19", "title": "Как са действали беларуските \"ескадрони на смъртта\""}
{"url": "https://www.dnevnik.bg/kultura/2019/12/19/4008141_niakolko_dumi_za_vestnik_k_predi_toi_da_zaspi/", "text": "                         Днес по обед с Копринка ще разнесем последния изобщо брой на вестник \"К\", наследник на традициите на \"Култура\" и \"Народна култура\" от 1957 г. насам. Кралят умря, узурпаторът е жив. А това са последните ми думи, публикувани на място, на което отдадох двайсет всекидневни години от живота си: \"Това е последната ми колонка. В нея исках да пиша за прелестната книжка \"Коледата на едно дете в Уелс\" от Дилън Томас (превод от английски Александър Шурбанов за \"Лист\"), за полезните и безполезните подаръци, за Чичовците и Лелите, за църковните камбани вътре в децата, за потайния и свят мрак, към който момченцето отправя няколко думи, преди да заспи... Моята дума е само една: благодаря. И винаги ще бъде само тя. През последните 20 години Вестникът – \"Култура\" и \"К\" – беше за мен основен идентификационен фактор; много по-мощен от Поезията и от Университета. Всъщност, вестникът беше и Поезията, и Университетът. На 20 декември т.г. пред мен ще зейне ямата кой съм. Не че бяха лесни години. Имаше напрежения – и вътре, и вън. Имаше смях. Имаше усещане за общност, за солидарност в същата тази общност, имаше памет за неудобната истина, която ни сплотява. Имаше битки, поражения и отново победи... Имаше сродства по избор. Имаше врагове. И достатъчно лицемери. Покрай вестника се сдобих с много приятели, с много учители, щастливо предрешени като приятели. За съжаление, стана тъй, че на тези страници съдбата ме застави да напиша и не един и два некролози на приятели. Самата ми представа за поезията благодарение на \"Култура\" беше сведена до новина. До \"всичко, което не искате да се знае за вас\"... Връщам се в онзи ден преди 20 години, в който се суетя и пелтеча на ул. \"Александър Батенберг\" 4 и обяснявам на Копринка Червенкова, че не съм учил журналистика – и нейната реплика, че писането се учи, но никой не може да те научи да бъдеш почтен, че най-важното е да си почтен. Видях какво е да си почтен, когато часове след назначаването на Делян Пеевски за шеф на ДАНС тя първа поиска оставката на правителството. Протестите още не бяха станали безопасен секси лайфстайл. Видяхме какво се случи впоследствие. Да, всичко, далеч не само това, се заплаща. Помня и как проф. Зигмунд Бауман ни каза в интервю, на нас с Христо Буцев и Теодора Георгиева, че бъдещето не съществува: То е всичко това, което вие и аз правим чрез своите избори. Тогава изказването му ми се стори много красиво и утешително, но не съм сигурен доколко изобщо му повярвах. Но ето, всеки от нас направи своите собствени избори – и \"Култура\" спира да съществува. В първата си колонка от \"Ходене по буквите\" (\"Култура\", бр. 32/2009) съм отбелязал книгата \"Бяла приказка\" на Александър Геров. И съм цитирал: Когато някой приятел идвал при него на гости, той му давал на тръгване поредното свое писмо до мъртвата си жена, за да го пусне в някоя пощенска кутия. На плика нямало марка, нямало град, пощенски код, улица, номер, нямало никакъв адрес. Аз, разбира се, изобщо не съм Геров, нито читателите са \"мъртвата ми жена\"... Само пощенската ми кутия вече е ненужна и разбита. Средствата за комуникация са други. Самата комуникация е друга. Останах си момченце между 80-те и 90-те, в тях е координатната ми система. Моят либерален свят си отиде. Кой знае, сигурно ще продължа да пиша журналистика. Наум. И смъртта ще остане без царство! Лека нощ. М.Б.", "date": "2019.12.19", "title": "Няколко думи за вестник \"К\", преди той да заспи"}
{"url": "https://www.dnevnik.bg/sviat/2019/12/19/4008188_gugul_znae_prichinata_za_dneshniia_sriv_i_provejda/", "text": "Многобройни едновременни прекъсвания в оптичната мрежа - това е причината за падането на \"Гугъл\" и нейни услуги тази сутрин в България. Това съобщи самата компания пред \"Дневник\", уточнявайки, че проблемите с достъпа са засегнали потребители, които са достъпвали услугите чрез мрежовото ѝ присъствие в България. \"Установихме причината и пренасочихме трафика извън засегнатите части от мрежата. Провеждаме вътрешно разследване и ще разпространим детайлно обобщение на инцидента в бъдеще\", казва още \"Гугъл\". Сайтът NetBlocks също пише, че, изглежда, става въпрос за техническа грешка или проблем със свързаността между регионалните центрове, а не за държавно филтриране. Тази сутрин проблемите  засегнаха множество потребители в България, Сърбия, Гърция и Турция, по-малък мащаб инциденти имаше и във Великобритания, Холандия и Швейцария.", "date": "2019.12.19", "title": "\"Гугъл\" знае причината за днешния срив и провежда вътрешно разследване"}
{"url": "https://www.dnevnik.bg/sport/2019/12/19/4007992_arsenal_e_blizo_do_angajirane_na_mikel_arteta_za/", "text": "Бившият капитан на \"Арсенал\" Микел Артета е вероятният нов мениджър на тима, съобщава \"Скай спортс\". Очаква се испанецът, който в момента е асистент на Пеп Гуардиола в \"Манчестър сити\", да бъде представен на \"Етихад\" в петък, само ден преди срещата от 18-ия кръг във Висшата лига срещу \"Евертън\". От седмица \"артилеристите\" преговарят с Артета, който игра за тима между 2011 и 2016 г. В четвъртък имаше насрочена пресконференция на временния наставник Фредрик Люнберг, която обаче беше преместена за петък. Според английските медии това е ясен знак, че Артета се е договорил с \"Арсенал\". В сряда се появи информация, че \"Арсенал\" и \"Сити\" не могат да постигнат договорка за обезщетението, което да бъде платено на \"гражданите\". Смята се, че тя е в размер на около 2 млн. паунда. Мениджърът на английския първенец Гуардиола уточни, че очаква бързо решение. \"Не знам никакви новини, с него работихме по подготовката на мача ни с \"Оксфорд\", това мога да ви кажа\", уточни Гуардиола след класирането на тима си на полуфинал в Купата на Лигата. След 17 кръга \"Арсенал\" се намира на 10-о място във Висшата лига с едва 22 точки. Тимът има отрицателна голова разлика и записва най-слабото си представяне от 42 години. Това доведе и до  раздялата с мениджъра Унай Емери , който водеше тима година и половина.", "date": "2019.12.19", "title": "\"Арсенал\" е близо до привличането на Микел Артета за мениджър"}
{"url": "https://www.dnevnik.bg/evropa/2019/12/19/4007829_kak_edin_germanski_supermarket_razgnevi_poliacite/", "text": "                         Касите в германските супермаркети в момента си приличат като две капки вода - черна поточна лента, зад нея коледни курабийки и греяно вино в кутии, а около тях - коледна украса. Един магазин от веригата за хранителни стоки \"Едека\" в Котбус обаче е доста по-различен от останалите и предизвика истински скандал. Над две от касите му висят розови плакати. Надписът над първата гласи: \"Внимание, тази каса е предимно за германски клиенти\". А над втората каса виси плакат с надпис на полски език: \"Внимание, тази каса е предимно за полски клиенти\". Котбус се намира само на около 40 километра от германско-полската граница. А филиалът на \"Едека Cash & Carry\" e специализиран за търговия на едро. Тук често пазаруват собственици на ресторанти в Полша. Те пътуват до Котбус, тъй като в собствената им страна определени продукти са по-скъпи или пък изобщо не се намират. \"Полската каса\" била замислена като улеснение Ръководството на магазина замислило \"полската каса\" като улеснение за тези клиенти - предвидено било на нея те да бъдат обслужвани на полски език. Реакциите обаче бяха съвсем различни от очакваното. Публикуваните в социалните мрежи снимки на плаката с надпис \"Внимание, предимно за германски клиенти\" породиха шумен скандал, написа вестник \"Меркур\". Чуха се обвинения в дискриминация, а някои дори направиха сравнения с тъмното нацистко минало на Германия. Намеси се дори полският посланик в Германия Анджей Пржилебски, който заяви пред \"Велт ам Зонтаг\", че става дума за сериозен проблем. \"Мислех, че времената на клишетата и предразсъдъците спрямо поляците са отминали, но това за съжаление не е вярно. Постоянно преживяваме ситуации и получаваме сигнали от поляци, живеещи в Германия, че се отнасят към тях като към граждани второ качество.\" Филиалът на \"Едека\" в Котбус реагира незабавно на критиката, отправена от посланика. Поднесено бе извинение, придружено с обяснението, че намерението на търговската верига е било съвсем друго. А именно да улесни полските клиенти. Посланик Пржилебски прие извинението, но подчерта: \"Идеята на \"Едека\" в Котбус може и да не е имала за цел да дискриминира, но на нас, поляците, тя ни напомня за най-тъмните времена от германската окупация в Полша по времето на Втората световна война.\" Добре дошло за управляващите в Полша Историкът Петер-Оливер Льов от Германския институт за Полша в Дармщат казва, че в германските училища, пред обществеността и в медиите твърде малко се говори за Полша и нейното минало. Затова и се стига до скандали като този в Котбус. Според историка станалото се дължи обаче предимно на непознаване на съседната страна и нейната история, а не на някакво германско високомерие и незачитане. \"Един супермаркет в Котбус все пак не е германският външен министър\", казва историкът. Петер-Оливер Льов гледа отчасти критично и на някои официални полски реакции. \"Полското правителство използва подобни случаи, защото те добре се вписват в стратегията му\", казва той. Откакто управлява \"Право и справедливост\", Полша се концентрира твърде много над истории за жертви и герои. Това позволява на управляващите да твърдят, че Европа винаги се е отнасяла като мащеха към поляците и че сега е време те отново да \"се изправят на крака\", както се твърди в един полски партиен слоган.", "date": "2019.12.19", "title": "Как един германски супермаркет разгневи поляците"}
{"url": "https://www.dnevnik.bg/sviat/2019/12/19/4008198_direktorut_na_maikrosoft_satia_nadela_e_chovek_na/", "text": "Главният изпълнителен директор на \"Майкрософт\" (Microsoft) Сатя Надела е определен за личност на годината от британското издание \"Файненшъл таймс\". Нарастващото богатство и влияние на големите технологични компании през изминалото десетилетие е определяща черта на модерния капитализъм. Преценяван дори по стандартите на повечето си колеги,  Надела се откроява , пише \"Файненшъл таймс\". Според изданието до края на ноември общата печалба на акционерите на \"Майкрософт\" за близо шестгодишния период на управление на Надела е надхвърлила 1 трилион долара.  Това е коренна промяна в сравнение със ситуацията, когато той става едва третият генерален директор на  \"Майкрософт\"  и когато софтуерната компания изглежда сякаш стремително изостава технологично, отбелязва вестникът. Изданието подчертава, че все още е твърде рано да се съди за влиянието на новия \"Майкрософт\", който строи Надела. Контролирайки една от малкото платформи за облачни изчисления, които се готвят да доминират следващата технологична фаза, вероятно компанията ще оказва значително влияние на бъдещето на бизнеса и на обществото за добро или за лошо, отбелязва \"Файненшъл таймс\". Характерна черта на успеха на Надела през 2019 година е колко рядко компанията му е в новинарските заглавия. С акцент върху продажбите на технологии на фирмите, а не толкова на клиентите, компанията работи до голяма степен зад кулисите, макар че достига до потребителите чрез търсачката \"Бинг\" (Bing), услугата си за електронна поща, игровата конзола \"Ексбокс\" (Xbox) и софтуер за персонални компютри, посочва изданието. /БТА", "date": "2019.12.19", "title": "Директорът на \"Майкрософт\" Сатя Надела е човек на годината на \"Файненшъл таймс\""}
{"url": "https://www.dnevnik.bg/politika/2019/12/19/4008200_ahmed_dogan_grajdanskoto_obshtestvo_e_reshavasht/", "text": ".  Уважаеми г-н председател, Уважаеми дами и господа, Разбираемо е, че тази година е особен маркер в нашето политическо съществуване, защото тя бележи един цикъл в развитието на страната и на Движението:  Но преди всичко искам да ви поздравя за успешното представяне на МИ-2019. Безспорно е, че ДПС утвърждава и разширява присъствието си в местната власт. На всички ви е ясно, че това е надстроен капацитет за по-добро представяне на следващи парламентарни избори. В този контекст има неудачи и проблемни ситуации в някои региони, но се надявам, че след прецизни анализи ще предприемете мерки и стратегии за тяхното преодоляване. Фразата \"30 години Преход - 30 години ДПС\" се произнася сравнително лесно. Но започнеш ли да я осмисляш в реални измерения като мотивация, модели на политическо поведение с действия и противодействия, имаш чувството, че по-скоро се занимаваш с драматургия, а не с политика. Затова от моя гледна точка няма необходимост да се прави ретроспективен анализ на генетичната политическа връзка на Прехода с появяването на ДПС в социалното пространство, защото субективното изместване на ролевата значимост в този процес ще бъде неизбежно. Като прелиствам различни страници с анализи и лични спомени на участници в Прехода за сетен път се убеждавам, че ретроспективното изместване е проклятието и достойнството на историята, когато е третирана с \"лично участие\" и от близка дистанция. Оказва се, че в някои случаи да пишеш История е равносилно, дори по-значимо, от това да правиш История. Темата за Прехода като че ли е на път да се превърне в \" историческа реалност\" и формално е предметна област на изследване от анализатори и историци. Но тъкмо заради \"близката дистанция\" и \"личното присъствие\" реалността на Прехода е от хибриден тип с явно доминиране на политическото над историческото. Затова оценките за Прехода като правило си противоречат, дори взаимно изключват. Но тази привидна обективна неопределеност на ценности, позиции и оценки за 30-годишен период от най-новата история на страната е нормален феномен в условията на демокрация. Проблемът е, че се появи ново поколение, което възприема реалността на Прехода с изкривени оценки и позиции или като незавършен процес без котва. Разбира се, една от важните предпоставки за това е обстоятелството, че значителна част от   от Прехода актуално присъстват в политическия спектър на публичното пространство. В емблематичен смисъл това са БСП-СДС-ДПС, които са далеч от постигане на съгласие за действителните им роли в този процес. Но фундаменталният въпрос, който виси в публичното пространство, е не толкова кой каква роля има в Прехода, а: Сложен и труден въпрос, който няма еднозначен отговор. Ако има категоричен позитивен или негативен отговор с изреждане на постиженията и \"щетите\" като в имотен регистър, ще бъде погрешно, защото няма да издържи на очевидните екзистенциални реалности и на тестването на времето. Едно е сигурно, като  , от днешна гледна точка Преходът ни даде възможност за демократични промени, но без програмирана визия за технологията на реформите: кое, как, доколко и с каква скорост да се извършат във времето. Вместо визия бяха внесени отвън различни модели и нормативни реалности, които имаха над 200-годишна история. А нашата социално-икономическа система и  , в лицето на основните институции и на родените от Прехода политически партии на Демокрацията, не можаха да намерят   на взаимодействие на импортираните с наличните реалности вътре в страната.   на \" външното\" и \" вътрешното\" изкривиха  , създавайки  , което впоследствие започна да продуцира дефектирани социално-икономически и политически реалности. Когато след 30-годишна история говорим за  , това най-малкото е тревожен сигнал в обществото. Но няма как да си затворим очите пред очевидни и очевадни политически реалности.  , която обхвана всички политически формации и това рефлектира върху нормалното   и поставя под съмнение нейната легитимност.  , когато правехме избори под надзора на външни наблюдатели, включително и от Сената на САЩ. Нашата  . Всеки кандидат за \"представител\" на гражданите по правило трябва да се състезава с други като него и да предложи  , които го избират и пред които той би трябвало да се отчита като техен представител във властовата система.   Проблемът е, че точно това не се прави. Липсата на визия се подменя с абстрактни политически реторики на европейски теми, което е индикация, че не се познават реалните проблеми на хората. Изправени сме пред сериозен  . Подобна социално-политическа ситуация поражда  в обществото, а по правило политиците се превръщат в гръмоотводи на цялата натрупана негативна енергия в национален и международен мащаб. Според мен една от  В това състояние на социума, като че ли \"автоматично\" се   Впечатляващ най-нов пример за този защитен механизъм на демокрацията е   никому неизвестни четирима млади хора за няколко седмици изкараха над триста хиляди граждани на улицата, за да протестират \"срещу културата на омразата и разделението\", за \"отговорни избори\", за \" утвърждаване на демокрацията\", \"да събудят италианската политика\". Тази ситуация упорито напомня за легендарния  за динамичното балансиране на времето и живите системи в природата: при определени условия едно спонтанно микроколебание на въздуха може да породи буря в другия край на света. Демокрацията е като Природата, тя има вътрешна необходимост постоянно да е в режим на самоорганизираща се система. Но докато Природата рестартира нарушения си динамичен баланс с катастрофични явления, а понякога дори с \"един вирус\", то в едно цивилизовано общество не би трябвало да се допусне такъв радикализъм. Въпреки че подобни феномени се превърнаха в политическо ежедневие на нашата цивилизация. В този социално-политически контекст по всичко изглежда, че  ,   Кога и как ще се получи това, зависи от зрелостта на политическия елит и на гражданското общество. Когато говорим за   не трябва да се фокусираме само върху политическите реалности в България, дори не бива да се възприема изцяло като европейско явление. Характерен политически синдром на цикличността е появяването на политическия терен на неочакван, \"неопитен\" , нетипичен с харизматичен профил политически субект. Така се получи в САЩ с  Цикличността предполага, че е време за  , понякога полюсно, съобразно историческите традиции на властовата система, манталитета на гражданското общество и \" градуса\" на международната среда. Европа има най-богат опит в коригирането или преобразуването на полюсите на властовата система, подходящо дозирани с леви, десни и центриски идеи. Последният пресен пример е   който поставя на изпитание самата идея за обединена Европа. От тази гледна точка на този етап   се намира в състояние на , тъкмо поради това нейните приоритети са да противодейства на всичко, което застрашава демокрацията. Либерализмът сериозно трябва да си адаптира  . След възхода и кризата на неолиберализма, явно е необходимо да се реформира самия модел за либерална визия за развитие на света. Защото основните ѝ постулати и практики са от времето на модернизма и класическия капитализъм. Друг важен цикъл, който тепърва предстои да се разгърне, е   Това, разбира се, не е от сантимент към \"социалната идея\", а от увеличаването на рисковите фактори за предизвикване на рецесия, вследствие на прекалено широко отворената ножица между бедни и богати. Всички партии ще станат малко по-социални и ще заговорят за социалния вектор на обществото. Това безспорно е   в Европа, но доколко те са готови да се възползват от преобразуването на   и тази на властовата система, е друга тема. В този ред на мисли, към днешна дата в   няма нито желание, нито готовност за предсрочни парламентарни избори. Всяка политическа сила се надява за нормално приключване мандата на управляващото мнозинство с очакване максимално да се възползва от парламентарното време за прелегитимиране, позициониране и евентуално за конструиране на нетипични коалиционни формати. Целта им е гарантирано участие във властовата система на държавата. И тъкмо затова, ако  Политическата необходимост от  на политическия модел на обществото в една или друга степен се осъзнава, но сравнително по-малко се изговаря или се отлага във времето. Защото рисковите фактори за продуциране на   в партийните структури се явява проблемният  за подобно радикално решение. Тъкмо поради това   за рестарта в случая е  Бъдете живи и здрави и весели празници! Ахмед Доган", "date": "2019.12.19", "title": "Ахмед Доган: Гражданското общество е решаващ фактор за рестартиране на политическия модел"}
{"url": "https://www.dnevnik.bg/bulgaria/2019/12/19/4008193_rumen_radev_vidia_konsensus_sled_debata_nujni_sa/", "text": "Има консенсус за независимост на българския съд и автономност на прокуратурата, за много по-малка зависимост от политически и други вмешателства. Така президентът Румен Радев обобщи впечатлението си в края на срещата с представители на неправителствени организации и професионални сдружения на магистрати, които покани в президентството на дебат за необходимостта от промени в конституцията. Радев каза, че всички гледни точки ще бъдат анализирани от правния съвет, тъй като не може да се подхожда с лека ръка към основния закон. \"Виждам консенсус, че всички са убедени, че трябва да има промяна. Не говоря за формата и обхвата и дълбочината, по който ще се случи, но трябва да има промяна, а тя трябва да засегне и конституцията и всички закони, които трябва да бъдат актуализирани\", обобщи държавният глава. Той подчерта, че от конституцията произтичат и всички останали закони. \"Не съм привърженик в конституцията да се пипа произволно и с лека ръка. Това е материя, изискваща изключително прецизиран анализ на риска и евентуалните последствия\", подчерта държавният глава. Не можем да стоим пасивни и встрани от динамиката на времето По думите му българската конституция е добра, демократична и посочи, че е първата демократична в Източна Европа след промените. Той обаче припомни, че трябва да бъде отчетено, че основният закон е бил изготвен в дефицит от време под натиска на обстоятелствата. \"Не можем да стоим пасивни и встрани от динамиката на времето, а тя е сериозна. Така че благодаря за това, че всички споделят тази необходимост\", каза президентът. \"Има консенсус за независимост на българския съд и автономност на прокуратурата, много по-малка зависимост от политически и други вмешателства. Въпросът е как този консенсус ще бъде постигнат, с какви инструменти. Мисля, че имаме консенсус и за индивидуална конституционна жалба\", допълни още той. Сред предложенията се чуха идеи да се въведе възможност в законодателството за индивидуална конституционна жалба, за възможност Върховният касационен съд или Конституционният съд да разглеждат искания за разследване срещу главния прокурор, за още промени във Висшия съдебен съвет. Чуха се предложенията не пленумът, а само съдийската колегия да избира председателите на върховните съдилища, президентът да има законодателна инициатива, както и да се ограничи влиянието на главния прокурор в прокурорската колегия. Предложенията на правителството за промени в Наказателно-процесуалния кодекс и създаване на фигурата на \"независим\" прокурор, който да разследва главния, срещнаха сериозна критика от страна на неправителствените организации. Много от участниците в дебата призоваха за намаляване на политическото влияние в съдийската колегия на Висшия съдебен съвет и намаляване на влиянието на главния прокурор в прокурорската колегия. \"Когато се говори за Висшия съдебен съвет, искам да обърна внимание, че той се нарича съдебен. Въпреки това от 25 членове 6 са избрани от съдии. Те са малцинство в съдийската колегия, в пленума са 6 от 25 съдии\", каза Емил Дечев от Съюза на съдиите в България. Необходимостта от пленум на ВСС е под въпрос Според него трябва да се мисли за мястото на прокуратурата и за съотношението на квотите, както и дали е необходимо да има пленум на Висшия съдебен съвет. Дечев коментира и предложението при нужда да се разследва главният прокурор. Според него може подобно разследване да се води от съдия от Върховния касационен съд, тъй като той ще има независимост. \"Той ще преценява във връзка с дадена жалба дали главният прокурор да бъде привлечен като обвиняем\", предложи Емил Дечев. Той е на мнение, че трябва да се обмисли цялостно концепцията дали изобщо е нужно да съществува пленум на ВСС, и предложи създаването на съдийски и прокурорски съвети. \"Не виждам абсолютно никаква логика прокурори и следователи да избират председателите на ВКС и ВАС\", подчерта Дечев. Нужно е да има ограничение за правомощията на главния прокурор, смята и Иванка Иванова от фондация \"Институт \"Отворено общество\". Според нея трябва да се засили ролята на министъра на правосъдието в противовес на главния прокурор. Представителите на прокурорските и следователските организации подчертаха тезата на главния прокурор Иван Гешев и предшественика му Сотир Цацаров, че изваждането на прокуратурата от съдебната система ще е \"пагубно\" и ще е удар по независимостта на обвинителите. Парламентарната квота няма място в Съдебния съвет Владислав Савов от Съюза на юристите подчерта, че изобщо няма място за парламентарна квота във ВСС. \"Съдебната власт не е независима при наличието на такъв ВСС\", посочи Савов. По думите му прокурорската колегия в момента е \"форма зад колективно мнение да се скрият действия, които определено са еднолични\". Затова е нужно там да има хора извън прокуратурата, включително и представител на президента. \"Трудно е да се каже дали дебатът е за мястото на прокуратурата, или за това дали прокуратурата си знае мястото\", коментира от своя страна бившият съдия в Европейския съд по правата на човека Здравка Калайджиева. Съдия Мирослава Тодорова от Съюза на съдиите в България призова съдиите да имат думата и при кариерното израстване на прокурорите, защото прокуратурата е страна в процеса, докато съдът трябва да е безпристрастен в оценката си, включително и за работата на конкретен обвинител. Тя смята, че прокуратурата може да се управлява така, че да се засили общественият контрол върху нея, да се изолира възможността на прокуратурата чрез естествената ѝ колаборация с изпълнителната власт (Министерството на вътрешните работи – бел. ред.) да въздейства на съда.      \"Фокусирането на общественото мнение към прокуратурата не се отразява добре на тази система. Прокурорите са особен, интересен вид магистрати, защото са натоварени с много дейности, тяхната работа е сложна и отговорна, независимостта на прокуратурата е жизненоважна\", подчерта от своя страна Евгени Иванов от Асоциацията на прокурорите в България. \"Мястото на прокуратурата е в съдебната система, за мен това е най-голямата гаранция за независимостта й\", допълни Иванов. Петко Петков от Камарата на следователите в България също призова следствието да не излиза от съдебната система. \"По конституция и по Закона за съдебната власт сме независими. Трябва да се намери разковничето така, че да се отговори на европейските очаквания\", смята Петков. За разделяне в максимална степен на двете колегии във ВСС и намаляване на политическата квота се обяви и Мария Йорданова от Центъра за изследване на демокрацията. Според нея предложената възможност за разследване на главния прокурор противоречи на конституцията и няма да сработи. Тя предложи орган извън прокуратурата, като например длъжностни лица, избрани от парламента, да бъдат определяни за конкретно разследване срещу главния прокурор, но не и да се поддържа назначение на ръководител на инспектората със 7-годишен мандат. Изследване: Хората искат президентът да назначава главен прокурор Бранимир Ботев от Европейския институт за стратегии и анализи посочи, че проучванията, които организацията е правила, показват, че за хората най-приемливо е главният прокурор и председателите на върховните съдилища да се назначават от президента. Вторият най-одобряван вариант е това да става в кадрови орган, подобен на ВСС, но без политическа квота. Третата опция е пряк избор от страна на гражданите. \"Не трябва да се изоставя разговорът за мястото на прокуратурата. Той не е равен на изваждането ѝ от съдебната власт\", коментира Биляна Гяурова от Българския институт за правни инициативи. Според нея можем да говорим за автономност на държавното обвинение – извън изпълнителната и извън съдебната власт с контрол, осъществяващ се от законодателната власт. От Центъра за законодателни оценки и законодателни инициативи призоваха Конституционният съд да бъде ангажиран към процедурата на разследване на главния прокурор по същия начин, по който е ангажиран при импийчмънт на президента. Да се даде възможност на КС да назначи ад хок следовател, а ВСС да поддържа делото също както парламентът поддържа делото по импийчмънта. Изборът на председателите на ВКС и ВАС да се извършва не от Пленума на ВСС, а от съдебната квота, призова адв. Деница Руканова от Антикорупционния фонд. Според нея за засилване на отчетността на главния прокурор ще спомогне и това министърът на правосъдието да председателства заседанията на прокурорската колегия. Тя предложи възможност производство срещу главния прокурор да може да започва по инициатива и на съдийската колегия, а мнозинството за това да се намали. Сред предложенията на Антикорупционния фонд е и да се увеличи политическата квота в прокурорската колегия. \"Няма никакво съмнение, че мястото на прокуратурата не е в съдебната власт, прокуратурата е част от процеса по същия начин, както и адвокатурата\", заяви Емил Георгиев от Обединението на свободните адвокати. За пряк избор на \"тримата големи\" големи в съдебната власт, половината членове на ВСС и на всички членове на Инспектората към ВСС призова и от своя страна Росен Миленов. Сред предложенията бяха и президентът да има законодателна инициатива – правото на вето да бъде конструктивно и превърнато в инициатива. В началото на дискусията  Радев отговори на думите на Гешев  и на Цацаров, като подчерта и че консултациите при президента съвсем не целят нито да атакуват или унищожат прокуратурата, нито пък дебатите имат за цел да обслужват нови политически партии, нови проекти или предстоящи избори. Това по думите на държавния глава не е и основното предизвикателство, пред което е изправено държавното обвинение,  както заяви Цацаров вчера  на церемонията по встъпването в длъжност на Иван Гешев.", "date": "2019.12.19", "title": "Румен Радев видя консенсус след дебата: Нужни са промени в конституцията"}
{"url": "https://www.dnevnik.bg/sviat/2019/12/19/4008203_germaniia_naloji_poredno_ogranichenie_na_deinostta_na/", "text": "Съд във Франкфурт забрани на  \"Юбър\" (Uber)  да превозва пътници с личен автомобил чрез резервации в мобилно приложение, като по този начин се забранява основната част от услугите на компанията в Германия, предаде \"Франс прес\". Според съда платформата нарушава няколко норми от правото на конкуренция като посредник между неговите шофьори и компании за коли под наем. Калифорнийската компания освен това е  била длъжна да поиска лиценз , тъй като е повече от обикновен посредник и на практика извършва дейност по наемане на автомобили, посочват съдиите. Според магистратите \"Юбър\" действително работи като компания за наемане на коли. Тя се представя пред клиентите като доставчик на услуга, избира конкретен шофьор и решава каква да бъде цената, уточнява съдът. През 2015 година германски съд забрани на американската компания да използва частни шофьори със собствени коли, но без лиценз. За да заобиколи новата наредба, компанията използва компании за коли под наем, за да продължи да предлага услугите си в страната. Шофьорите, които дават под наем колите си без връзка с предприятието, ще могат продължат да предлагат услугите си. Съдът освен това установи неспазване на регламента от шофьорите на \"Юбър\", които са задължени да се връщат на мястото на домуване след всеки курс. /БТА", "date": "2019.12.19", "title": "Германия наложи поредно ограничение на дейността на \"Юбър\""}
{"url": "https://www.dnevnik.bg/photos/2019/12/19/4008204_snimka_na_denia_grajdani_protestiraha_sreshtu_mrusniia/", "text": "Граждани протестираха тази вечер пред сградата на Столичната община срещу мръсния въздух в града. С подобряването на времето в последните дни и спирането на вятъра замърсяването се увеличи и дори в дневните часове във въздуха на града се усеща неприятният мирис на изгоряло. Заради очакваните по-високи нива на замърсяване Столичната община днес пусна безплатно възможността за паркиране на буферни паркинги до линиите на градския транспорт. До края на годината се очаква да тръгне сайтът, на който ще могат да се видят данните за качеството на въздуха в София от монтираните от общината по европейски проект 22 контролни станции.", "date": "2019.12.19", "title": "Снимка на деня: Граждани протестираха срещу мръсния въздух"}
{"url": "https://www.dnevnik.bg/analizi/2019/12/19/4007672_svurshih_dobra_rabota_vsichki_neodobreniia_sa/", "text": "                         Дисекция на българския политически модел, без нужда от коментар: \"Аз се оценявам; свърших добра работа; всички неодобрения са политически; работим, затова не ни одобряват; тези, които се страхуват, искат промяна в конституцията; само като сме независими, т.е. извън контрол, можем да работим.\"", "date": "2019.12.19", "title": "\"Свърших добра работа, всички неодобрения са политически\""}
{"url": "https://www.dnevnik.bg/analizi/2019/12/19/4007677_limuzini_lov_i_pishtni_priemi_kak_nrb_posreshtashe/", "text": "                         \"От България съм запомнил особено ясно разходките с лимузини из най-красивите планини и край брега на морето (понякога заедно със съпругата ми), където се отнасяха към мен като към паша. Никога не съм срещал такова гостоприемство, нито преди, нито след това. Българите ни удавяха в своето вкусно вино. Даваха огромни приеми в най-изисканите резиденции на комунистическата партия. Организираха лов на дивеч, патици и фазани в ловните резервати, запазени за Тодор Живков и партийния елит. Понякога желанието им да се харесат на по-големия славянски брат придобиваше абсурдни измерения.\" Това си спомня за България Олег Калугин, дългогодишен шеф на контраразузнаването на съветския КГБ. За един руснак по онова време, който познава лишенията и несгодите на съветския делник, България сигурно наистина е изглеждала като земен рай. И Калугин често прескача до България – не толкова по работа, колкото за удоволствие. Защото, както сам признава, \"от разузнавателна гледна точка България почти не играе роля\". Малко информация за НАТО в Гърция и в Турция, няколко госпожици, които работят за тайните служби по Черноморието и тотално снижаване пред волята на Москва – това е всичко. Но виното, планините, морето, вкусната храна –всичко това истински допада на съветските другари. България, която е бедна на природни богатства и с не особено добре развита промишленост, през 50-те години за пръв път открива един свой важен капитал, който днес привлича милиони туристи: гостоприемството, природата, добрата кухня. Българската Държавна сигурност също бързо схваща, че може да използва този капитал. По онова време американското ЦРУ кани колегите от западногерманския БНД ( ) на триседмични обиколки из САЩ. Тази \"културна дипломация\" има за цел да убеди ръководните кадри от западногерманското външно разузнаване, че САЩ са велика и могъща страна. Българската Държавна сигурност пък практикува нещо, което можем да наречем \"ракиена дипломация\". Документите на ДС и на източногерманската Щази показват, че само през 1974 година гедерейските \"разведчици\" са получили от българските си колеги един тон грозде, 500 килограма круши, 1000 килограма краставици, 500 килограма овче сирене и 500 бутилки вино \"Кадарка\". Братската социалистическа любов също минава през стомаха Когато не можело да се осъществят официални служебни срещи на високо равнище между двете разузнавателни централи, българите просто канели тогавашния министър на държавната сигурност на ГДР, печално известния Ерих Милке, да изкара една лятна почивка в България. Така важните въпроси се обсъждали в лежерна атмосфера, а после протоколчикът отбелязвал: \"Тази форма на контакти е много полезна, понеже позволява на ръководството на министерството да разшири връзките си с ръководството на братските органи\". Българската ДС трайно се грижела за почивката на колегите от ЩАЗИ. Всяка година в почивните станции край Черно море, в Родопите, в Стара планина и Пирин имало по 25 запазени места за колегите от Източен Берлин. През 1970 година сред отпускарите се оказва дори легендарният Маркус Волф, \"човекът без лице\" – дългогодишният шеф на източногерманското разузнаване. Очевидци твърдят, че Волф прескачал до България дори след промените, вече на собствени разноски – били го видели в Априлци. За българските другари от ДС, влезли в ролята на домакини, парите не играели никаква роля. Особено когато ставало дума за така наречените \"специални мероприятия\". Маркус Волф лети до София още през 1967 година, за да се срещне тъкмо в България с един от своите най-важни източници, инфилтриран в политически Бон – тогавашната столица на ФРГ. Той получава пълна подкрепа от страна на българските другари, които организират двуседмично пътешествие из страната и накрая дори поемат всички разноски. Колко пари са били харчени за подобни \"специални мероприятия\", показва друг един случай от 1974 година. Тогава ЩАЗИ насрочва в България среща със свой много важен агент. Вероятно става дума за Валтер Флеминг, депутат в западногерманския Бундестаг, който от 1969 година шпионира в полза на ГДР под псевдонимите Юлиус и Валтер. След една седмица, прекарана във вила край Черно море, екипът офицери от ДС и от ЩАЗИ, заедно със своята \"дамска компания\", се отправя към Пампорово. Там за пет дни са похарчени 1081,18 лева за хранителни продукти, описани най-подробно: 22 килограма овче сирене, месо и риба за 208,90 лева, луканка за 37,20 лева, 75 бутилки вино, 10 бутилки коняк, 9 бутилки мастика, 4 бутилки \"Троянска сливова\", 21 бутилки водка, пет каси бира, плюс минерална вода, кока-кола и плодови сокове. Разходите, които българската ДС поема за шпионската среща на колегите от ЩАЗИ, възлизат общо на 6010,37 лева – по онова време в България толкова струва една нова лека кола. Българската Държавна сигурност проявява същата щедрост, когато в страната идват на почивка съветски \"разведчици\" и заслужили бивши разузнавачи от ГДР. Доста от тях редовно почиват в България – например легендарният Ким Филби, \"къртицата\" на КГБ в западногерманския БНД Хайнц Фелфе, шпионинът на ЩАЗИ в западногерманското канцлерство Гюнтер Гийом (заради когото канцлерът Вили Бранд изгуби властта), както и някогашната секретарка в НАТО Урсел Лоренцен. С две думи: шпионите, крепители на социализма, винаги са можели да разчитат на заслужена отмора в България. По онова време страната е много привлекателна като отпускарска дестинация. А българската ДС умело използва гостоприемството, туристическата атрактивност и вкусната българска кухня като инструмент на шпионската дипломация.", "date": "2019.12.19", "title": "Лимузини, лов и пищни приеми: как НРБ посрещаше величия от ГДР и СССР"}
{"url": "https://www.dnevnik.bg/sviat/2019/12/19/4007753_kongresmenite_reshiha_trump_da_bude_otstranen_ot_posta/", "text": "Доналд Тръмп стана третият в историята на САЩ президент, за когото конгресмените решиха, че е извършил достатъчно престъпления, за да бъде отстранен от поста си. В сряда местно време Камарата на представителите в американския парламент реши, че той е виновен по две обвинения и предаде случая за окончателно разследване и гласуване в Сената. Но там той почти сигурно ще бъде защитен от републиканците и няма да стане първият в историята реално изгонен от Белия дом. Конгресмените гласуваха почти точно според партийната си принадлежност. По обвинението в злопутреба с власт \"за\" се обявиха 230, а против - 197 конгресмени. За обвинението, че е възпрепятствал определеното от Конституцията право на Конгреса да разследва президента вотът бе 229 на 198 гласа. Всички републиканци гласуваха \"против\" и в двата случая, двама демократи се присъединиха към тях, а един демократ гласува с \"да\" по първото и с \"не\" по второто обвинение. Това тотално разделение по партиен принцип показва, че президентът може да е спокоен за гласуването в Сената - той не само е доминиран от сенатори от неговата партия (53 от 100 места), но и противницитему трябва да спечелят още 20 от тях, за да постигнат победа. Лидерите на сенаторите републиканци вече заявиха, че дори не планират да изслушват още свидетели по случая. Демократите знаят това, но решиха, че няма какво повече да изчакват и че трябва да свършат това, което смятат за редно, преди да е започнала активната част от кампанията за изборите на 3 ноември 2020 г. На политическо изпитание бяха подложени 31 конгресмени демократи, идващи от райони, гласували през 2016 г. за Тръмп. Въпреки предупрежденията, че ако се обявят срещу президента, това ще е политическо самоубийство, едва трима се отклониха от позицията на партията си, а един се въздържа. Сега Камарата на представителите трябва да излъчи т.нр. мениджъри, които да представят решението пред Сената. Ако не го направят преди разпускането на Конгреса за празниците, решението ще бъде взето в началото на новата година. Засега изглежда, че ще се случи второто, тъй като председателят на камарата Нанси Пелоси заяви, че няма да бърза преди да е чула намерението на Сената. То ще се изясни в преговори между лидерите на мнозинствата в двете камари. Сенатът не може да откаже да изпълни конституционните си задължения единствен в САЩ да проведе своеобразен процес срещу президента. За отстраняване на Тръмп там е нужно мнозинство от две трети. Председател на тези заседания ще е върховният съдия Джон Робъртс, а не председателят на Сената - вицепрезидентът Майк Пенс. Мениджърите от долната камара ще са в ролята на своеобразни обвинители, а сенаторите - на съдебни заседатели. Ако има пълноценен процес, заседанията може да продължат 6 дни седмично в продължение на месец и половина. Единствено Андрю Джаксън и Бил Клинтън са стигали до тази фаза в 243-годишната история на САЩ. Ричард Никсън се оттегли от поста си преди Камарата на представителите да гласува импийчмънт срещу него.", "date": "2019.12.19", "title": "Конгресмените решиха Тръмп да бъде отстранен от поста"}
{"url": "https://www.dnevnik.bg/detski_dnevnik/2019/12/19/4007399_chlen_na_abba_podari_kniga_sreshtu_falshivite_novini/", "text": "Бьорн Улваеус от групата АББА подари книги на гимназисти от цяла Швеция в опит да спре потока от фалшиви новини, съобщи \"Ройтерс\". Музикантът, чиято група продаде повече от 375 милиона албума и сингли, заяви, че идеята му е дошла, когато осъзнал, че често демократичните институции са подкопавани от разпространяването на фалшиви новини. Ще бъдат раздадени около 111 хиляди екземпляра от книгата Alternative Facts - About Knowledge and its Enemies (\"Алтернативни факти - за знанието и неговите врагове\"). Учителите са свободни да дискутират с учениците си в последните класове върху проблемите, изложени в четивото. \"Това е нещо, от което те се нуждаят - при нашето критично мислене и доверието в нашите институции, което, както знаете, е разрушено или просто като коледен подарък\", каза пред \"Ройтерс\" Улвеус, който е и съсобственик на издателството, под чиято марка излиза книгата. Тя е написана от професора по теоретична философия Оса Викфорш. Тази година тя стана член на Шведската академия, която избира Нобеловата награда за литература. \"Давам много философски идеи за това колко лесно е да се подкопае доверието, за което Бьорн говори, защото знанието, човешкото знание, до голяма степен зависи от източниците на доверие\", заяви тя.", "date": "2019.12.19", "title": "Член на АББА подари книга срещу фалшивите новини на гимназистите в Швеция"}
{"url": "https://www.dnevnik.bg/sport/2019/12/19/4007737_nai-dobrite_sportisti_na_bulgariia_v_interesnata/", "text": "Церемонията по награждаването на най-добрите български спортисти за 2019 г. ще се проведе днес. Събитието е тази вечер в 20.30 ч. и ще бъде излъчено по БНТ. В десетката попаднаха представители на девет спорта. Единственият спорт с двама състезатели е боксът, като там са професионалният боксьор Кубрат Пулев и бронзовият медалист от световното Радослав Панталеев. Биатлонистът Владимир Илиев, който постигна паметен успех с второто място на световното, е смятан за един от фаворитите за голямата награда. Той  вече беше отличен със \"Спортен Икар\" . Преди година  за най-добър спортист на България беше определена състезателката по борба Тайбе Юсеин . Министърът на спорта Красен Кралев определи годината за \"интересна\". \"Вярвам, че имаме много по-големи възможности. Ако вярваме в себе си, ако имаме късмета да не сме преследвани от болести и контузии, мисля, че следващата година ще имаме много поводи за радост\", каза той преди два дни. Председателят на БОК  Стефка Костадинова призова на спортистите да се даде малко въздух преди олимпийските игри . \"Те много добре знаят, че една олимпиада е върхът и каймакът на спортната кариера. Там е мястото, където трябва да покажат своята върхова спортна форма и да зарадват първо себе си и после нас\". Алберт Попов (ски - алпийски дисциплини), Божидар Андреев (вдигане на тежести), Боряна Калейн (художествена гимнастика), Владимир Илиев (биатлон), Григор Димитров (тенис), Ивет Лалова (лека атлетика), Кубрат Пулев (бокс), Мария Оряшкова (самбо), Радослав Панталеев (бокс), Тайбе Юсеин (борба)", "date": "2019.12.19", "title": "Най-добрите спортисти на България в \"интересната\" година ще бъдат наградени днес"}
{"url": "https://www.dnevnik.bg/sviat/2019/12/19/4007638_veche_vsichki_go_razbraha_-_germaniia_se_nujdae_ot/", "text": "                         \"Никога преди не е имало такъв консенсус\", така шефът на Съюза на работодателите Инго Крамер коментира резултатите от срещата при канцлерката Меркел. Този консенсус обхваща общото мнение на почти всички основни политически сили и на бизнеса, че Германия се нуждае от квалифицирана чуждестранна работна ръка. И не само от държави в ЕС, но и от трети страни. Експертите прогнозират, че до 2030 година на Германия ще ѝ липсват 6 милиона работещи. От години Занаятчийската камара бие тревога, че в бранша има недостиг на 250 хиляди работници. От една страна това се дължи на факта, че Германия застарява. Друга причина е, че най-вече занаятчийските професии не са достатъчно атрактивни за повечето германци, включително заради заплащането. В същото време германската икономика, особено експортът, продължава да работи на пълни обороти. На фона тъкмо на тези факти, въпросният консенсус тихомълком слага край на дългогодишните културни битки, които открай време носеха един доста абсурден отпечатък. \"Наши деца пред компютрите!\" Още преди 20 години консервативни германски политици използваха страха на германците от трудовата миграция като оръжие в своите предизборни кампании. Така например християндемократът Юрген Рютгерс, който по-късно стана министър-председател на германската провинция Северен Рейн-Вестфалия, беше казал в едно интервю следното: \"Пред компютрите трябва да седят наши деца, а не индийци!\". Всъщност не стана нито едното, нито другото. Опитът на тогавашното германско правителство от социалдемократи и Зелени да привлече индийски компютърни специалисти се провали безславно, а пък германските деца така и не придобиха по-добра компютърна грамотност. В основата на този странен дебат стои нежеланието на германските политици да признаят на висок глас фактическото положение: че Германия отдавна се е превърнала в страна на имигранти. През 1960-те години, а дори и по-рано, в Германия започнаха масово да пристигат италианци, турци, португалци и гърци, които бяха наречени гастарбайтери. Самото име \"гостуващи работници\" изразяваше всеобщото очакване, че един ден тези хора ще се върнат в родните си страни. Но това не се случи: те останаха, родиха им се деца и внуци. В същото време много от тях така и не се сродиха истински с новата си родина, понеже държавата тъй и не оповести недвусмислено желание те да останат в Германия за постоянно. Оттук се зародиха и част от проблемите с тяхната интеграция, които ни занимават и днес. Меркел прогони призрачните страхове от миграцията Този културен сблъсък продължава и досега, само дето се премести на друга сцена: дяснопопулистката партия \"Алтернатива за Германия\" (АзГ) стана говорител на ксенофобията, а всички утвърдени партии се обединиха срещу нея. Чест прави на трезво мислещата канцлерка Меркел, че прогони от своята партия ХДС призрачните страхове от \"опасните\" чужденци. Вече от много време Меркел е твърдо убедена, че Германия може да запази своето благосъстояние само с помощта на нови имигранти. С други думи, фактите са налице, сега трябват дела. Германия е водеща икономическа сила в ЕС, но въпреки това не е достатъчно привлекателна за чужденци – по този показател страната е средняк в класацията на водещите индустриални държави. Бюрокрацията е прекалено тромава, а заплащането в редица други страни е по-високо. Нерядко липсва така наречената \"култура на гостоприемството\". А дясно екстремистките или антисемитски прояви на насилие плашат потенциалните имигранти. Бежанците вече работят, очакваме и британци Успоредно с вече утвърдения факт, че Германия се нуждае от трудова миграция продължава да се води и дебатът за бежанците. След като през 2015 и 2016 г. в Германия пристигнаха толкова много хора, държавата затегна процедурите за даване на убежище. В същото време бежанците вече дават своя принос за запълване на вакантните места: през последните 4 години почти половин милион от тях са успели да си намерят работа в Германия. Очаква се, че много британци, шокирани от предстоящото излизане на страната им от ЕС, също могат да се преселят в Германия. И част от тях вероятно ще останат за постоянно. Ето защо Германия ще продължи да се променя, ще става все по-пъстра и многообразна. Независимо от тупурдията на кресльовците в дясната периферия. Защото никой не е по-силен от фактите - и мнозинството германци вече окончателно е разбрало това.", "date": "2019.12.19", "title": "Вече всички го разбраха - Германия се нуждае от още имигранти"}
{"url": "https://www.dnevnik.bg/sviat/2019/12/19/4007643_koledna_ukrasa_vbesi_mnogo_venecuelci/", "text": "Властите във Венецуела предизвикаха полемика по празниците, като поставиха светеща коледна украса в големите градове. Според мнозина това е неуместно в страна, в която често спира токът. Украсата, монтирана от правителството на президента Николас Мадуро през ноември, включва светещ кръст на върха на планината, издигаща се над столицата Каракас. Коледната украса бе посрещната с гняв, защото през изминалата година токът спираше няколко пъти в цялата страна, а за повечето жители трайно се влоши качеството на обществените услуги. \"Красиво е, но има прекалено много светлини\", каза 76-годишната домакиня Елина Монтано, с която разговаряме на една от пешеходните улици в Каракас, където многоцветни лампички са отрупали сцена от Рождество Христово. \"Има места, където хората нямат електричество, а тук се използва толкова много\", допълва тя. Общинската служителка от Каракас Каролина Сестари защити решението да се осветят 22 обществени места, включително част от замърсената река Гуайре. Сестари каза, че потреблението на електричество за тази цел е малко благодарение на енергоспестяващите крушки, осигурени от политическия съюзник Китай, а светлините ще създадат празнично настроение за по-бедните семейства. Трийсет и шест годишната дизайнерка Мигдалия Теран, която живее в град Валенсия, каза, че светлинната украса е поражда спорове заради спиранията на тока, но допълни, че тя създава повече настроение. \"Винаги съм обичала Коледа и искам малко щастие след толкова много мъки. Аз съм от онези хора, видели как половината им семейство напускат страната\", каза тя, имайки предвид имиграцията на близо 4,5 милиона венецуелци от 2015 г. насам. Дори някои критици в социалните медии отбелязват, че изключването на коледните светлини няма да подобри с нищо ситуацията с електрозахранването. Венецуела потъна в мрак през март след спиране на тока в цялата страна, за което Мадуро обвини САЩ. Според критиците проблемите с електричеството се държат на корупция, лошо управление и недостатъчни инвестиции. Електрозахранването в столицата до голяма степен е възстановено оттогава. Но спиранията на тока в други райони на страната продължават и това влияе на всичко - от ежедневната търговия до спешните медицински дейности. Във втория по големина град Маракайбо, където положението с електричеството е особено нестабилно, шофьорът на камион Хесус Пас се оплаква от голямата светлинна украса от едната страна на емблематичния мост на входа на града. \"Как може да харчат толкова много пари, за да осветят входа на моста, докато останалата му част е неосветена?\", пита 38-годишният венецуелец. /БТА", "date": "2019.12.19", "title": "Коледна украса вбеси много венецуелци"}
{"url": "https://www.dnevnik.bg/sport/2019/12/19/4007755_kristiano_ronaldo_i_negoviiat_opit_sreshtu/", "text": "Кристиано Роналдо за пореден път впечатли с екипа на \"Ювентус\", отбелязвайки ефектен гол при победата над \"Сампдория\" с 2:1. Италианският шампион постигна ценен успех като гост, а португалецът се разписа в 45-ата минута. След центриране на Алекс Сандро отляво Роналдо надскочи защитника на домакините Никола Муру и по страхотен начин се задържа във въздуха, след което прати топката с глава в мрежата. Изпълнението на петкратния носител на \"Златната топка\" заслужи много похвали, а коментаторите на срещата останаха безмълвни. \"Това беше страхотен гол и много трудно изпълнение. Попадението дойде и в много важен момент, което го прави още по-ценно\", каза след мача треньорът на \"бианконерите\" Маурицио Сари. Португалецът заслужи похвали за гола си дори и от треньора на съперника Клаудио Раниери, който обясни, че подобни изпълнения се виждат само в НБА.   \"Роналдо беше във въздуха за около час и половина. Няма какво да кажем за подобно изпълнение, просто трябва да го поздравим и да продължим напред\", каза Раниери. Роналдо вече има 10 гола от началото на сезона в Серия А. \"Ювентус\" отново излезе начело в таблицата, като има с три точки повече от \"Интер\", а \"нерадзурите\" са с мач по-малко, който ще изиграят през уикенда. Вечерта в Генуа беше белязана и от още едно постижение, този път на вратаря Джанлуиджи Буфон. Ветеранът изравни Паоло Малдини по най-много мачове в Серия А, като двамата имат по 647 участия. Буфон вече е и футболистът с най-много срещи за \"Ювентус\" - 479, изпреварвайки бившия си съотборник Алесандро Дел Пиеро.", "date": "2019.12.19", "title": "Кристиано Роналдо и неговият опит срещу гравитацията"}
{"url": "https://www.dnevnik.bg/sviat/2019/12/19/4007564_kakvo_e_airbnb_-_agent_za_imoti_ili_onlain_usluga/", "text": "Какво е Airbnb - агент на недвижими имоти или онлайн услуга? Европейският съд в Люксембург ще обяви решението си днес, а то ще засегне цяла Европа. Срещу компании като тази, предлагащи услуги от сферата на споделената икономика, вече са взети мерки в редица градове, но няма обща европейска рамка, която да ги регулира. Много въпросителни възникват именно защото онлайн услуги като  Airbnb и Uber  навлизат в конкуренция с традиционния бизнес, но не са задължени да спазват същите правила като него. В последните години ръстът на предлаганите в Airbnb жилища причини проблеми в туристически дестинации като Амстердам, Берлин,  Барселона  и Париж. Според местните жители скокът на наемите и многото давани на туристи стаи изтласкват самите тях от града им. Делото, по което заседава Съда в Люксембург, идва от френски съд – той пита дали услуга, състояща се в свързване на наемодатели, притежаващи помещения за настаняване под наем, от една страна, с лица, търсещи такъв начин на настаняване, от друга страна, съответства на определението на понятието \"услуги на информационното общество\". Според иска на френската Association pour un hébergement et un tourisme professionnel (Асоциацията за настаняване и професионален туризъм, AHTOP)  компанията всъщност управлява недвижими имоти , без да спазва националните регулации. През април генералният адвокат на съда се произнесе в  полза на Airbnb  – последващото решение обикновено се съобразява с неговото мнение. Според него дейността на компанията е да предоставя \"услуги на информационното общество\", при положение, че доставчикът не упражнява контрол върху основните условия на извършваните услуги. От това мнение следва също, че ако Франция реши да ограничи дейността на Airbnb, тя трябва предварително да уведоми Комисията за намерението си и да поиска от държавата, в която е регистрирана компанията (Ирландия) да предприеме мерки в областта на услугите на информационното общество. В България При приемането на бюджет 2020  депутатите решиха , че онлайн платформи като Booking и Airbnb се задължават да предлагат само \"категоризирани\" или \"регистрирани\" обекти за краткосрочно настаняване. Регистрацията на местата за временно настаняване ще се извършва от кметовете на общини или от оправомощени от тях длъжностни лица. Онлайн платформите ще бъдат спирани, ако предлагат некатегоризирани или нерегистрирани места за настаняване. Вносителите на поправката в Закона за туризма чрез текстове в Закона за бюджета за 2020 г. Менда Стоянова (ГЕРБ) и Валери Симеонов (НФСБ) мотивираха поправките с желание тези обекти да излязат от сивия сектор и да плащат данъци. Първоначалната им идея бе да бъдат задължително категоризирани със звезди, но заради реакция от страна на компании, управляващи такива имоти, текстът даде възможност и за регистрация. Впоследствие бе внесено предложение собствениците на такива имоти да плащат патентен данък.", "date": "2019.12.19", "title": "Какво е Airbnb - агент за имоти или онлайн услуга? Съдът на ЕС решава днес"}
{"url": "https://www.dnevnik.bg/sviat/2019/12/19/4007441_deloto_kuciak_zapochva_dnes_i_e_izpit_za_ciala/", "text": "Тест на словашката съдебна и политическа система преди изборите през февруари – така \"Ройтерс\" определя делото за убийството на журналиста  Ян Куцяк и годеницата му Мартина Кушнирова , което започва днес. В него обвиняеми са четирима души. Убийството на двамата през февруари 2018 г. предизвика масови протести, принуди тогавашния премиер Роберт Фицо да подаде оставка и все още играе голяма роля в гражданския живот на страната. Основният обвиняем е бизнесменът  Мариан Кочнер , за чиято корупция Куцяк е писал. Според прокуратурата той е поръчал убийството, трима други души са обвинени за извършването му. Кочнер и двама от тях пледират невинност, четвъртият е признал за стрелбата, съобщи обществената телевизия RTVS, позовавайки се на свои източници. Очакват ги присъди доживот. Пети мъж е признал, че е организирал убийството и е сключил сделка с прокуратурата да свидетелства. На изслушването днес съдиите или ще определят дата за начало на същинския процес, или ще поискат още доказателства от прокуратурата. През август обвинението съобщи, че в  телефона на Кочнер  са открили десетки хиляди съобщения, разменени с хора от държавната и съдебната система. Това доведе до голям брой оставки, включително на зам.-председател на парламента, зам.-министър, двама прокурори и съдия. Всички те отричат да са свързани с убийството. Самият Кочнер стана обект на санкции от страна на САЩ по закона \"Магнитски\". \"Материалите на Куцяк доведоха до това, че полицията започна няколко разследвания срещу Кочнер те му костваха не само бизнеса, но и безнаказаността\", каза пред \"Ройтерс\" редакторът на Куцяк Марек Вагович.", "date": "2019.12.19", "title": "Делото \"Куцяк\" започва днес и е изпит за цяла Словакия"}
{"url": "https://www.dnevnik.bg/sport/2019/12/19/4007770_fotogaleriia_emociite_i_bitkata_v_purvoto_klasiko_za/", "text": "Барселона\" и \"Реал\" (Мадрид) завършиха 0:0 в голямото испанско дерби и не излъчиха победител помежду си. Дългоочакваният мач, който беше отложен от месец октомври и трябваше да се превърне в дуел за първото място в Ла Лига, разочарова с малкото голови положения, най-вече от домакините. За пръв от ноември 2002 г. \"класико\" завършва при нулево равенство в шампионатен мач.", "date": "2019.12.19", "title": "Фотогалерия: Емоциите и битката в първото \"класико\" за сезона"}
{"url": "https://www.dnevnik.bg/evropa/2019/12/19/4007773_hiliadi_poliaci_protestiraha_sreshtu_planove_na/", "text": "Хиляди излязоха на улиците на полски градове късно вчера, за да протестират срещу закони, които разширяват дисциплинарната отговорност на съдиите, а това според критиците може да навреди на независимостта на съда, предаде ДПА. Няколко хиляди протестиращи се събраха пред сградата на парламента във Варшава със знамена на Полша и ЕС и скандираха \"свободни съдилища\" и \"ние ще победим\". Подобни протести бяха организирани в близо 200 градове в Полша и извън страната, съобщиха организаторите. Проявите бяха координирани от организации на юристите и от неправителствени организации.  Протестите са насочени срещу проектозакон, предложен от депутати от управляващата партия \"Право и справедливост\". Той позволява уволнения и други дисциплинарни наказания на съдии, които поставят под съмнение законността на назначения в съдебната система. Според противниците им подобен контрол може да бъде използван от правителството, за да навреди на независимостта на съда и за уволнение на съдии, чиито възгледи противоречат на управляващото мнозинство. Според закона съдиите могат да бъдат подложени на дисциплинарни наказания и ако приложат директно конституцията или разпоредби на ЕС, заобикаляйки спорните съдебни реформи. Законът може да се използва, за да се отнеме на съдиите правото да избират председателя на Върховния съд. Вместо това той ще се избира от действащия президент, отбелязва ДПА. Полша може да трябва да напусне ЕС, ако приеме този законопроект,  според публикувано в сряда становище  на Върховния съд. Правната служба на парламента също подчерта несъвместимостта на проектозакона с европейското право. Очаква се днес законопроектът да бъде обсъден от долната камара на парламента. /БТА", "date": "2019.12.19", "title": "Хиляди поляци протестираха срещу планове на правителството за контрол над съдиите"}
{"url": "https://www.dnevnik.bg/evropa/2019/12/19/4007775_germaniia_gotvi_zabrana_na_terapiite_za_lechenie_na/", "text": "Съмнителните методи за \"лечение\" на хомосексуалността ще бъдат забранени изцяло за непълнолетни и частично за пълнолетните граждани в Германия. Федералното правителство одобри въвеждането на мерки, които предвиждат глоби и до една година затвор за нарушаване на забраната, предадоха ДПА и \"Франс прес\", цитирани от БТА.  Законопроектът за забрана на т.нар. терапии за трансформация трябва да бъде одобрен от долната камара във федералния парламент - Бундестага, но не е необходимо одобрението на горната камара - Бундесрата. Според министерството на здравеопазването се очаква законът да влезе в сила в средата на следващата година. \"Хомосексуалността не е болест, следователно терминът \"терапия\" е заблуждаващ. Искаме да забраним, доколкото е възможно, тези т.нар. терапии, тъй като те често водят до тежки физически и психически страдания\", каза министърът на здравеопазването Йенс Шпан. Тази мнима терапия разболява хората, а не подобрява здравето им, заяви Шпан, който е от дясноцентристкия Християндемократически съюз. Той отбеляза, че забраната е важен социален сигнал към онези, които трудно приемат своята хомосексуалност, и им казва, че те са ценни такива, каквито са. Според Шпан, който не крие, че е хомосексуален, рекламирането или предлагането на такива терапии ще бъде забранено и за нарушителите ще има глоба, стигаща до 30 000 евро. На санкции ще подлежат също родители или законни настойници в случай на крещящо нарушаване на задължението за полагане на грижи и за възпитание. Методите за трансформация ще бъдат забранени за хора под 18-годишна възраст. Наказания може да има и ако засегнатите са пълнолетни, но са били склонени да се подложат на такова \"лечение\" чрез принуда, заплахи или заблуда, например като не са били информирани за вредите от него, обясни здравното министерство. Йенс Шпан каза, че в Германия на терапия за трансформация се подлагат до 2000 души годишно. От нито едно изследване не може да се направи изводът, че е възможно сексуалната ориентация да бъде променена за постоянно. За сметка на това е научно доказано, че подобни \"терапии\" могат да доведат до депресия, чувство за тревожност, загуба на сексуално желание и по-голям риск от самоубийство, отбелязва \"Франс прес\".", "date": "2019.12.19", "title": "Германия готви забрана на \"терапиите за лечение\" на хомосексуалност"}
{"url": "https://www.dnevnik.bg/zelen/2019/12/19/4007776_vuzduhut_v_sofiia_za_poreden_den_e_mrusen_bufernite/", "text": "Въздухът в София за пореден ден е опасно мръсен, показва данните на гражданското сдружение  AirBG . Според тях нивата на фини прахови частици в източните, северните, централните и част от западните райони на града са в пъти по-високи от нормата, която е 50 микрограма на 1 куб.м. На места разликите са дори над 8 пъти. Гражданското сдружение мери моментните данни, а сайтът на Министерството на околната среда подава осреднени - за 24-часов период, и именно за него важи нормата от 50 микрограма на 1 куб.м, отбелязват експертите на Столичната община.  Средните стойности, публикувани от общината за днес, сочат, че замърсява на въздуха има само в две от петте станции на Министерството на околната среда - в \"Павлово\" и \"Хиподрума\", където нивата са над три пъти по-високи и преминават границата от 200 микрограма на куб.м. По данни на AirBG в \"Красна поляна\", \"Надежда\", \"Редута\", \"Левски В\" и още няколко квартала въздухът е най-мръсен. Заради очакваните по-високи нива на замърсяване Столичната община въвежда днес безплатни буферни паркинги за всеки, който остави колата си и използва градския транспорт. Освен в София въздухът е опасно мръсен в още няколко български града, сочат също данните на  AirBG  - във Видин, Кюстендил, Благоевград, Исперих и Дупница. Изнесени през пролетта  данни от гражданското сдружение AirBG  за миналия отоплителен сезон сочат, че най-много дни със замърсяване над нормата е имало във Видин (91 дни, или 42% от сезона), Русе (73 дни), Пловдив (65) и София (41). От сдружението отчетоха също, че с 1.8 години се скъсява средно животът от мръсния въздух, докато от пушенето – с 1.6 години. До края на годината с е очаква да тръгне сайтът , на който ще могат да се видят данните за качеството на въздуха в София от монтираните от общината по европейски проект 22 контролни станции. Мониторингът за качеството на въздуха се извършва по 9 показателя, сред които въглероден диоксид, азотен диоксид, серен диоксид, озон, фини прахови частици 2.5 и 10, както и температурата, влажността и налягането. В началото на месеца  Софийският градски съд (СГС) задължи  Столичната община да създаде на сайта си и на страницата си във фейсбук пряк достъп до системата за предоставяне на информация на обществеността за качеството на атмосферния въздух в София в реално време. Общината е длъжна да представя всеки месец отчет какво е било качеството на въздуха през изминалия месец, колко често улиците са били мити и в срок от 2 месеца от днес да представи план за засаждането на дървета през 2020 г. Това са само част от новите привременни мерки, които съдът наложи срещу общината, докато приключи делото за мръсния въздух, което бе заведено от граждани и неправителствената  организация \"Група за чист въздух\".  Ефектът върху здравето Продължителното дишане на мръсен въздух може да се отрази и на най-здравия организъм, смятат лекарите. Петте най-сериозни здравни риска от мръсния въздух са остри респираторни заболявания на долните дихателни пътища, хронична обструктивна белодробна болест (ХОББ), рак на белия дроб, исхемична болест на сърцето и инсулт. Специалистите коментират, че \"спасение поединично\" от мръсния въздух няма и са нужни мерки на държавно ниво, за да се реагира на проблема. И все пак най-често даваните от специалистите съвети е в дните с повишено замърсяване на въздуха хората, които имат здравословни оплаквания, да остават вкъщи и да не проветряват помещенията, за да нямат досег с въздуха навън. В дни на силно замърсяване хората с хронични белодробни заболявания задължително трябва да се обърнат към лекуващия си лекар и той при нужда да увеличи медикаментите им за овладяване на кризите, съветва проф. Коста Костов, национален консултант по пулмология и фтизиатрия и завеждащ Клиниката по белодробни заболявания на ВМА. В масовия случай - ако трябва да се излиза по работа, на училище, на детска градина и т.н., най-добре е да се носят маски, но трябва да се има предвид, че те имат частичен ефект и не решават проблема напълно. Най-обикновените санитарни маски се продават в аптеките за 20-30 стотинки бройката, а по-професионалните хирургически са по няколко лева. Лекарите съветват, ако все пак се носят, маските често да се сменят – през два-три часа. Това означава, че човек трябва да носи по няколко в джоба. Маските обират големите прахови частици, но не улавят най-фините частици.", "date": "2019.12.19", "title": "Въздухът в София за пореден ден е мръсен, буферните паркинги отново са безплатни"}
{"url": "https://www.dnevnik.bg/evropa/2019/12/19/4007777_severna_makedoniia_shte_zabrani_nailonovite_torbichki/", "text": "След една година в Северна Македония найлоновите торбички ще бъдат изхвърлени от употреба, а биоразградимите торбички ще се продават по 10 денара (0.16 евро), съобщи телевизия Алсат М, цитирана от БТА. Това е предвидено в закон за управление на опаковките и отпадъците от опаковки, а въпросната разпоредба ще влезе в сила от 1 януари 2021 година. Министърът на околната среда Насер Нуредини изрази очакване до този срок гражданите да свикнат да си носят торби за пазаруване, за да може постепенно да се намали, а след това и прекрати използването на найлонови торбички. Министърът каза, че засега инициативата е приета и от търговците. Целта е да се увеличи цената на торбичките, за да се стимулират гражданите да си носят пазарски чанти, а не да купуват торбички, посочи Нуредини. От 1 януари 2020 година пък държавните институции вече няма да могат да поръчват пластмасов амбалаж. Пластмасовите бутилки за еднократна употреба ще се заменят със стъклени. Според статистиката в Северна Македония се използват около 150 милиона найлонови торбички годишно, или близо 2000 тона пластмаса, която се унищожава най-трудно. ", "date": "2019.12.19", "title": "Северна Македония ще забрани найлоновите торбички"}
{"url": "https://www.dnevnik.bg/na_put/2019/12/19/4005904_sled_po-dulga_no_ne_prekaleno_vakanciia_rabotata_vurvi/", "text": "Американско проучване потвърди - след по-дълга ваканция се работи про-добре. Но удължаването й за повече от две седмици има обратен ефект, докато отмятането на дребни служебни задачи по време на отпуската увеличава творчетвото и продуктивността. Анкета на компанията   The Sleep Judge  сред над 1000 служители показва, че отпуските с продължителност между 11 и 15 дни са идеални работниците да постигнат най-доброто си емоционално и физическо състояние преди да се върнат на работа. Три четвърти от запитаните са казали, че се чувстват заредени с енергия след толкова дълга почивка, две трети се оценяват като по-продуктивни, а 56% - с повишени творчески възможности.  Едновременно с това обаче процентът отговорили, че се чувстват отполчинали е по-голям при отпускарите за 7 - 10 дни - 70%, и дори за 1-2 дни - 69%. При отсъствалите 11-15 дни делът е 68%. Най-малко отпочинали се чувстват хората, отсъствали 3 до 5 дни. Ето как варират самооценките на почивалите за тяхната енергичност, чувство за отпочиналост, продуктивност и творчески нагласи след отпуската в замисимост от нейната продължителност.       Малко над половината (53%) от участвалите в анкетата са казали, че по време на отсъствието си от работа са се ангажирали с някакъв вид служебни задачи, а 18% целенасочено са съчетавали почивката с работа от разстояние. 27% от служителите са проверявали електронната си поща и са отговаряли в спешни случаи. Съчетаването на ваканцията с работа от разстояние е по-разпространено сред милениълите (родените между 1981 и 1997 г.) и хората на ръководни длъжности. Резултатите показват, че работилите се чувстват по-креативни и продуктивни при връщането си на работа, но по-малко отпочинали от неработилите. И едните, и другите се чувстват еднакво заредени с енергия.  Въпреки че в САЩ няма законова норма за продължителността на годишната отпуска, а корпоративната култура не насърчава дългите отсъствия от работа, според проучване на Американската туристическа асоциация средностатистическият американски служител има по 17.2 почивни дни всяка година. В проучването са участвали 1007 заети, ползвали отпуска през последните 12 месеца, а целта му е била да се направят изводи върху това как ваканцията се отразява на здравето на служителите без да има претенциите за статистическа точност. ", "date": "2019.12.19", "title": "След по-дълга, но не прекалено, ваканция работата върви по-добре"}
{"url": "https://www.dnevnik.bg/evropa/regioni/2019/12/19/4007778_po_inovacii_i_konkurentosposobnost_sa_podkrepeni_blizo/", "text": "От започването на оперативната програма \"Иновации и конкурентоспособност\" (2014 - 2020 г. - ОПИК) до този момент са подкрепени близо 2500 български предприятия. Договорените средства са около 78 на сто от бюджета на програмата, а изплатените възлизат на 1.2 млрд. лв., или над 45 на сто от бюджета й. Това заяви зам.-министърът на икономиката Лилия Иванова по време на Годишното информационно събитие на ОПИК (2014 - 2020 г.), съобщиха от министерството. Иванова подчерта, че високият процент на усвояване на средствата както в рамките на предходния програмен период, така и в настоящия поставя оперативната програма на едно от първите места на национално и на европейско ниво. Зам.-министър Иванова посочи, че съгласно извършена оценка на макроикономическите ефекти от изпълнението на ОПИК се отчитат и първите краткосрочни ефекти от изпълнението на програмата по макроикономически показатели, като най-значително е отражението върху частните инвестиции, което е 2.4 на сто. По думите й реалните резултати за фирмите според анализите на министерството показват, че за последните две години ръстът на приходите на предприятията, подкрепени по ОПИК, е близо 3 на сто повече спрямо средните за страната. Нарастването на инвестициите в дълготрайни материални активи на подкрепените от ОПИК предприятия е над 40 на сто. Това е многократно по-висок процент спрямо средния процент на реализираните инвестиции в активи от всички предприятия в национален мащаб за същият период от време, който достига едва 7.4 на сто, изтъкна още тя. Иванова подчерта, че броят на подадените заявки за патент от подкрепените по ОПИК предприятия е почти 50 на сто от средногодишния брой на регистрираните патенти в национален мащаб. Главният директор на Главната дирекция \"Европейски фондове за конкурентоспособност\" Смилена Костова допълни, че през следващата година се очаква да бъдат отворени за кандидатстване процедури по \"Стимулиране внедряването на иновации от съществуващи предприятията\", по която бюджетът е 60 млн. евро, както и процедура, насочена към дигитализацията на МСП, с бюджет 30 млн. евро. /БТА", "date": "2019.12.19", "title": "По \"Иновации и конкурентоспособност\" са подкрепени близо 2500 предприятия"}
{"url": "https://www.dnevnik.bg/evropa/regioni/2019/12/19/4007781_evrosredstvata_v_oblast_blagoevgrad_v_siankata_na/", "text": "Благоевград е областта - лидер по изплатени средства по оперативни програми през програмния период 2014-2020. Регионът не просто оставя околни области като Кюстендил и Пазарджик много назад, но и средното за България ниво от 679 лв. на човек бледнее пред местните 1335 лв., пише \"Капитал\". Причината - югозападната магистрала \"Струма\". Капиталите за строителството на пътя са огромни - към края на април тази година са изплатени 302 млн. лв. от европейските структурни фондове, което е едва 40% от обещаното за инфраструктурния мегапроект. Общата сума за \"Струма\" отговаря за над 70% от всички сключени договори по европейски програми в Благоевград от текущия програмен период и до голяма степен засенчва останалите проекти в областта. Мерки за боклука Ако изключим магистрала \"Струма\" от топа на обществени проекти в изпълнение, община Благоевград поема лидерските позиции с инсталация за разделно събиране на отпадъци за близо 37 млн. лв., ремонт на улици, площади и изграждане на велоалеи за 19 млн. лв. и компостираща инсталация за 14 млн. лв.      Третирането на битови отпадъци, изглежда, е сред приоритетите и на други общини в региона, като с големи проекти за компостиращи инсталации по ОП \"Околна среда\" се включват и Петрич, Доспат, Сандански, Гоце Делчев. Това е и причината общата стойност на проектите по оперативната програма да е на второ място след ОП \"Транспорт\" със \"Струма\". Безвъзмездната помощ по екопрограмата достига 93.5 млн. лв. към края на април и е 12% от общата сума на договорените проекти в областта.      Сред завършените проекти пък се откроява община Банско с втората фаза на водния цикъл - приключване на ремонтните дейности по водопроводната мрежа в град Банско и изграждане на нова пречиствателна станция за отпадъчни води (ПСОВ). Общата сума на проекта приближава 33.2 млн. лв., от които 26 млн. са безвъзмездна помощ. Водният цикъл на Банско беше един от критично забавените проекти, които не успяха да приключат през предходния програмен период. Министерството на околната среда и водите успя да договори с ЕК изключение за тях и те бяха прехвърлени към новия период до 2020 г. Далеч на второ място с проект за над 4 млн. лв. е компанията за добив на трошен камък, чакъл и пясък \"Бистрица 2002\", която влага 1.5 млн. лв. от европейските фондове в база за производство на асфалтови смеси. Община Благоевград пък е получила 1.5 млн. лв. за обновяване и саниране на сградата на полицията и местната дирекция на МВР и осигуряване на достъп на хора с увреждания. Сред завършените проекти влизат и други представители на частния сектор като благоевградската печатница \"Смилков\" с покупка на специализирана цветна офсетна печатна машина, производителят на облекла \"Фешън Съплай\" с внедряване на оборудване за директен дигитален печат върху текстил и производителят на ластици \"Нитекс\" с покупка на 12 тъкачни машини. Частният сектор в региона Характерно за област Благоевград е, че фирмите са относително малки и разпокъсани. За разлика от другите области в България тук населението не е силно концентрирано в областния център и това е видимо в списъка с най-големи частни бенефициенти. В него фигурират фирми от цялата област.      Лидер е базираният в Гоце Делчев производител на хартиени стоки за домакинството \"Интерпред Партнер\", известен с марката Zebra. Компанията е сключила проекти на обща стойност над 4.1 млн. лв., от които 1.6 млн. са безвъзмездна финансова помощ, основно за придобиването на нова линия за разролване на тоалетна хартия и кухненско руло. Целта е фирмата да намали използваните в производството суровини и образуваните отпадъци. Най-големият бенефициент от Благоевград е производителят на изделия от метал и полиуретан \"Блик-99\", който започна проект с 1 млн. лв. безвъзмездна финансова помощ през ноември миналата година. Средствата са предвидени за закупуването на специфични за дейността машини. Сред големите бенефициенти са и строителни фирми, производител на напитки, на офис обзавеждане, на дограма.", "date": "2019.12.19", "title": "Евросредствата в област Благоевград: В сянката на магистрала \"Струма\""}
{"url": "https://www.dnevnik.bg/sviat/2019/12/19/4007780_kude_e_zimata_-_v_moskva_e_nai-toplo_ot_133_godini/", "text": "Московчани се чудят къде отиде зимата в последните дни на декември, когато обикновено руската столица е покрита от сняг. Метеоролозите отчитат най-високите температури за тези дни от 133 години насам. \"Това не е нашата зима. Нещо дойде от другаде\", казва за \"Ройтерс\" пенсионерката Людмила Бирюкова. Обичайните сняг и ледени висулки ги нямаше в сряда, когато бяха регистрирани 6 градуса по Целзий. Последният път, когато е било толкова топло, е 18 декември 1886 г. Тогава термометрите са показвали 5.3 градуса. Хидрометеорологичният център на Русия показва, че на този ден от годината би трябвало да е около минус 6.2 градуса.      Причината е атмосферен фронт от Атлантика и въздействието му е толкова силно, че прогнозата е за дъжд, а не за сняг, и за новогодишната нощ. Не само хората са изненадани - в Аптекарската градина на Московския държавен университет кокичетата и рододендроните са сред цветята, подлъгани да цъфнат от топлото време, приличащо на началото на пролетта. Градинарят Антон Дубенюк коментира, че цветята ще измръзнат, когато стане студено, и напролет няма да има цъфнали лехи.     ", "date": "2019.12.19", "title": "Къде е зимата - в Москва е най-топло от 133 години насам"}
{"url": "https://www.dnevnik.bg/bulgaria/2019/12/19/4007787_upravliavashtite_sa_protiv_uvelichenieto_na_cenata_na/", "text": "Управляващите са против увеличението на цената на водата в Перник, обяви министърът на регионалното развитие и благоустройството Петя Аврамова пред \"Нова телевизия\". Тя уточни, че Комисията по енергийно и водно регулиране (КЕВР) има законово право да предлага и приема решения за промени в цените. То обаче не е задължително. Изказването ѝ дойде след вчерашното заседание на КЕВР, на което почти всички водни оператори в страната поискаха увеличение на цената на водата с до 10% от 1 януари. Предстои КЕВР да вземе решение на 23 декември. Регионалният министър коментира и заключението на прокурор Красимира Минчева, според което тя и министърът на околната среда и водите Нено Димов трябва да поемат отговорността за водната криза в Перник. Тя каза, че може да носи отговорност и е готова да си подаде оставката, но само ако премиерът Бойко Борисов ѝ я поиска. Аврамова каза още, че има вариант към Перник да бъде пренасочена питейна вода, която се използва от София. Тя обаче не се нае да обясни как това може да стане, като уточни, че не е запозната с техническите детайли.", "date": "2019.12.19", "title": "Управляващите са против увеличението на цената на водата в Перник"}
{"url": "https://www.dnevnik.bg/sviat/2019/12/19/4007788_okolo_30_frenski_voenni_sa_stanali_djihadisti_v_siriia/", "text": "Трийсетина френски военни са се присъединили от 2012 г. насам към редовете на джихадистите в Сирия и Ирак, като са им предоставили своя опит и военни познания, предаде \"Франс прес\", като се позова на доклад на френския Център за анализ на тероризма. Докладът, който се очаква да бъде публикуван към края на седмицата, документира биографиите на тези военни, някои от които са преминали през елитни части като Чуждестранния легион, френската морска пехота или парашутните войски и са решили да се присъединят към джихада в резултат на силно различаващи се обстоятелства. В доклада, който описва биографиите и мотивациите на 23-ма от тях, се казва, че армията е очевидна \"цел за стратегическо вербуване\", но \"ислямистката радикализация в армията остава незначителна\". Някои от военните са се готвели за джихада още преди да облекат униформата. Други са го обмислили след напускане на армията. Някои са дезертирали, отказвайки да се бият срещу мюсюлмани - те са приели исляма или са били родени в мюсюлмански семейства. Опитът на тези мъже, някои от които са загинали, им е помогнал да се издигнат в редиците на организациите, към които са се присъединили. Някои бивши военни благодарение на обучението си във френската армия са могли да планират атентати във Франция, се отбелязва в доклада. Според него властите следят внимателно радикализираните или склонни към ислямистка радикализация военни и през последните години законите са станали по-твърди, особено като позволяват административни разследвания на лицата, които вече са постъпили на служба. /БТА", "date": "2019.12.19", "title": "Около 30 френски военни са станали джихадисти в Сирия и Ирак"}
{"url": "https://www.dnevnik.bg/sviat/2019/12/19/4007791_albaniia_parlament_odobri_sporni_regulacii_na_onlain/", "text": "Албанският парламент одобри късно снощи пакет от законови текстове срещу оклеветяване, критикувани от журналисти и от Съвета на Европа като опит за запушване на устата на медиите, докато правителството изтъква, че те само ще внесат ред в \"джунгла от фалшиви новини и омраза\", предаде \"Ройтерс\". С два закона парламентът овластява албанските медийни регулатори да разглеждат жалби срещу сайтове, да изискват сваляне на материали, да налагат глоби до 1 млн. леки (9 013.88 долара) и да прекратяват дейността им. Журналистите, които протестираха с черни шалове пред парламента, казаха, че новите марки представляват цензура. Повече от 10 медийни организации осъдиха новите законови текстове и обявиха, че ще започнат информационна кампания срещу ограниченията, за да бъдат отменени. Съгласно направени в последния момент промени, законовите ограничения ще засягат между 700 и 800 сайта, както и телевизионни канали. \"Законът гласи: ако материалът ви не ни харесва, можем да го свалим и да ви глобим\", смята редакторът Ентон Абилекай. Премиерът на Албания Еди Рама каза пред парламента, че новият закон цели да не се дава възможност фалшивите новини и оклеветяването да довеждат до фатални последици или да принуждават бизнесмени да дават подкупи, за да не бъдат очерняни продуктите им. Рама подчерта, че законът не накърнява правото на свободно изразяване и мнение, а възстановява достойнството на оклеветените. \"Това е джунгла, която взема пари отляво и отдясно...Джунгла, която поражда омраза, дезинформация и отчаяние\", каза премиерът пред законодателите. Комисарят по човешките права на Съвета на Европа Дуня Миятович каза, че албанският закон се нуждае от спешно подобрение, защото в него има текстове, несъвместими с международните стандарти за човешки права, които защитават свободата на изразяване и свободата на медиите. /БТА", "date": "2019.12.19", "title": "Албанският парламент одобри спорни регулации на онлайн медиите"}
{"url": "https://www.dnevnik.bg/bulgaria/2019/12/19/4007798_geshev_zabravete_za_nezavisima_prokuratura_ako_izleze/", "text": "Не виждам нищо юридическо в темата за дебата за конституционни промени. Той е политически. Прокуратурата е против това да бъде изведена от съдебната власт, защото тогава ще бъде част от изпълнителната. И тогава ще забравим за независима прокуратура – всеки прокурор ще бъде зависим и политическият натиск ще е ежедневие.\" Това заяви главният прокурор Иван Гешев в интервю за БНТ ден след като официално встъпи в длъжност. Помолен да коментира инициирания дебат за промени в конституцията, Гешев каза, че не е чул рационални идеи и изобщо не е наясно какъв е предметът на този дебат. По думите му целта е да се въведе механизъм за отстраняване на главен прокурор, но според него става дума за конкретен главен прокурор, който не се харесва или не е удобен. Гешев направи сравнение със ситуацията в Националната следствена служба (НСлС) по времето на Иван Костов и каза, че тогава е започнал такъв дебат, тъй като Костов не харесвал тогавашния шеф на следствието Бойко Рашков. \"Политиците го направиха директор на НСлС и прекъснаха връзките с окръжните следствени служби. Окръжните следствия не комуникираха с националната следствена служба. Все едно главнокомандващият на армията да може да командва не военните поделения, а само щаба си. Това ме рани смъртоносно в следствието. След това имаше и други проблеми, които почти доубиха следствието, и заради това сега то е в толкова тежко състояние\", коментира Гешев. Той посочи, че за да се съвземе Националната следствена служба, има нужда от младши следователи и приемственост. По думите на Иван Гешев за политиците е по-важен дебатът за новите промени в Наказателно-процесуалния кодекс (НПК) и въвеждане на механизъм за отчетност и възможност за разследване на главния прокурор, а за професионалната общност по-важни са промените в Наказателния кодекс. \"Решение на политиците, на Народното събрание и законодателната власт е какво да се прави с контрола на главния прокурор. Не се притеснявам, аз не съм престъпник и не смятам да върша престъпления\", каза Гешев и обясни, че за професионалистите по-важен е Наказателният кодекс, който регулира обществени отношения, които отдавна не съществуват, и в същото време не регулира проблеми, които са на дневен ред. \"Не може с въдица да се лови слон\", казала европейският главен прокурор Лаура Кьовеши на Гешев по време на един от разговорите им в Брюксел, а Гешев обяснил, че в България не само, че това се прави, но и понякога се прави успешно. Срещу мен се водят няколко дела за клевета, няма да се променя Според Гешев не е вярно това, че главният прокурор не може да бъде разследван и срещу него не могат да се водят дела. Самият той каза, че е встъпил в длъжност с няколко висящи дела, и даде пример с такива за клевета. \"Едно лице, което вие, медиите, наричате Крокодила (Емил Милев, осъден на 17 г. затвор обир на банков клон, обвинен за участие в организирана въоръжена престъпна група за отвличания, грабежи и палежи - бел. ред.), ми е завел дело в Софийски районен съд. Получих призовка за делото за клевета. Наел съм си адвокат, платил съм му хонорар. Аз се гордея с това – той е завел над 860 дела срещу магистрати, журналисти и др. Ето това е проблем. Къде са тези хора, които говорят за свобода на медиите\", разказа Гешев. Той каза, че има и друго дело, заведено от \"гражданин, който носи транспаранти на \"Правосъдие за всеки\". По думите на Гешев срещу него са заведени и други дела, а основният \"наплив\" бил, когато обявил, че е номиниран за главен прокурор. \"Папката с доноси беше дебела. Подозирам, че съм изпуснал няколко десетки дела\", каза Гешев. С исковете, заведени срещу него, той аргументира тезата си, че главният прокурор може да бъде разследван. \"Не смятам да се променям. Правя неща, в които вярвам, и говоря неща, които мисля. Няма да се променя в посока, в която да не се харесвам. Но трябва да бъде ясно на българските граждани, че няма как да бъде харесван главният прокурор, аз не съм политик. Моята работа е да ръководя една структура, която осъществява репресия спрямо някои български граждани. Един кръг от хора задължително трябва да не ме харесват\", каза Гешев и обясни, че няма как да бъде харесван от разследвани лица, които вършат престъпления. \"Тези хора няма как да са доволни, ако са им запорирани активи за над 2 млрд., няма как да са щастливи. Това са естествени процеси, за мен е важно да работя за българските граждани. С ясното съзнание съм какво ще се случи и какво ще следва. Даже ми е интересно\", каза Гешев. \"Имаме много добри качества като нация, с които можем да се гордеем. Ситуацията не е чак толкова черна\", смята главният прокурор. Чие назначение е - на Цацаров, Борисов или Пеевски? Запитан дали е човек на Цацаров, Борисов и Пеевски, или е назначение на президента, Гешев заяви, че е назначение на колегите му прокурори, следователи и съдебни служители. \"А това, което цитирате, е политика\", добави Гешев. Той коментира предложението за промени в НПК да бъде създадена фигура на \"независим\" прокурор, който да се избира от прокурорската колегия на Висшия съдебен съвет, да оглавява инспектората във Върховната касационна прокуратура и единствен да има правомощия да разследва главния прокурор. Предложенията бяха направени след критичните резолюции на Венецианската комисия и Комитета на министрите към Съвета на Европа и бяха приети на извънредно заседание на правителството. \"Това е един механизъм, който теоретично може да не се случи в рамките на нашия живот. Аз нямам притеснения какъвто и механизъм да приеме Народното събрание, защото не смятам да извършвам престъпление. И сега има такива механизми – главният прокурор може да бъде отстранен за уронване на престижа на съдебната власт, което е по-лесно и по-възможно\", каза Гешев. По думите на главния прокурор през годините се е наложила политическата теза, че ръководителят на държавното обвинение е безконтролен и безотчетен, а българската държава и прокуратура не са били достатъчно активни. \"Главният прокурор носи отговорност като всеки един магистрат. Дали това е достатъчно е друга тема, но това, че е безотчетен, категорично не е вярно. След Нова година ще поискаме анализ на нашия аналитичен отдел. Поканил съм едни от светилата на българското право да направят анализ и тогава ще излезем с нашето становище за промените в НПК. Дали ще сработи който и да е механизъм може да стане ясно едва когато мине време и бъде изпитан\", каза Гешев. Той обясни, че вижда и добри идеи, но и потенциални проблеми в проекта за промени. \"Трябва да съзнаваме, че това е законопроект, но мисля, че може да се стигне до едно разумно решение. Хората, които са против този механизъм, никога няма да са доволни, защото с тази тема се хранят – и като идеология, и буквално – хранят се с грантове\", посочи главният прокурор. На въпрос как ще работи с председателя на Върховния касационен съд Лозан Панов, след като Гешев вече е част от \"тримата големи\" в съдебната власт, той подчерта, че е различен типаж, защото не го интересува дали някой го харесва или не. \"Аз съм на определена позиция, целта ми е да си свърша работата, без да се влияя от емоции. Аз мога да работя с всеки, ако и той иска да работи с мен\", посочи Гешев, а след това обясни и че няма да има проблем в работата си с досегашния главен прокурор Сотир Цацаров, който в петък застава начело на антикорупционната комисия. Гешев посочи, че Цацаров е изключително добър администратор, и изрази увереност, че ще се справи с работата начело на КПКОНПИ. \"Въпреки проблемите тази комисия не е толкова зле оставена. Факт е, че от антикорупционната комисия и прокуратурата са предявени искове за над 3 млрд. лв. и са запорирани над 2 млрд. лв. Това е изключително добър резултат за европейска държава. Има някои несъвършенства, но не може да искаш от едно дете да проходи на 6 месеца\", каза главният прокурор и посочи, че това е сравнително нова структура. Гешев повтори отново тезата си, която заяви и пред журналисти веднага след като президентът Румен Радев подписа указ за назначаването му – че главният прокурор не е пощенска кутия, която да приема всякакви сигнали от политически партии. Ще се бори с местните \"велможи\" и с прекомерната натовареност на обвинителите \"Главният прокурор може да препрати по съответния ред на компетентната прокуратура определен сигнал. Въпрос на уважение към институциите е да приемеш представител на политическата класа. Но аз ще им обяснявам, че не съм пощенска кутия. Част от това е и политически пиар на хората, които депозират сигнали. Това е част от тяхната работа, но не е част от моята работа\", обясни Гешев. Той говори и за проблема с прекомерната натовареност на прокуратурите, като посочи, че този проблем е хроничен и е много сериозен. Според Гешев трябва много внимателно да се преоцени и системата за случайно разпределение на делата. Той даде пример със специализираната прокуратура, където обвинителите работят и на празници, и в събота и неделя. По думите на Гешев в Европа има силно развита система за стимули, които не са задължително финансови. \"При нас в прокуратурата, включително и в съда, може да работиш различно - в пъти по-малко и да получаваш еднакво възнаграждение. Това не е стимул за прогрес и развитие. Има един куп други проблеми, които са натрупани хронично и вече са станали част от мисленето\", коментира Гешев. Според главния прокурор в някои малки населени места прокуратурата е част от статуквото, а в подобни градове всички се познават – прокурор, съдия, шеф на полицията и началниците на различни институции на местно ниво. Той обясни, че са се превърнали в местни \"велможи\". \"Това дори в личен план създава проблеми за функционирането на местните структури. Такива представители на прокуратурата участват в някакви самостоятелно обособени територии, в които всичко е предвидимо и ясно и невинаги е в полза на българските граждани. Ще се поставят конкретни задачи и цели пред съответните проблемни райони. Надявам се, че ще се променят. Един сериозен проблем на местно ниво е, че никой не вярва на институциите. Хората не правят разлика между съд и прокуратура. Знаят, че има полиция и други\", посочи Гешев.", "date": "2019.12.19", "title": "Гешев: Забравете за независима прокуратура, ако излезе от съдебната власт"}
{"url": "https://www.dnevnik.bg/evropa/2019/12/19/4007803_italiia_vurvi_kum_referendum_za_namaliavane_na_broia/", "text": "Италиански депутати събраха достатъчно подписи, за да подложат на референдум вече одобрен закон, който би намалил с една трета техния брой на следващите избори, предаде \"Ройтерс\". Законът, подкрепен от управляващата партия Движение \"Пет звезди\",  беше одобрен през октомври  с голямо мнозинство след дълга процедура в парламента, която е необходима за конституционни промени. Много депутати обаче бързо след това започнаха работа, за да опитат да блокират реформата, която предвижда намаляване на броя на депутатите до 400 от 630 и на сенаторите до 200 от 315. Конституционните реформи, включващи работата на парламента, могат да бъдат спрени и подложени на референдум, ако една пета от членовете на една от камарите подпише петиция с искане за това в рамките на три месеца след приемането на реформата в парламента. Натоварената с петицията парламентарна комисия вчера обяви, че е събрала 64-те подписа, небходими в Сената. Референдумът трябва да бъде одобрен от Конституционния съд, преди да бъде насрочена дата за него, но е малко вероятно съдът да не даде съгласието си. Спънките пред реформата вероятно ще ядосат антисистемното Движение \"Пет звезди\" и може да изкарат наяве напрежението в управляващата коалиция. Между двете партии в нея вече има спорове по редица въпроси – от реформата на еврозоната до правата на мигрантите. \"Пет звезди\" от дълго време настоява, че щедро възнаграждаваните депутати са прекалено много и това е прахосване на парите на данъкоплатците. Партията превърна реформата в едно от  ключовите условия за сформиране на правителство  с лявоцентристката Демократическа партия през септември след падането на предишната коалиция с крайнодясната \"Лига\" на Матео Салвини. Много депутати на Демократическата партия обаче се обявиха против промяната. Референдумът може да засили риска от падане на правителството в началото на следващата година.", "date": "2019.12.19", "title": "Италия върви към референдум за намаляване на броя на депутатите с една трета"}
{"url": "https://www.dnevnik.bg/bulgaria/2019/12/18/4005967_trudno_li_se_pravi_koledna_ukrasa_v_skandinavski_stil/", "text": "До Коледа остават броени дни и ако все още не сте украсили дома си или смятате, че имате нужда от още мъничко празнично настроение и искате нещо по-нетрадиционно, може да опитате сами да изработите декорация в скандинавски стил.  Тя е по-семпла и изчистена, а в същото време създава уют и настроение. Отличава се с това, че използва по-малко цветове в декора за сметка на разнообразие от природосъобразни материали за изработката на декорациите. В скандинавската коледна украса важни условия са естественото излъчване, връзката с природата и ефектът на детайлите. За скандинавският коледен венец се използват клони и растения, подходящи за сезона. Основата на венеца е изработена от преплетена слама, а растенията се закрепват с помощта на тел. За украсата се използват джинджифилови сладки, сушени плодове, шишарки и кипарисови плодчета, коледни лампички. Светлината заема специално място в коледната украса от Скандинавието. Традиционните лампички са задължително едноцветни - в бяла или жълта светлина. Всички материали могат да се купят от борсата за цветя на пазара \"Димитър Петков'', а какво още трябва да знаете, преди да започнете да правите своя коледен венец, може да научите във видеото от Савина, дизайнер и флорист в  S idecoration .", "date": "2019.12.19", "title": "Трудно ли се прави коледна украса в скандинавски стил"}
{"url": "https://www.dnevnik.bg/sport/2019/12/19/4007809_livurpul_privlicha_iaponec_koito_vkara_na_anfiild/", "text": "Ливърпул\" обяви привличането на японеца Такуми Минамино от \"Залцбург\". Атакуващият полузащитник ще стане футболист на червените на 1 януари. Европейският клубен шампион задейства сделката чрез клаузата за откупуването на играча на стойност 7.25 млн. паунда. Минамино впечатли с играта си срещу \"Ливърпул\" в мачовете между двата отбора в групите на Шампионската лига. Той вкара в зрелищния двубой, спечелен от червените с 4:3 на \"Анфийлд\". \"Сбъдната мечта е да стана футболист на \"Ливърпул\". Толкова се вълнувам, че това вече е действителност\", каза Минамино пред сайта на червените. Японецът добави, че една от целите му е била да заиграе във Висшата лига. Мениджърът Юрген Клоп също изрази задоволство от привличането на полузащитника. \"Такуми е много бърз, много умен играч. Намира пространство между линиите. Смел е с топката, но също е смел и без нея, което го прави подходящ отборен играч\", заяви германецът.", "date": "2019.12.19", "title": "\"Ливърпул\" привлече японец, който вкара на \"Анфийлд\""}
{"url": "https://www.dnevnik.bg/tehnologii/2019/12/19/4007810_gugul_i_jutjub_se_srinaha_v_chast_ot_balkanite_i/", "text": "Гугъл\" и платформата за видеосъдържание \"Ютюб\" претърпяха срив, засегнал много потребители в България и други държави. В социалната мрежа \"Фейсбук\" потребители в София и други градове съобщаваха в продължение на повече от час, че не е възможно да заредят нито един от двата сайта. Недостъпни бяха и услуги като пощата на \"Гугъл\" - \"Джимейл\", или услугата за преводи \"Гугъл транслейт\". В съседна Сърбия \"Танюг\" пише, че много потребители  не могат  да използват услуги на \"Гугъл\" от 9 ч. местно (10 ч. българско) време в по-голямата част на страната. Към 10:50 ч. българско време и търсачката на \"Гугъл\", и \"Ютюб\" са достъпни от редакцията на \"Дневник\".      Карта,  достъпна  на сайта Downdetector, обаче показва, че към този момент са засегнати големи части от Балканите и Турция, а проблеми са регистрирани в отделни точки в Западна Европа. Сред тях са Югоизточна Великобритания, Холандия и Швейцария. Най-сериозен изглежда проблемът в Западна България (но и в Пловдив и Варна), района на Атина, Истанбул и Анкара. Засегнати са части от Сърбия и Северна Македония, както и Букурещ. Правителството на Турция официално обяви, че проблемът не е свързан с операторите ѝ, а вероятно е \"глобален\".      Според сайта outage.report, който също следи сривове, са получени общо 2760 сигнала за проблем с \"Гугъл\" от Турция, България (най-силно засегната), Гърция, Сърбия, Северна Македония и \"още 37 страни\". Картата на този сайт показва, че са  силно засегнати  София, Пловдив, Бургас, Велико Търново, Скопие, Истанбул и Измир и в по-малка степен Белград. Над 70% от всички, съобщили за проблем, твърдят, че са имали цялостен срив на интернет. Официално причините за срива все още са неизвестни. Много сайтове и уеб услуги използват \"Гугъл\" и сървърите ѝ и при срив работата им лесно може да стане невъзможна. \"Нетблокс\", друго издание, което наблюдава смущенията в интернет,  пише , че инцидентът \"не е свързан с държавно филтриране или цензура\", а \"вероятният проблем е в център за данни\" или друг проблем в инфраструктурата на \"Гугъл\".", "date": "2019.12.19", "title": "\"Гугъл\" и \"Ютюб\" се сринаха в част от Балканите и Турция"}
{"url": "https://www.dnevnik.bg/sport/2019/12/19/4007771_iozil_e_premahnat_ot_kompjuturna_igra_v_kitai_sled/", "text": "Халфът на \"Арсенал\" Месут Йозил е премахнат от компютърната игра Pro Evolution Soccer (PES) 2020 в Китай. Причина за мярката се оказаха коментарите, които футболистът направи преди седмица, как азиатската страна третира уйгурските мюсюлмани. Наскоро  футболистът публикува туит, в който защити етническата група . Впоследствие от \"Арсенал\" се дистанцираха от действията на германеца, а в неделя държавната CCTV свали от ефир мача на \"артилеристите\" с \"Манчестър сити\". Според правозащитни организации около милион души, основно от мюсюлманската уйгурска общност, са били задържани в изправителни лагери, като дори не са били подложени на съд. \"Германският футболист Йозил публикува изключително крайно мнение за Китай в социалните мрежи. Неговите думи нараниха чувствата на китайските фенове и нарушиха спортния дух за мир и любов. Не го разбираме, не го приемаме и не прощаваме\", обявиха от NetEase. Преди дни  министърът на външните работи на Китай Дженг Шуан  обяви, че Йозил е бил подведен от фалшиви новини.", "date": "2019.12.19", "title": "Йозил е премахнат от компютърна игра в Китай след подкрепата към мюсюлмани"}
{"url": "https://www.dnevnik.bg/bulgaria/2019/12/19/4007821_shefut_na_nso_poiska_promeni_v_zakona_za_slujbata/", "text": "Началникът на националната служба за охрана (НСО) бригаден генерал Красимир Станчев призовава да започне дебат за промени в закона за службата пет години след влизането му сила. \"Тези промени трябва да концентрират функциите и дейността на НСО до същността на една мотивирана и с висок обществен авторитет държавна охранителна служба\", казва той във видеообръщение към колегите си, изпратено и до медиите. Посочва, че не е достатъчно една специална служба да има свой закон, а той трябва да отразява обективните условия на специализираната дейност за целите на националната сигурност, която нито една друга служба или държавна структура не може да изпълнява. Той изрежда какво е направил начело на службата, но посочва, че все още е предизвикателство повишаването на обществения й авторитет. \"Не можем вече да отричаме, че професионализмът, съвестта и лоялността на служителите на НСО не са достатъчен аргумент за обществена подкрепа.\" Изявлението идва след пореден инцидент с кола на НСО,  при която бе блъснат  младеж в София. Случаят за пореден път  отвори дискусията  за това кои хора охранява службата и на какво основание сред тях са депутатът от ДПС Делян Пеевски и почетният лидер на партията Ахмед Доган.  Предишният случай , в който имаше напрежение около работата на службата, беше в случай, в който видео на живо в профила на премиера Бойко Борисов във \"Фейсбук\" показа как се движи колата с охраната му. Цялото му обръщение вижте във видеото. ", "date": "2019.12.19", "title": "Шефът на НСО поиска промени в закона за службата"}
{"url": "https://www.dnevnik.bg/sport/2019/12/19/4007835_desetki_raneni_pri_sblusuci_s_policiiata_krai_kamp_nou/", "text": "Близо 50 души бяха ранени в сряда вечерта по време на сблъсъците между привърженици на независимостта на Каталуния и полицаи край стадиона \"Камп ноу\" в Барселона, където се игра дербито между \"Барселона\" и мадридския \"Реал\", съобщи БТА.  Около 5000 души се включиха в демонстрацията. До ескалация на напрежението се стигна, след като участниците започнаха да хвърлят по полицаите предмети, да издигат барикади и да палят контейнери за отпадъци. Как протече футболното дерби, известно като \"Ел класико\"", "date": "2019.12.19", "title": "Десетки ранени при сблъсъци с полицията край \"Камп ноу\""}
{"url": "https://www.dnevnik.bg/skorost/2019/12/19/4007848_mvr_vadi_na_putia_vsichki_slujbi_za_goliamoto_putuvane/", "text": "Всички служби на МВР ще бъдат ангажирани с контрол на правилата за движение по пътищата преди, по време и след предстоящите коледни и новогодишни празници. Това се разбра днес на пресконференция в дирекция на полицията. Освен от Пътна полиция, която ще използва и цивилни коли, спазването на пътните правила ще контролират и служители на жандармерията и Охранителна полиция. Основно ще се следи за агресивно каране, шофиране в аварийните лентите, неправилни маневри и превишена скорост. Общо около 3600 полицаи ще се по пътищата, като най-сериозно присъствие ще има в петък (20 декември), понеделник (23 декември), следващия петък (27 декември) и на 1 януари. Мобилизирани са всички устройства за контрол на скоростта, които са общо 205. Сред тях има 22 стационарни радара, 32 камери триноги и 148 мобилни станции в полицейските автомобили. От Пътна полиция посочиха, че през миналата година между 21 декември и 1 януари са издадени 12 400 фиша за различни нарушения, 14 хил. фиша за превишена скорост, 4670 акта и са отнети 270 книжки за алкохол или наркотици. На 134 автомобила са прекратени регистрациите, защото са били шофирали от пияни или дрогирани лица. В София в най-натоварените дни ще дежурят пътни полицаи по входно–изходните трасета, които ще имат готовност да регулират движението. Засилено полицейски присъствие ще има и около търговските центрове. От Агенция \"Пътна инфраструктура\" съобщиха, че традиционната забрани за движение на товарни автомобили с тегло над 12 тона по магистралите и по-натоварените пътища (виж картата) ще е в сила утре от 16 до 20 часа, в събота от 8 до 11 часа, на 23 декември от 16 до 20 часа и на 26 декември от 14 до 20 часа. Добрата новина за шофьорите е, че по магистрала \"Тракия\" няма ремонти, а по \"Хемус\" ще остане само стеснението при тунел \"Витиня\", след като работата при 20-ия километър ще приключи днес.      От Гранична полиция очакват най-сериозен трафик да има по границата с Гърция и в тази връзка призоваха да не се използва само най-популярният пункт към тази страна – Кулата, но и останалите Илинден, Маказа и Капитан Петко воевода. От службата съветват пътуващите да подготвят документите си и да се снабдят с нужните разрешения за извеждане на деца, ако те пътуват само с един от родителите. Информация за натоварването на граничните пунктове ще има на интернет страницата на МВР, като на всеки два часа тя ще се актуализира.", "date": "2019.12.19", "title": "МВР вади на пътя всички служби за голямото пътуване по празниците"}
{"url": "https://www.dnevnik.bg/analizi/2019/12/19/4007828_niama_da_se_vrushtat_pari_za_kushti_za_tushti/", "text": "                         Скандалът с къщите за гости буквално взриви общественото пространство и властта беше принудена да свърши нещо, за да удовлетвори обществените очаквания. Сред получилите пари със сигурност има такива, които не развиват селски туризъм с тях, има и такива, които реално правят бизнес. Но не съществува правен способ двете групи да бъдат идентифицирани и едната да бъде наказана. По-просто казано – пари няма да се връщат. И причината е една – няма правно основание за това. Когато една тема придобие такова огромно обществено внимание, тя винаги трябва да бъде разглеждана на две плоскости – политическа и експертна. широката общественост иска най-малко да бъдат връщани пари за къщите за гости, а ако може собствениците им да лежат поне по 20-30 години в затвора – още по-добре. Не по-лоша се струва и идеята на широката публика къщите за тъщи заедно със собствениците им вътре да бъдат погълнати от пожар. При тези нива на обществено недоволство властта се чудеше и маеше каква простотия да сътвори, за да отговори на широката публика с равна по сила на очакванията реакция. И сътвори огромна простотия. От юридическо гледище – защо няма да се връщат пари? Защото няма правно основание за това. Нека разгърнем казуса от самото начало, от всичките му страни: Когато даден кандидат заявява желание да получи финансиране за конкретен обект(къща), той изготвя своите документи съобразно наредба на Държавен фонд \"Земеделие\", която определя условията и реда за получаване на безвъзмездна финансова помощ. Част от всички тези документи е така нареченият \"бизнес план\", на базата на който се получава финансирането. Важно е да подчертаем, че той е за период от 10 години и е прогнозен. Измежду огромния набор от документи никъде не съществува ред/клауза или други, които да определят реда за връщане на европари, при условие че бизнес планът не се спазва. Във всички договори за финансиране на къщи за гости не съществува клауза, която да урежда реда за връщане на пари, при условие че не изпълняваш прогнозния 10-годишен бизнес план. Управляващите знаят прекрасно всичко, описано по-горе. Знаят, че Държавен фонд \"Земеделие\" е изготвил наредба, по силата на която няма правно основание да се връщат пари. Знаят и че в сключените договори за получаване на безвъзмездна помощ няма правно основание да се връщат пари. Но трябваше да сторят нещо. Това \"нещо\" бяха изменения в Закона за подпомагане на земеделските производители, които предвиждат санкции за получателите на европари за къщи за гости. Да, такива санкции трябва да има, защото безнаказаността е това, което разяжда обществото ни. Но къде са гигантските гафове? Очевидно е, че са приети норми с обратно действие. Т.е. въвежда се санкция, която не е била известна към датата на кандидатстването на бенефициентите, подписването на договора за безвъзмездна помощ и фактическото изпълнение на договора. Т.е. новите изменения в закона, които целят да се удовлетвори общественото очакване за справедливост, предвиждат бенефициентите да бъдат наказани за нещо, за което те не са знаели, че ще търпят санкция. Това чудо на чудесата, което са сътворили нормотворците ни, може да бъде приравнено към юридическа неграмотност и непознаване на общите правила на правото, а именно: Като елемент от предвидимостта на правния ред и гаранция за правна сигурност общо правило е, че правните норми действат занапред. Адресатите на новоприетите норми следва да преразгледат поведението си на база моделите на поведение, които правните норми установяват. В условията на въвеждане на норми със санкционен характер с обратна сила това е невъзможно. Нещо повече – приетите изменения противоречат на чл. 14.(3) От Закона за нормативните актове, който еднозначно и недвусмислено обективира гореизложеното: \"Не може да се дава обратна сила на разпоредби, които предвиждат санкции, освен ако те са по-леки от отменените.\" Законодателни промени с обратно действие във вреда на дееца спрямо приключили юридически факти е атентат срещу здравия разум. Те уронват правната сигурност в държавата. Нещата са прости. Получателите на европари е трябвало да знаят какви санкции ги грозят още на етап кандидатстване или най-късно при подписване на договора. Всички други изисквания към кандидатите, въведени днес за изпълнение преди 5 години, са отвъд житейските реалности и възможности. Защото широката публика иска наказание \"тук и сега\", властта е решила да санкционира получателите на европари за тригодишно неизпълнение на прогнозния десетгодишен бизнес план. Тоест бенефициентите чрез своя бизнес план са казали на Държавен фонд \"Земеделие\" какви очаквания за приходи имат за период от 10 години. На третата година, в условие на неизпълнение на прогнозен бизнес план, властта решава да наложи финансови корекции до сто процента. А ако бенефициентите в хода на времето успеят да изпълнят бизнес плановете си? Ако за период от десет години успеят да надскочат очакваните приходи? А ако днес тези, които изпълняват за три години бизнес плана си, не успеят да го изпълнят за десет? Кой е по-крив и прав? Няма отговор от управляващите. Няма, защото най-дълбоко в нормативната база за получаване на тези пари е закодирано средства да не се връщат, дори и при неизпълнение на бизнес плана. За да \"удовлетвори\" общественото недоволство, освен че законодателят прие промени, описани в гаф 1 и гаф 2, той реши и да пристъпи към издаване на актове за установяване на публично държавно вземане по реда на ДОПК. Това се случва, като се открие производство за издаване на актове за установяване на публично държавно вземане. Преди издаването на самите актове (процедурата дава тази възможност) бенефициентите преведоха редица аргументи, част от които изложени в настоящата статия, за да охранят тесния си интерес. След огромния брой отговори на бенефициентите, които основно стъпват на факта, че е незаконосъобразно обратното действие на правни норми със санкционен характер, в Държавен фонд \"Земеделие\" са в цунгцванг. Ако издадат актовете, ще изгубят делата в съда. Ако не издадат актовете, ще трябва да обясняват на хората, че няма как да бъдат санкционирани хората с \"къщи за тъщи\", тъй като държавата не си е свършила работата преди 5 години. Видимо от изнесените публични данни, голяма част от получилите финансиране са се обогатили, без намерение да развиват селски туризъм. Със сигурност има и друга група бенефициенти, които развиват къщите си за гости в духа на хотелиерството. Но реалността днес е, че се намираме в условие на невъзможност да разграничим едните от другите. Като изключим ангажирането на наказателна отговорност за оказване на натиск от близки до властта хора за одобрение на конкретни проекти, която тази статия не разглежда, практически не се вижда възможност да бъдат връщани пари от собствениците на \"къщи за тъщи\". Поради една проста причина – няма правно основание. Но това управляващите са го знаели от самото начало.", "date": "2019.12.19", "title": "Няма да се връщат пари за \"къщи за тъщи\" – държавата е в цугцванг"}
{"url": "https://www.dnevnik.bg/sviat/2019/12/19/4007849_aresti_i_v_bulgariia_v_goliama_operaciia_sreshtu/", "text": "България е участвала в една от най-големите операции срещу ндрангета - италианската организирана престъпна мрежа от района Калабрия. Задържани са 334 души, включително полицейски началник, адвокати, предприемачи, счетоводители, държавни служители, съобщават местните медии. Конфискувани са 15 милиона евро, а сред арестуваните е и Джанкарло Пители, известен адвокат от Катанцаро, който е бивш депутат от \"Форца Италия\", регионален координатор на партията на Силвио Берлускони и бивш член на правната комисия в долната камара на парламента в Рим. \"Най-голямата операция\" от \"чисти ръце\" насам \"Това е най-голямата операция след мегапроцеса в Палермо\", казва Никола Гратери, районният прокурор в Катанцаро. Той има предвид прочутите процеси срещу сицилианската мафия в периода 1986-1992 г., в които бяха съдени над 1000 престъпници. \"Напълно разбихме клановете в провинция Вибо, но те действат в Италия от Алпите до Сицилия.\" Заподозрените сега са 416, като 260 души са в затворите, 70 са поставени под домашен арест, а на четирима е забранено да напускат страната. Очакваните обвинения са сдружаване с престъпни намерения, убийства, изнудване, рекет, ДДС измами и престъпни схеми с отпадъци. В операцията Rinascita-Scott от тази сутрин са участвали около 2500 карабинери, подкрепени от хеликоптери и командоси от елитната част Gruppo di Intervento Speciale (GIS). Центърът е във Вибо Валентия, но е обхваната и дейността на местния клон на ндрангета в Ломбардия, Пиемонт, Венето, Лигурия, Емилия Романя, Тоскана, Лацио, Сицилия, Пулия, Кампаня и Базиликата.  Арести са извършени още в Германия и Швейцария съгласно европейска заповед от властите в Катанцаро. Престъпен износ на отпадъци за България В края на миналата седмица изданието \"Кориере ди Умбрия\" цитира прокурор Гратери за описва схема за незаконен износ на отпадъци към България. Става дума за всякакъв вид отпадъци, включително опасни, като целта е те да бъдат заровени в незаконни сметища, за да се увеличи печалбата от парите, получавани за преработването им, допълва вестникът. Схемата е измислена от двама босове на ндрангета, които са арестувани на 18 януари миналата година - Джузепе Пино Бенинказа и Паскуале Никола Профити. В подслушани телефонни разговори се чува Профити да казва: \"Намери ми наоколо сметосъбираща компания, ние ще я поемем, в смисъл, че ще се вмъкнем в нея и имаме поделение в България. Бенинказа отвръща, че това може да се окаже по-сложно, защото отпадъците обикновено са съпроводени с документи. \"Ти ми намери нещо, в Италия вече не знят къде да го складират\", успокоява го Профити.", "date": "2019.12.19", "title": "Арести и в България в голяма операция срещу стотици престъпници от ндрангета"}
{"url": "https://www.dnevnik.bg/biznes/2019/12/19/4007847_niakolko_suveta_kak_da_se_svali_smetkata_za_tok_po/", "text": "Статистиката сочи, че подготовката за празничните дни значително повишава потреблението на ток, напомня ЧЕЗ. Използването на повече и за по-дълго време електрически уреди за приготвяне и съхранение на храна, отопление през студените дни, осветление и украса, характерни за периода, ще се отрази и върху размера на месечните фактури. Прилагането на мерки за енергийна ефективност би могло да спести до 20% от разхода за енергия, без да наруши спокойствието и уюта на домакинството, смятат експертите на компанията. Малки и съвсем лесни за изпълнение промени в ежедневните навици могат значително да намалят разхода на енергия при приготвяне на храна. Ако при готвене се използва остатъчната топлина на фурната и тя се изключва 10 мин. преди края на времето за печене, може да се спести до 18% от сумата, която се заплаща за електроенергията за нейната работа. Близо 20% икономия на електроенергия ще осигури готвенето с капак и използването на тенджера под налягане, както и намаляването на фурната с 20 градуса, когато се приготвя ястие в керамични или стъклени съдове. Те задържат по-добре топлината, затова при готвенето с тях е нужна по-малко енергия. Върху котлоните на готварската електрическа печка е препоръчително да се поставят съдове с размер, съответстващ на размера на котлона, с дебело и равно дъно – неравност от 1 мм на дъното води до преразход на 15% електроенергия.  Изключването на електрическите уреди от контакта, когато не се използват, може да намали сметката за електричество с до 5%, както и да предотврати евентуалните повреди по тях при по-дълго отсъствие от дома. Тези с по-нисък клас на ефективност консумират годишно около 150 кВтч електроенергия по време на постоянната готовност за работа. Избирайте енергийно спестяващи уреди с висок клас на ефективност. Използването им може да намали значително сметките за ток, посочват от компанията. От друго разпределително дружество - EVN, също дават съвети. Сред тях е това хората да се уверят, че външни хора нямат достъп до електрически контакти, които са част от елинсталацията на имота. Съветват и преди пътуване да се запишат показанията на електромера и да се сравнят с показанията при завръщане. ЕVN България също напомня, че традиционно декември се характеризира с повишена консумация на електроенергия. Тази тенденция става още по-изразена по време на коледните и новогодишни празнични и почивни дни. Интересни факти и други практични съвети за пестене на енергия в дома са публикувани на  корпоративния сайт  на дружеството. ", "date": "2019.12.19", "title": "Няколко съвета как да се свали сметката за ток по празниците"}
{"url": "https://www.dnevnik.bg/sport/2019/12/19/4007845_nai-evtinite_bileti_za_macha_ludogorec_-_inter_shte_sa/", "text": "Между 50 и 90 лева ще струват билетите за мача от 1/16-финалите в Лига Европа между  \"Лудогорец\" и \"Интер\" , обявиха от българския шампион. Двата тима ще се срещнат на 20 февруари в Разград от 19.55 часа. Продажбата на билети ще започне точно един месец преди двубоя. Между 20 и 26 януари право да купуват билети ще имат притежателите на абонаментни карти, членовете на фенклубовете, както и привърженици, присъствали на последния мач с \"Ференцварош\". За тях обаче важи ограничение от по максимум три билета на човек. От 27 януари започва свободната продажба на билети. Цената от 50 лв. е за  трибуна \"Моци\"  и за Сектор \"Г\". Билетите за Сектор \"В\" са 75 лева (блокове 1,2, 5 и 6) и 90 лв. (блокове 3 и 4). По 75 лева струват билетите и за сектор \"А\"1, а за централната трибуна са по 90 лв.      Същите бяха цените на билетите и при гостуването на другия голям клуб от Милано - \"Милан\".  \"Росонерите\" играха с \"Лудогорец\"  на същата фаза в турнира през сезон 2017-2018. От \"Лудогорец\" съобщиха, че са отправили молба към УЕФА феновете на \"Интер\" да бъдат настанени в сектор \"А\", докато традиционната трибуна за гостите - \"Г\", да бъде пусната в продажба за запалянковци на домакините. Сектор \"А\" е единственият на стадиона в Разград, който не е изцяло покрит, но от клуба анонсираха, че през 2020 г. и той ще бъде ремонтиран.", "date": "2019.12.19", "title": "Най-евтините билети за мача \"Лудогорец\" - \"Интер\" ще са по 50 лева"}
{"url": "https://www.dnevnik.bg/photos/2019/12/19/4007862_snimka_na_denia_predkoledna_akciia_na_maikite_sreshtu/", "text": "Протестна предколедна акция организираха за пореден път майките на деца с увреждания от Националната гражданска инициатива \"Системата ни убива\". Пред служебния вход на парламента те отново заявиха исканията си за 118 оставки на всички депутати, гласували \"за\" назначаването на Валери Симеонов за зам.-председател на Народното събрание.", "date": "2019.12.19", "title": "Снимка на деня: Предколедна акция на майките срещу Валери Симеонов"}
{"url": "https://www.dnevnik.bg/evropa/zemedelie/2019/12/19/4007846_kozle_butikov_biznes_po_semeina_recepta/", "text": "Ние сме малки, но независими, доколкото можем, и произвежданото сирене не е много, но за сметка на това качествено\", казва с широка усмивка на лице Иван Мутафчиев. И днес, когато пада първият сняг, той е със своята съпруга, за да нагледат 240-те кози във фермата си близо до град Банско. Работата в нея е само част от всекидневните им задължения – по-късно те ще отидат до своята мандра в град Разлог и ще подготвят нова партида от продуктите си за превоз към столицата. Двамата заедно със сина Георги са пример за вярата ни, че всяко положено усилие може да се възнагради, когато се трудиш качествено, за да кажеш накрая: \"Трябва да има новатори, трябва да има оптимисти, които да дърпат. Опитваме се да покажем, че може да стане.\" Това е веруюто на собствениците на \"Козле\" - сертифицираната биоферма и мандра за производство на биопродукти от козе мляко. Семейството на Иван, Тодорка и Георги Мутафчиеви стои зад най-малката мандра в България – само 120 кв.м. \"Беше ужас да я узаконим – спомнят си те – никой не искаше да го направи. Подадохме първите документи и отговорът веднага беше – не! - А защо? - Защото е малка... Но и това стана, няма нещо, което ние да сме започнали да не сме го довършили...\", коментира Тодорка. Изборът за бизнес с кози продукти се случва по естествен път. Навремето дядото на Иван бил козар и събирал животните на местните жители в горната част на Банско. \"Всеки септември ги дояха и му се полагаше от млякото. От него правеха най-вкусното сирене, което някога съм ял – слагаха го в калъпи в реката, цедяха го и го ръсеха сол с цяла шепа. Тогава бяхме деца, на всяко се полагаше по огромно парче топъл хляб и сиренето заминаваше.\" Добрият спомен кара семейство Мутафчиеви да започне да пресъздава същия хубав, ярък вкус първо в домашни условия, а след това да се запита възможно ли е да го произвеждат и в по-големи количества. И защо не - козата е икономично животно, не изисква голяма дажба, като кравата например. Освен това е с най-хубавите листа и с билки от ливадите в близост до фермата, така че продукцията също е чиста. През 2009 г. вече са закупени 80 животни и \"Козле\" е факт. В първата година семейството работи само през септември и прави около 100 – 150 кг сирене, количество за притеснение – как ще го продадат? \"Е, продаде се...\", спомня си Тодорка. На другата година започнали доста плахо от май месец. Хората идвали, пробвали и които харесвали продукта, казвали за него и на други и така от уста на уста мълвата за хубавото им козе сирене се разнесла. \"Учихме се малко в движение, обяснява Иван – но всъщност Тодорка е с две висши образования – химия и биология и психология, така че разбира от технология и си говори по цял ден с козите, шегува се той. Той е лесоинженер. \"Дейността сама по себе си е сложна, защото изисква най-напред внимание и непрестанна грижа към животните. Постоянството е един от ключовите елементи в нея. Много хора се отказват поради това\", обяснява мъжът.                           През 2011 г. семейство Мутафчиеви успешно кандидатства по Програмата за развитие на селските райони и изгражда ферма в град Банско, а впоследствие и мандра в град Разлог. Първият проект е по мярка 121 \"Модернизиране на земеделски стопанства\" и е на стойност около 15 000 лв. – малък, но достатъчен за тях бюджет, колкото да започнат. По-късно подават документи и по мярка 123 \"Добавяне на стойност към земеделските и горски продукти\" от ПРСР 2007 - 2013 г. за оборудване на малко преработвателно предприятие, благодарение на което стартира и мандрата. \"Това, за което бяхме кандидатствали, стана. Беше много полезно за нас, искахме да видим дали проектите наистина се случват. Когато си честен, не правиш далавери, нещата стават. За нас тези финансирания работят\", твърди Иван. Така неусетно минават 10 години в отдадена работа – време, за което \"Козле\" успява да се наложи като марка и да се сертифицира като биопроизводител. Семейството посещава десетки изложения и всяка година се опитва да пуска по един нов продукт. В момента предлага прясно и зряло сирене, прясно пастьоризирано мляко, кисело мляко и суроватка от стадото, съставено от местната дългокосместа порода – най-издръжливата за региона, и няколко калоферски представителя. Правят всичко сами – попълват документи, пускат изследвания, доят козите, произвеждат продуктите, пакетират ги, лепят етикетите. Тодорка е технологът тук, пастьоризира млякото на 72 градуса, след това то се заквасва и подсирва ръчно. Рязането също е ръчно. Всеки четвъртък пътуват до София, където зареждат магазините. \"Някой път, като ни кажат – предайте на шофьора да дойде със стоката до 12:00 часа..., започваме да се смеем, разказва тя. Добре, ще кажа на колегата, отвръщам. Те не знаят, че аз съм шофьор и пакетиращ, и всякакъв...\", допълва я Иван. Ползват двама помощници от Банско, които също се грижат за животните и ги извеждат на паша през топлите месеци. Убеждението, че никой няма да почука на вратата им, ги кара още при старта да потърсят малки магазини, на които да промотират продукцията си. Към момента тя се продава в около 30 места за селектирани и биопродукти в по-големите български градове, както и във висок клас ресторанти в столицата и Банско. Имат и индивидуални клиенти. \"Козле\" е бутиков бизнес и Мутафчиеви държат да си останат такъв. Не искат да се превърнат в една от огромните български мандри, а да са семейно, затворило целия цикъл производство. \"И се оказа, че и клиентите също искат да останем такива, защото те са тези, които определят дали ще си на пазара или не. А и ако не може да контролираш един бизнес и да го следиш, той ще тръгне на самотек и ще се развали\", казва Иван. Но да си толкова малък е и плюс, и минус. Мъжът обяснява, че се случва при тях да идват търговци от чужбина, които да им предлагат откупуване на цялата продукция. Отговорът им е, че \"Козле\" работи за родния пазар, защото българите също трябва да ядат хубави неща. Това е и една от каузите на фермата – българите да ядат качествена храна, на пазара да има 100% натурални продукти. \"Това ни мотивира да си вършим работата така, както сме я замислили в началото. А без кауза не можем да вървим напред, да предадем на по-младите да поемат щафетата.\" Те нямат амбиция за мащабно развитие, но все пак биха увеличи производството, ако са уверени, че могат да разчитат на сериозни работници. Такива липсват. \"Не се развиваме още, защото липсата на работната ръка ни спъва да растем, коментира Иван – фермерството не е чак толкова приятна работа, малко е мръсна – никой не иска да я работи, а пък ние искаме да наемем хора.\" Преди да се насочат към бизнеса с кози продукти, години наред семейство Мутафчиеви има друг, съвсем различен – управлява завод за дървени детски играчки и керамика в гр. Ябланица. Благодарение на американски партньори в продължение на 10 години изнасят продукцията си за САЩ – първокачествени традиционни български глинени съдове, изработени от майсторите грънчари, и дървени играчки пътуват с контейнери и дори попадат в Белия дом. През 2009 г. партньорът им в САЩ почива и пазарната ситуация ги принуждава да се преориентират. \"Реално оптимизмът за бизнес продължи, просто си смени формата\", коментира Иван. По думите му американците са именно тези, които са ги научили на бизнес. \"С \"Козле\" пет години бяхме под чертата, даже много под нея. Но работата с щатските ни партньори ни научи на много неща. Например да сме търпеливи. Казваха ни – един бизнес трябва да го търпиш пет години, след това ще прецениш дали върви, или не върви. Ако на петата година си на начално ниво, значи върви\", разказва Иван. Сеща се, че тогава попитал партньора си – добре де, а ако загубим парите, които сме инвестирали, какво правим? \"А той ми отговори – не се притеснявай, започваме нещо друго!\" \"Тук, в България, на 30 години те е страх да направиш нови неща и чакаш все някой да се погрижи за теб. Ако имаш идея – пробвай я, може да стане. Ако не пробваш – цял живот ще съжаляваш, че не си го направил, и със сигурност няма да успееш.\" Неподправеният позитивен поглед на родителите намира своето продължение в лицето на сина им Георги. Родителите си спомнят, че като бил на две-три години и се налагало да посетят поредното изложение, се измъквали с куфарите по тъмно сутринта, за да не ги усети и разстройва. Когато поотраснал, започнали да го водят навсякъде с тях. \"Той израсна по изложенията\", смее се майка му. От там и това умение да говори с хора и да презентира.\" Действително Георги, макар и на 19 години, обяснява със зрял, уверен и ведър тон за последните идеи на \"Козле\". Има роля в семейния бизнес още от самото му стартиране, но с израстването му тя става ключова – освен че познава детайлите от процеса, участва активно в производството, подготвя сам партиди със сирене и се включва с разноса, той се грижи за дигиталната дистрибуция и маркетинга на марката. \"Когато поотраснах, започнах да проявявам силен интерес към това какво е от нищо да създадеш нещо и да се включвам по-активно от бизнеса. Интересът ми е достатъчно голям и константен, така че да продължа работата във фирмата\", казва скромно той. Усилията му не са просто естествено надграждане, а и лична амбиция и предизвикателство. През 2019 г. Георги става носител на наградата \"Млад фермер на България\" - връчена от втория национален форум на Националното сдружение на младите фермери на България и Аграрен университет - Пловдив, с подкрепата на Европейския парламент за иновации в малките земеделски предприятия, успешно внедрени в производството. В конкурса участва с най-новия продукт на \"Козле\" - суроватката. Тя е относително непозната в днешно време напитка, която се е консумирала някога от нашите баби и дядовци при здравословни проблеми, а и не само, обяснява Георги. \"Сега той е нашата иновация. Съдържа протеин, който веднага се усвоява от организма, особено след фитнес, и е чудесна за възстановяване. Освен това е полезна алтернатива на безалкохолните, пълни с добавки и консерванти. Суроватката успява да спечели журито между предложенията на другите десет участващи в състезанието. Благодарение на извоюваното първо място през март 2020 г. Георги ще пътува до Брюксел, за да представлява България на европейския конгрес на младите фермери. \"Ще трябва да спечелим и там, усмихва се той. Ще бъде конкурентно, но смятам, че имаме шанс да впечатлим Европа.\" Георги е носител и на други награди – става \"Най-перспективен млад предприемач\" на младежкия бизнес форум \"Изгряващи звезди\", организиран от \"Джуниър ачийвмънт\" в рамките на българското европредседателство през 2018 година. От същия конкурс той заедно с още трима негови колеги си тръгват с отличието \"Най-добър студентски стартъп на годината\". \"Оттогава се запалихме да работим сериозно и не сме спирали, започваме с поръчките за реални клиенти, вече за нас, за нашето развитие и индустрията, в която работим. Нещата се развиват бързо, динамично и положително до момента.\" Георги ще пътува поне още веднъж в началото на 2020 г. - до Сан Франциско, когато ще се включи в глобалната конференция за стартъпи StartupGrind. Интересът му към предприемачеството се развива не само защото е част от семеен бизнес. За него той е зароден още преди четири години, \"което звучи смешно, имайки предвид, че съм на 19 години...\". Още от края на 9-и клас започва да се занимава с услуги в частния сектор – разработва интернет страници, прави приложения, занимава се с прелитащи идеи. През 2017 и 2018 година пък организира форум по дигитално предприемачество DIGIT Festival, за който кани лектори от цял свят и хора с успешен бизнес. Комбинира с лекота амбициозни планове и споделя, че се стреми да бъде непрекъснато зает с неща, които са градивни и ползотворни. Като всеки млад човек и той се е замислял дали да продължи висшето си образование зад граница, още повече че е завършил гимназия с изучаване на чужди езици. Все пак стига до извода, че правилният избор е да остане в България, за да може наченатите в средното си образование проекти и инициативи, както и участието му в семейния бизнес да продължат. \"В крайна сметка взех решението да остана тук и няма ден, в който да съм съжалявал. Смятам, че в България имаме доста широко поле за развитие във всяка сфера, макар в някои области да е малко по-сложно, отколкото в чужбина\", твърди той. \"Така е полезно да мислим нещата – позитивно, защото в противен случай ние сами си поставяме някакви граници, било те реални или не, а и в днешния свят нещата могат да се случат във всяка една сфера, стига човек да има правилната насока, екип и достатъчна мотивация.\" \"Ние сме експериментатори, иноватори\", усмихва се накрая Иван. И ще продължават да бъдат. В момента \"Козле\" се готви за кандидатстване по нов европейски проект, който да им помогне да осигурят системи за производство и дигитализация – за създаването на онлайн магазин, както и в направата на още различни продукти. Един от тях ще е сухо сирене, подобно на пармезана. Още по-амбициозно звучи пускането на нови видове сушени сирена с различни заливки, които ще приличат на протеинови, енергийни барчета. Според тях всичко това е възможно, защото са малко производство с гъвкавост и свобода. Шегуват се, че не се изморяват, защото луд умора няма. \"Изморяваме се много, разбира се – казва Иван – прибираме се вкъщи, вземаме душ и вдигаме ръце, на сутринта ставаме, стягаме се и отиваме да работим. Трябва да се работи. Повод да се откажеш винаги има. Но ако си направил план, който да следваш и да си стриктен, не се отказваш – ще стане. Имали сме много вечери, в които сме казвали край, дотук сме – не можем да си вдигнем ръцете от болка, нямаме никакви финанси – на сутринта ставаме и мислим как да оправим нещата.\" Според него без реално производство, а не само с търговия и туризъм, няма как икономиката на България да просперира, а като си сериозен към един бизнес, той няма начин да не върви. \"Малкият бизнес тук е добър, когато е истински. А големият бизнес е тръгнал от малкия бизнес.\" Проектът, чрез който козеферма \"Козле\" е успяла да финансира дейности в животновъдното си стопанство, е реализиран по мярка 121 \"Модернизация на земеделски стопанства\" в предходната Програма за развитие на селските райони в периода 2007 - 2013 г. Това бе една от най-атрактивните мерки в програмата, осигурявайки възможност за широк кръг от инвестиции, включително купуването на селскостопанска техника, машини и оборудване, купуване на земя, строителство и ремонт на производствени сгради, изграждане и ремонт на напоителни съоръжения, инвестиции за покриване на международни стандарти, за постигане на енергийна ефективност и др. Ферма \"Козле\" е получила финансиране и по мярка 123 \"Добавяне на стойност към земеделските и горски продукти\" от програмата за селските райони, към която също имаше висок интерес. По нея бяха допустими инвестиции в машини и съоръжения за преработка, пакетиране, замразяване, изсушаване и съхранение на земеделска продукция, както и за строителство и ремонт на сгради за производствени нужди, за подобряване контрола и качеството на храните, за изграждане на лаборатории, купуване на специализирани превозни средства, включително хладилни и др. В настоящия програмен период малките производители имат възможност да кандидатстват с инвестиции в земеделски стопанства и преработка по тематична подпрограма, насочена към тях, и по облекчени административно процедури.", "date": "2019.12.19", "title": "\"Козле\" – бутиков бизнес по семейна рецепта"}
{"url": "https://www.dnevnik.bg/evropa/evrofinansirane/oblasti/zdraveopazvane/2019/12/19/4007790_detskata_bolnica_v_sofiia_otnovo_shte_priema_speshni/", "text": "Спешният прием в специализираната болница по детски болести \"Проф. д-р Иван Митев\" в София ще бъде възстановен от 20 януари. Дотогава се очаква да заработи интезивното отделение в болницата, за целта на което ще бъдат назначени двама анестезиолози. Това се разбра от думите на министъра на здравеопазването Кирил Ананиев, който бе изслушан по темата в парламента днес.  Заради кадрови проблеми от 27 ноември т.г.  в болницата бе преустановен спешният прием  на деца, нуждаещи се от интензивно лечение и дихателна реанимация. В момента в столица такъв се осъществява само в три болници - \"Пирогов\", Националната кардиологична болница и болница \"Александровска\". До 20 януари също така се очаква да приключи ремонтът на интензивното отделение в детската болница. Целта е в отделението да бъде осигурено 24-часово присъствие на поне двама анестезиолози. След случая с починалото 3-годишно дете в детската болница е променен регистрационният режим. Пациентите се записват в журнал с часа на пристигане, като на спешните се дава червен номер, а на плановите - бял. Отстранените директори на три болници отново са на работа По-късно на парламентарния контрол министър Ананиев съобщи, че директорите на трите столични болници, които бяха временно отстранени  заради проверката за смъртта на детето , вече са върнати на работа. От думите на министъра се разбра, че самите ръководители на лечебните заведения са предложили да излязат в отпуск докато тече проверката. Веднага щом се разбра за смъртния случай, родителите на починалото дете се срещнаха с премиера Бойко Борисов, а той от своя страна  разпореди на здравния министър  да отстрани директорите на трите лечебни заведение, през които е преминало детето. \"Директорите подадоха заявление за ползване на неплатен отпуск за времето, през което тече проверката. Оцених предложението им като правилно и своевременно. С това си поведение те съдействаха в максимална степен за прозрачното и обективно протичане на проверката\", каза Ананиев. В началото на декември  проверката  на здравните власти потвърди, че няма грешки в лечението  на починалото дете. Като причина за смъртта е установена двустранна хеморагична пневмония (двустранни масивни кръвоизливи в белите дробове), причинена от вирусна инфекция, при която са възникнали и допълнителни усложнения. \"Към момента и тримата изпълняват задълженията си\", каза здравният министър и призова случаи на отделни лекарски нарушения да не стават повод \"да се слага черно петно на системата\".", "date": "2019.12.19", "title": "Детската болница в София отново ще приема спешни пациенти от 20 януари"}
{"url": "https://www.dnevnik.bg/evropa/2019/12/19/4007864_airbnb_ne_e_agent_za_imoti_reshi_sudut_na_es/", "text": "Компанията Airbnb не е агент за недвижими имоти и не ѝ е необходим лиценз за такава дейност. Това се казва в решение на Съда на ЕС тази сутрин. В очакваното  решение  - което потвърждава становището на  генералния адвокат на институцията  - компанията се определя като \"услуга на информационното общество\". Делото, по което заседава Съдът в Люксембург, идва от френски съд – той пита дали услуга, състояща се в свързване на наемодатели, притежаващи помещения за настаняване под наем, от една страна, с лица, търсещи такъв начин на настаняване, от друга страна, съответства на определението на понятието \"услуги на информационното общество\". Мотивите на съда Обяснението ѝ е, че платформата ѝ е само помощен инструмент в бизнеса с недвижими имоти, чиито собственици могат да ги отдават под наем и по други канали. Освен това Airbnb няма отношение към стойността на наема, обявявана от собствениците (например не налага таван за нея). Прави се разграничение и между тази компания и Uber - последната има много по-голям контрол върху транзакциите, които се извършват от предлаганата от нея услуга, а и определя цените на превозите. Противоположното решение би създало прецедент за европейските регулатори с потенциални последици за бизнеса на Airbnb и други подобни услуги на континента. То можеше да спре и работата на компанията в страната, тъй като би означавало, че тя не се съобразява с френското законодателство. Airbnb, която приветства решението, от началото на делото настоява, че дейността ѝ се регулира от европейското законодателство в областта на електронната търговия.", "date": "2019.12.19", "title": "Airbnb не е агент за имоти, реши Съдът на ЕС"}
{"url": "https://www.dnevnik.bg/evropa/2019/12/19/4007877_shotlandiia_shte_obmisli_vsichki_opcii_ako_djonsun/", "text": "Шотландското правителство ще обмисли всички опции, ако британското правителство опита да спре провеждането на референдум за шотландската независимост, заяви първият министър Никола Стърджън, цитирана от \"Ройтерс\". Подкрепящата независимостта Шотландска национална партия на Стържън, която е против Брекзит,  спечели 48 от общо 59 шотландски места  в парламента на изборите миналата седмица, което по думите ѝ показва преобладаващата подкрепа за нейния дневен ред за провеждането на такъв референдум. \"Този въпрос често ми се задава: \"Какво ще направите, ако Борис Джонсън каже \"не\"?\" Както и преди съм казвала, ще обмисля всички разумни опции, за да гарантирам правото на Шотландия на самоопределение\", заяви Стърджън. На референдум през 2014 г. шотландците отхвърлиха независимостта с 55 срещу 45 процента. Джонсън засега дава знак, че няма да разреши втори референдум, но Стърджън твърди, че обстоятелствата от тогава до сега са се променили, основно защото шотландците гласуваха за оставане в ЕС на референдума през 2016 г., на който Обединеното кралство като цяло гласува за напускане. По думите ѝ позицията на Джонсън към шотландския въпрос ще тласне страната към изхода. \"Колкото повече правителството на торите опитва да блокира волята на шотландския народ, толкова повече те показват пълно и крайно неуважение към шотландската демокрация, толкова повече ще се засилва подкрепата за независимост\", заяви тя.", "date": "2019.12.19", "title": "Шотландия ще обмисли всички опции, ако Джонсън блокира референдум за независимост"}
{"url": "https://www.dnevnik.bg/video/2019/12/19/4007870_shefut_na_nso_ne_mojem_da_si_pozvolim_da_se_lishim_ot/", "text": "НСО не може да си позволи да се лиши от нито един свой служител и затова и занапред ще положа всички усилия, за да ограничим текучеството на опитни и кадърни специалисти\", заяви шефът на службата бригаден генерал Красимир Станчев в специално видеообръщение към всички свои подчинени. \"През последните 6 месеца много нови млади колеги се присъединиха към екипа на НСО. Ще ги мотивираме да останат. Това обаче е само началото. Имаме да преминем през още много предизвикателства. Възнагражденията, условията за обучение, състоянието на автомобилния парк са само част от тях\", каза още той. Красимир Станчев поиска промени в закона, регламентиращ дейността на службата. Какво още обеща той на колегите си преди Коледа гледайте във видеото и ", "date": "2019.12.19", "title": "Шефът на НСО: Не можем да си позволим да се лишим от нито един служител"}
{"url": "https://www.dnevnik.bg/bulgaria/2019/12/19/4007890_kandidatstudentskata_kampaniia_na_sofiiskiia/", "text": "На свое заседание Академичният съвет на Софийския университет \"Св. Климент Охридски\" прие документите за кандидатстудентската кампания през 2020 г., съобщи пресцентърът на учебното заведение. На 17 февруари 2020 г. започва приемът на заявления за явяване на изпити за първата и втората кандидатстудентска сесия. Крайният срок е 13 март 2020 г. за първата кандидатстудентска сесия и 29 май 2020 г. за втората кандидатстудентска сесия. Таксата за явяване на изпит е 30 лв. Кога са изпитите Първата изпитна сесия ще се проведе в неделните дни в периода 22 март - 26 април 2020 г., а втората - в съботните и неделните дни от 7 до 28 юни 2020 г. Кандидат-студентите се регистрират за класиране в срок от 15 до 27 юни 2020 г. Процедурата по регистриране за класиране и подаване на документи за класиране е електронизирана и се извършва на адрес:  https://online.uni-sofia.bg  с линк от главната страница на университета –  http://www.uni-sofia.bg . Кандидат-студентите ще могат да подадат документи и на място в Софийския университет или в бюрата на фирмите в страната, където крайният срок ще бъде до 26 юни 2020 г. Зрелостниците могат да заплатят таксите за явяване на изпит и за участие в класирането онлайн, в случай че регистрирането им е изцяло чрез онлайн системата за кандидатстудентската кампания. Етапи на класирането На 7 юли 2020 г. ще бъде обявен първият етап на класирането на кандидат-студентите. Класираните ще имат възможност от 8 юли до 10 юли 2020 г. включително да се запишат в специалността, в която са класирани, като не участват в следващите етапи; да депозират оригинала на дипломата за средно образование и да попълнят декларация за участие в следващите етапи на класиране за по-предна желана специалност; да не потвърдят или да не се запишат – в тези случаи отпадат от всички класирания и губят придобитите студентски права. Незаетите от тях места се попълват на следващото класиране. Класираните по първа желана специалност кандидати трябва да се запишат на този етап от класирането без право на потвърждаване или изчакване края на класиранията. Некласираните от този етап кандидати не подават декларация за участие в класирането и не депозират диплома за средно образование, тъй като участват автоматично в следващия етап на класирането. На 14 юли 2020 г. ще бъде обявен вторият етап на класирането. В него участват потвърдилите от първия етап кандидати, за които е възможно прекласиране в по-предна желана специалност, посочена в състезателния картон, както и некласираните кандидат-студенти. Потвърждаването или записването на класиралите се от втория етап кандидати се извършва от 15 до 17 юли 2020 г. включително. Непотвърдилите от второто класиране кандидати губят правото си за участие в третото класиране. Третият етап на класирането ще бъде обявен на 21 юли 2020 г. Срокът за записване е от 22 до 24 юли 2020 г. Резултатите от това класиране са окончателни. Къде се приемат оценки от матурите Пет от общо 119 специалности не използват оценките от матурите вместо изпит. Това са регулираните специалности \"Право\", \"Медицина\" и \"Фармация\" и две от специалностите във Факултета по журналистика и масова комуникация – \"Журналистика\" и \"Връзки с обществеността\". Изпитите за специалност \"Медицина\" са без промяна спрямо миналогодишната кампания - биология и химия с двукомпонентен формат - и ще се проведат съгласно утвърдените изпитни програми.", "date": "2019.12.19", "title": "Кандидатстудентската кампания на Софийския университет: дати и срокове"}
{"url": "https://www.dnevnik.bg/video/deniat_s_veselin_dremdjiev/2019/12/19/4007827_dimitur_trenev_triabva_da_se_dava_glasnost_na/", "text": "Спортният коментатор Димитър Тренев заяви, че трябва да се дава гласност на проблемите със свободата на словото. През 2014 г. собственикът на \"Лудогорец\"  Кирил Домусчиев го обвини в непатриотичен коментар  по време на мача с \"Партизан\". Тренев говори по темата за  раздялата между спортния журналист Илиян Енев и \"Нова броудкастинг груп\", чийто собственик е Домусчиев . \"Проблемът не е само, че журналисти напускат. Проблемът е, че започнаха да си тръгват и хора от техническия персонал, оператори с огромен опит, инженери. Жалкото е, че не може да се разбере за тях, тъй като те не са толкова популярни\", каза Тренев в \"Денят с Веселин Дремджиев\".", "date": "2019.12.19", "title": "Димитър Тренев: Трябва да се дава гласност на проблемите със свободата на словото"}
{"url": "https://www.dnevnik.bg/evropa/2019/12/19/4007912_sudut_na_es_katalunskiiat_separatistki_lider_junkeras/", "text": "Намиращият се в испански затвор каталунски сепаратистки лидер Ориол Жункерас е член на Европейския парламент, макар да не е бил в състояние да заеме мястото си, и следователно се ползва с имунитет, който депутатският пост му гарантира. Това съобщи днес Съдът на Европейския съюз в Люксембург.  Решението на съда е победа за сепаратисткото движение в испанската автономна област Каталуня и лично за Жункерас, който е в затвора от ноември 2017 година след провеждането на незаконен референдум в областта, отбелязва \"Ройтерс\". Той излежава 13-годишна присъда за противодържавна дейност и злоупотреба с публични средства във връзка с референдума. Върховният съд на Испания през юли поиска от Съда на ЕС да уточни въпроса за сферата на действие на неприкосновеността на бившия заместник-шеф на каталунското правителство, който на последните избори за Европарламент (през май т.г.) бе избран за депутат. Испанският съд обаче не му позволи да отиде в Страсбург и да положи клетва като евродепутат. Според решението на съда в Люксембург човек, чието избиране в Европарламента е било официално обявено от съответния орган на страната - членка на ЕС, придобива от този момент статут на депутат и съответно получава депутатски имунитет. Ако испанските власти са искали да не позволят на Жункерас да пътува до Европейския парламент, те би трябвало да поискат парламентът да свали имунитета му.  Веднага след оповестяването на решението на съда в Люксембург партията \"Републиканска левица на Каталуня\", чийто председател е Жункерас, поиска той да бъде освободен от затвора. \"Ние настояваме да бъде признат за недействителен съдебният процес (над Жункерас) и той незабавно да бъде освободен\", се казва в съобщение на партията в \"Туитър\", цитирано от ТАСС. Решението на съда на ЕС може да повлияе и на положението, в което се оказа бившият шеф на каталунското правителство Карлес Пучдемон, който избяга от Испания в разгара на кризата около незаконния референдум. Испания официално настоя пред Белгия той да й бъде върнат. На последните избори Пучдемон също бе избран за член на Европарламента. Съд в Брюксел по-рано отложи за 3 февруари разглеждането на делото за екстрадиция на Пучдемон и на двама негови съратници. /БТА", "date": "2019.12.19", "title": "Съдът на ЕС: Каталунският сепаратистки лидер Жункерас има имунитет като евродепутат"}
{"url": "https://www.dnevnik.bg/bulgaria/2019/12/19/4007931_sofiia_ima_nov_zam-kmet_koito_shte_otgovaria_za/", "text": "Инж. Цветан Божинов е новият столичен заместник-кмет по строителството. Това съобщи кметът на София Йорданка Фандъкова на днешната сесия на общинския съвет. По думите ѝ той е с 30 години опит в строителството. Божинов е работил по строителството на метрото. Освен това е ръководил строежа на много заводи и жилищни комплекси. Фандъкова уточни, че структурата, която той ще ръководи, ще обединява строителството в сферата на транспорта, жилищни и общински сгради, както и изпълнението на ВиК проекти. Последно Божинов е работил по новата метан станция в пречиствателната станция в Кубратово. В предишния мандат на Фандъкова Ирина Савина беше зам.-кмет по направление \"Инвестиции и строителство\". Божинов, както и другите двама нови заместници на Фандъкова, ще встъпят в длъжност след 1 януари. Засега не се предвижда смяна на някои от досегашните зам.-кметове, каза още тя.", "date": "2019.12.19", "title": "София има нов зам.-кмет, който ще отговаря за строителството"}
{"url": "https://www.dnevnik.bg/sviat/2019/12/19/4007941_kak_proteche_edna_ot_nai-mashtabnite_akcii_sreshtu/", "text": "Италианските власти проведоха мащабна операция срещу ндрангета - италианската организирана престъпна мрежа от района Калабрия. Задържани са 334 души, включително полицейски началник, адвокати, предприемачи, счетоводители, държавни служители. Очакваните обвинения са сдружаване с престъпни намерения, убийства, изнудване, рекет, ДДС измами и престъпни схеми с отпадъци. В операцията са участвали около 2500 карабинери, подкрепени от хеликоптери и командоси от елитната част Gruppo di Intervento Speciale (GIS). Гледайте във видеото как прочете акцията, а повече за нея ", "date": "2019.12.19", "title": "Как протече една от най-мащабните акции срещу ндрангета"}
{"url": "https://www.dnevnik.bg/evropa/2019/12/19/4007923_aviokompaniite_nosiat_otgovornost_ako_putnik_postrada/", "text": "Авиокомпаниите носят отговорност, ако пътник пострада при полет, реши днес Съдът на Европейския съюз. Понятието \"злополука\" обхваща всички случаи на борда на въздухоплавателното средство, при които предмет, използван за предоставяне на услуга на пътниците, е причинил телесно увреждане на пътник, без да е необходимо да се проверява дали тези случаи са следствие от опасност, присъща за въздухоплаването, допълва съдът. Решението е произнесено по жалба на пътник, залят с горещо кафе при полет на австрийска авиокомпания. По случая не е установена непосредствената причина за изгарянето - дали това се е случило от невнимание на служителя на авиокомпанията, поднесъл напитката; на пътника; на някой друг; заради турбуленция или неизправност на сгъваемата масичка на предното кресло. Европейският съд посочва, че авиокомпанията може да се освободи от отговорност или да ограничи отговорността си, ако докаже, че пътникът сам е причинил вредата или е допринесъл за нейното настъпване. Отговорността на превозвача може да бъде ограничена също, ако авиокомпанията докаже, че вредата не е възникнала по нейна вина или е била причинена единствено по вина на трета страна. Според съда обикновеното значение, което се дава на понятието \"злополука\", се схваща като непредвидено неумишлено увреждащо събитие. /БТА", "date": "2019.12.19", "title": "Авиокомпаниите носят отговорност, ако пътник пострада при полет, реши Съдът на ЕС"}
{"url": "https://www.dnevnik.bg/evropa/2019/12/19/4007933_osnovniiat_obviniaem_za_ubiistvoto_na_ian_kuciak/", "text": "Дългоочакваният процес на словашкия бизнесмен Мариан Кочнер, обвинен, че е поръчал убийството на разследващия журналист Ян Куцяк,  започна днес  в град Пезинок, близо до Братислава, предаде \"Франс прес\", цитирана от БТА. Родителите на жертвите присъстваха на заседанието. Това е първият път, когато те се срещат с обвинените в убийството на техните деца. Основният обвиняем, милионерът Кочнер, пристигна в съда с бронежилетка и каска. Сградата се охраняваше от полицаи от звеното за борба с безредиците, които водеха кучета. Тримата други обвиняеми - Томаш Сабо, Мирослав Марчек и бившата преводачка на Кочнер Алена Жужова, също бяха доведени в съдебната зала. Петият заподозрян, Золтан А., за който се смята, че е действал като посредник с двамата преки извършители на убийството, не присъстваше. Той може да бъде изслушан като свидетел и ще бъде съден отделно. \"Състав от трима магистрати под председателството на съдия Ружена Сабова ще започнат днес предварителната процедура по обвиненията, свързани с убийството на журналиста Ян Куцяк и годеницата му Мартина Кушнирова\", обяви вчера Специалният наказателен съд, чиято централа се намира в Пезинок, на 20 км от Братислава. Куцяк разследваше случаи на корупция и по-конкретно бизнес дейността на Кочнер, предприемач милионер, занимаващ се и с недвижими имоти, когато беше убит заедно с годеницата си през февруари 2018 г. Случаят бе определен като екзекуция в мафиотски стил.      Двойното убийство стана причина за масови протести срещу правителството на Роберт Фицо, който в крайна сметка  подаде оставка . Гражданското недоволство подпомогна избирането през март тази година за президент на Словакия на либералния адвокат и активист против корупцията Зузана Чапутова. 56-годишният Кочнер, който е обект на други разследвания за подозрителни финансови операции и финансови измами, беше известен с неприязънта си към журналистите, които имаше навика да обижда и заплашва. През 2017 г. той е заявил на пресконференция, че ще създаде уебсайт, публикуващ подробности за личния живот на журналистите, писа в. \"СМЕ\". Кочнер е заплашил Куцяк и семейството му по време на телефонен разговор, чийто запис беше публикуван на портала \"Актуалити\" (aktuality.sk), медията, за която работеше убитият журналист. Сега бизнесменът е обвинен, че е наредил убийството на Куцяк. Днес съдът ще разгледа това обвинение и законността на доказателствата на обвинението. Ако не бъдат открити сериозни процедурни нередности, което би върнало делото в прокуратурата, той ще определи дата за започване на процеса по същество.      Материали от обвинителния акт от 93 страници изтекоха в медиите. От тях става ясно, че Кочнер, без да смята, че има нещо нередно в това да дискредитира създаващия проблеми журналист, в крайна сметка \"е решил да се разправи физически с него и по този начин да попречи на новите разкрития за дейността си\". \"Ако бъде признат за виновен, той рискува да получи между 25 години и доживотен затвор\", заяви пред АФП говорител на канцеларията на специалния прокурор. Разследването на убийството показа също, че Кочнер е разменял хиляди съобщения с важни фигури от правителството и от управляващата партия \"Смер - Социална демокрация\".      Бившият премиер Роберт Фицо обвини опозицията и медиите, че подчертават връзките между неговата партия и Кочнер, обвинявайки журналистите, че водят срещу него \"своеобразен джихад\". Фицо остава начело на своята партия и политическото му влияние още е голямо според медиите. Но според независимия политически анализатор от Братислава Павол Бабош \"Роберт Фицо е на път да загуби потенциала за създаване на коалиция\" с приближаването на парламентарните избори, насрочени за февруари. \"Не мога да си представя политическа партия, която да влезе в коалиция със \"Смер-Социална демокрация\", заяви той пред АФП. Подкрепата за тази партия спадна до 20 на сто, но все още не е изключено тя да получи най-много гласове на изборите.       При пристигането си в съда майката на Мартина Кушнирова, годеницата на Куцяк, настоя да бъдат довършени разследванията на журналиста, предаде \"Ройтерс\". \"Ще бъдем доволни едва когато всички случаи, за които Ян писа, бъдат разрешени. Тогава тяхната смърт ще има поне някакъв смисъл. Не е достатъчно да бъдат осъдени убийците\", заяви Златица Кушнирова. Обвиняемите бяха доведени от маскирани охранители с автомати. В началото на изслушването прокурорът и всички подсъдими казаха \"не\", когато бяха попитани от съдията дали искат сделка за намалена присъда в замяна на признание. Алена Жужова, смятана за посредник, заяви: \"Не съм заинтересована, аз съм невинна.\"", "date": "2019.12.19", "title": "Основният обвиняем за убийството на Ян Куцяк пристигна в съда с бронежилетка и каска"}
{"url": "https://www.dnevnik.bg/sviat/2019/12/19/4007952_sud_lishi_lidera_na_katalunia_ot_dostup_do/", "text": "Ким Тора, лидерът на регионалното правителство на испанската провинция Каталуня, е глобен 30 000 евро и му е забранено за година и половина да заема постове в публичната администрация. Това е решението на най-висшия в района испански съд, след като подкрепящият независимостта на Каталуня от Испания лидер отказа да премахне сепаратистки символи от сградите. Осъждането за неподчинение може да предизвика предсрочни избори, тъй като мандатът на Тора е до 2021 г. Но влизането в сила на решението може да се отложи с месеци, тъй като присъдата не е окончателна и подлежи на обжалване пред Върховния съд на Испания. След като пое поста през май 2018 г., Тора често влизаше в сблъсък с централната власт в Мадрид. Последният случай е заради призивите му за ново гласуване за самоопределение. В Барселона не спират протестите срещу вкарването в затвора на 9 лидери на движението за независимост. Изборната комисия на Испания нареди от обществените сгради да бъдат премахнати по време на кампанията за общите избори през април символите в подкрепа на затворените и на живеещите в самоизгнание каталунски лидери.", "date": "2019.12.19", "title": "Съд лиши лидера на Каталуня от достъп до обществени длъжности"}
{"url": "https://www.dnevnik.bg/bulgaria/2019/12/19/4007947_radev_prokuraturata_shte_se_samounishtoji_ako_ne/", "text": "Президентът Румен Радев откри консултациите за промяна на конституцията с изричното уточнение, че дискусията не е мястото за персонални и публични нападки срещу главния прокурор Иван Гешев и новия председател на Антикорупционната комисия Сотир Цацаров. Радев подчерта в самото начало, че ако някой от присъстващите е дошъл с тази идея, мястото му не е в сградата. Радев отговори на думите на Гешев и на Цацаров, като подчерта и че консултациите при президента съвсем не целят нито да атакуват или унищожат прокуратурата, нито пък дебатите имат за цел да обслужват нови политически партии, нови проекти или предстоящи избори. Това по думите на държавния глава не е и основното предизвикателство, пред което е изправено държавното обвинение, както заяви Цацаров вчера на церемонията по встъпването в длъжност на Иван Гешев. \"Напротив – ако неговата кауза е ефективна, независима прокуратура, той може да се възползва от тези консултации. Една прокуратура може да се самоунищожи и самообезличи, ако не преследва с еднакво настървение всички олигарси\", подчерта Радев. Дебатът не е безполезно упражнение без тема \"Консултациите при президента не са безполезно упражнение без тема. Напротив – темата е ясно поставена и очертана\", подчерта Румен Радев. Той обясни, че има много подробна стенограма от заседанието с правния съвет към президента, които могат да станат публични при интерес и със съгласието на участвалите. Така, още в самото начало на дискусията, Радев  отговори на думите на Сотир Цацаров  и на новия главен прокурор Иван Гешев, които заявиха, че не виждат каква е темата на дебата. \"Ако целият дебат за промени в основния закон цели да създаде някаква платформа за някаква дискусия, която ще обслужи идващи политически проекти или идващи избори, това е безполезно упражнение\", каза вчера Цацаров. А днес Иван  Гешев продължи тезата  му в интервю за БНТ. \"Не виждам нищо юридическо в темата за дебата за конституционни промени. Той е политически. Прокуратурата е против това да бъде изведена от съдебната власт, защото тогава ще бъде част от изпълнителната. И тогава ще забравим за независима прокуратура – всеки прокурор ще бъде зависим и политическият натиск ще е ежедневие\", обяви Гешев. Прокуратурата да преследва еднакво всички олигарси \"На новия главен прокурор и новия председател на КПКОНПИ трябва да се даде възможност да работят спокойно. Задачата на новият главен прокурор е да убеди обществото, че брани закона, а не управляващите и определени олигарси. Пред новият председател на антикорупционната комисия стои предизвикателството да превърне този орган от пасивен и чакащ сигнали и попълнени декларации в истински и ефективен орган за борба с корупцията, каквато е и неговата амбиция и тя трябва да бъде подкрепена\", подчерта държавният глава и посочи, че тези задачи са изключително трудни. По думите му, ако те не навлязат в епицентъра на корупцията и престъпността, общественият натиск ще нарасне, тъй като обществото става много чувствително към корупцията и скандалите. \"Темата на този дебат е има ли място за промени в Конституцията, с които да се гарантират силни, ефективни и независими съд и прокуратура. Има ли място за промени, които да гарантират реално разделение на властите, да сложат бариера пред колективната безотговорност, пред паралелната власт, работеща зад фасадата на демократичните институции. Трябва ли да засилваме прозрачността, отчетността и отговорността на институциите\", обобщи държавният глава проблемите и въпросите, които ще бъдат обсъдени. По думите му промяната е належаща и тя може да стане по два начина. Първият е чрез диалог и чуваемост между институциите и гражданското общество – така, както е в една цивилизована държава. Вторият начин е от натиск на улицата и извън рамките на закона, но тогава последствията според Радев са непредсказуеми. \"Разбира се, най-важният дебат е в българския парламент – там е мястото по какъв начин да станат промените. За мен е много важно тази промяна да има широка обществена основа. За мен е много важно, че сте тук и това показва, че явно обществото започва да се отърсва от апатията и страха, започва да показва, че има енергия за промяна\", заключи държавният глава. На консултациите при президента са поканени представители на около 20 граждански неправителствени и магистратски организации с експертиза в съдебната власт, сред тях Съюзът на юристите в България, Адвокати за правата на човека, Съюза на съдиите в България, Асоциацията на прокурорите в България, Асоциацията на административните съдии, Камарата на следователите, Центъра за изследване на демокрацията, Български институт за правни инициативи, Фондация Институт \"Отворено общество\", Антикорупционен фонд, Инициатива \"Правосъдие за всеки\", Асоциация \"Прозрачност без граници\", Асоциация за европейска интеграция и права на човека, Институт за пазарна икономика и др. Държавният глава обяви, че ще инициира широк обществен дебат за промени в конституцията, на 26 ноември -  веднага след като подписа указа  за назначаване на Иван Гешев за главен прокурор. Последните промени в конституцията бяха направени през 2015 г. Те започнаха по настояване на Реформаторския блок (тогава част от управляващата коалиция) и първоначалният проект предвиждаше мащабни промени, но още преди внасянето му в парламента беше редуциран до компромисен вариант, който предвиждаше само разделянето на ВСС на съдийска и прокурорска колегия. В интервю за предаването \"Лице в лице\" по Би Ти Ви миналата седмица Радев обяви, че ще се възползва от конституционното си право да предложи промени в основния закон на държавата. Коментарът му дойде, докато обсъждаше  предложението на властта за \"независим\" прокурор , който ще е единственият с правомощия да разследва за престъпления от общ характер главния прокурор и неговите заместници. Законопроектът беше предложен на извънредно заседание на Министерския съвет на 7 декември, след като  Венецианската комисия  и Комитетът на министрите към Съвета на Европа излязоха с остри критични становища за предлаганите още през юни промени от министъра на правосъдието Данаил Кирилов, по-известни като проектозакона за \"тримата големи\".", "date": "2019.12.19", "title": "Радев: Прокуратурата трябва да се промени, а изборът е чуваемост или уличен натиск"}
{"url": "https://www.dnevnik.bg/skorost/2019/12/19/4007969_skupite_taini_policeiski_koli_mojeli_da_namaliat/", "text": "Опитът на държавите, които използват за контрол по пътищата тайни мощни автомобили, сочи, че след пускането им жертвите на тежки катастрофи намаляват с 30%, каза днес от парламентарната трибуна министърът на вътрешните работи Младен Маринов. Позицията му беше в отговор на въпрос на депутата от БСП Красимир Янков за  намеренията на МВР да купи 15 коли  с цена 320 хил. лева всяка. Министър Маринов посочи, че цената е формирана в резултат на предварително пазарно проучване, направено при спазването на изискването на Закона за обществените поръчки. Той уточни, че поръчката още не е обявена, като тепърва ще се решава дали при тази цена изобщо да се задвижи. Младен Маринов допълни, че подкрепя подобна покупка, защото наличието на такива автомобили ще има и сериозен превантивен ефект. Като плюс на пускането на мощни полицейски коли под прикритие Маринов посочи, че ще може да се вземе отношение към водачите нарушители в момента на извършване на нарушението. По повод твърденията, че тайните автомобили бързо ще стана явни, като водачите ги научат, министърът посочи, че законът дава възможност техните номера да се сменят, освен това при каране с висока скорост малко хора можели да забележат подробности за следващата ги кола.", "date": "2019.12.19", "title": "Скъпите тайни полицейски коли можели да намалят жертвите на катастрофи с до 30%"}
{"url": "https://www.dnevnik.bg/bulgaria/2019/12/19/4007964_sacheva_vidia_opit_za_destabilizaciia_na_durjavata_v/", "text": "\"Притеснени сме не че някой се опитва да прокара чужда идеология, а че е възможно тази тема да се използва за съзнателна дестабилизация на държавата\", заяви министърът на труда и социалната политика Деница Сачева в коментар за протестите срещу социалното законодателство. Сачева се срещна в Народното събрание с депутатите от \"Воля\", които настояват за отлагане с една година на влизането в сила на Закона за социалните услуги. Срещу закона недоволстват  родителски групи , които бяха обединени и в протестите срещу вече отменената Стратегия за детето, както и срещу т.нар. Истанбулска стратегия. Те твърдят, че законът ще доведе до отнемане на деца и че социалната система ще бъде \"приватизирана\" от неправителствени организации, защото ще извършват социални услуги - възможност, която съществува и в настоящото законодателство. Заради протестите им ресорното министерство и почти всички парламентарни групи решиха  да се отложи влизането в сила на закона  с половин година, но независимо от това противниците продължават с демонстрациите. Пред журналисти днес министърът коментира, че ако протестите срещу закона продължават да се радикализират, трябва да се търси друга причина за това. Сачева за пореден път изтъкна, че законът няма за цел да регулира взаимоотношенията между семействата и децата, а неправителствените организации и до момента имат роля в предоставянето на социални услуги. Неправителствените организации, които предоставят социални услуги, са предимно организации на родители на деца с увреждания или организации, които имат проблеми, свързани с техни близки, които те сами искат да се организират, сдружат и да започнат да решават с помощта на общините, местните власти и държавата. МТСП не плаща за предоставяне на социални услуги на НПО и на общини, изтъкна тя. ", "date": "2019.12.19", "title": "Сачева видя опит за дестабилизация на държавата в протестите срещу социалните закони"}
{"url": "https://www.dnevnik.bg/sport/2019/12/19/4007970_ivelin_popov_lechkov_ima_zasluga_za_nezdravata/", "text": "Капитанът на националния отбор Ивелин Попов обяви, че бившият вицепрезидент на Българския футболен съюз (БФС)  Йордан Лечков  е една от причините халфът да прекрати кариерата си в представителния тим. Той обяви решението си в средата на ноември,  ден преди мача с Чехия  от европейските квалификации, който беше 90-и за него. \"Той (Йордан Лечков) има заслуга за нездравата атмосфера. В моята глава аз разбирам, че директор и отговорник за националния отбор трябва да защитава футболистите след мач, така е редно. А не да се нахвърля и да обяснява \"това е класата, толкова можем\". Нека да ги казва тези неща в съблекалнята, а пред хората да ни защитава\", обясни Попов пред Канал 3. \"Моето решение не е плод на емоции, казах го няколко пъти. Говорил съм 6-7 пъти с треньора Дерменджиев, ще се видим и на живо.\" Попов уточни, че освен Лечков другите две причини за отказването му са негативизмът към националния отбор и това, че за някои футболисти тимът не е приоритет. \"Стигало се е дотам да тренираме шест човека или някои да се правят на контузени, когато дойде даден мач. Също така са поставяли почивките си на първо място пред националния отбор\", добави Попов.      Йордан Лечков беше първи вицепрезидент на БФС и отговорник за националния отбор в продължение на 14 години. Функциите му бяха отнети на заседание на Изпълкома на 28 ноември, когато остана само като член на комитета. Лечков претендира, че решенията на изпълкома в последните месеци са нелегитимни и дори оспорва в съда вписването на Михаил Касабов като временно изпълняващ длъжността президент на БФС.", "date": "2019.12.19", "title": "Ивелин Попов: Лечков има заслуга за нездравата атмосфера в националния отбор"}
{"url": "https://www.dnevnik.bg/razvlechenie/2019/12/19/4007977_petur_dundakov_kompozitor_praznicite_ni_napomniat_che/", "text": "Красивото на празника е да ни напомни, че има някои неща, които са много по-големи от нас. Празниците ни дават време да помислим за тези неща\", сподели пред \"Дарик радио\" композиторът Петър Дундаков. \"За мен Коледа и Бъдни вечер са най-красивите празници, защото някак си са насочени към вътрешността на човека, а не към желанието му да притежава света, някак са насочени към аскетичността на човек и желанието му да бъде добър, да бъде на сигурно, да бъде с близките си\", каза още той. Всички почитатели на музиката на Дундаков имат още няколко дни да си купят билети за неговия мултимедиен концерт-спектакъл \"Песента на ветровете\", който ще се състои на 23 декември в театър \"Азарян\" в София.", "date": "2019.12.19", "title": "Петър Дундаков, композитор: Празниците ни напомнят, че има неща, които са по-големи от нас"}
{"url": "https://www.dnevnik.bg/biznes/2019/12/19/4007985_na_5_kandidata_za_aec_belene_e_daden_srok_da/", "text": "България ще води преговори с пет компании за евентуалното строителство на втората ядрена централа в Белене. Това обяви пред депутатите ресорният министър Теменужка Петкова. Това са \"Атоменергопром\", която е дъщерна на гиганта \"Росатом\", френската \"Фраматом\", Китайската държавна ядрена корпорация (CNNC), Корейската хидро-атомна корпорация, и американската \"Дженерал електрик\". Френската и американската отдавна обявиха, че проявяват интерес към доставката на оборудване. \"Фраматом\" е обявила желание за финансира изграждането на системите за сигурност, а \"Дженерал електрик\" - производство на турбини и друго оборудване. До пет компании са сведени кандидатите от общо 13, обяви още Петкова, като те ще имат шест месеца, за да изготвят обвързващи оферти. Компаниите са избрани заради техния опит в изграждането на ядрени мощности и финансовата им стабилност, обясни Петкова. До края на януари предстои да се подпише споразумение за конфиденциалност с избраните, с което да им се даде достъп до информационната стая с документацията за проекта. Процедурата дава възможност да се водят преговори в различни формати и да се формират различни консорциуми, обяви още министърът.", "date": "2019.12.19", "title": "На 5 кандидата за АЕЦ \"Белене\" е даден срок да представят оферти"}
{"url": "https://www.dnevnik.bg/video/2019/12/19/4007886_prez_fevruari_shte_zatvori_vrati_centur_za_deca_sniman/", "text": "НА 1 февруари следващата година ще затвори врати един от домовете за деца, които британският журналист Кейт Блюет посети при подготовката на последния си филм за социалната грижа у нас, излъчен по Би Би Си. Това съобщи пред Би Ти Ви социалният министър Деница Сачева. Причината за затварянето е, че от социалното министерство също са открили нарушения при своята проверка там. В момента тече и цялостна проверка на центровете за настаняване от семеен тип. Какво видя при последното си посещение в България Кейт Блюет  четете тук. ", "date": "2019.12.19", "title": "През февруари ще затвори врати център за деца, сниман от Би Би Си"}
{"url": "https://www.dnevnik.bg/skorost/2019/12/19/4007910_remontut_na_trakiia_mejdu_chirpan_i_stara_zagora_shte/", "text": "Ремонтът на магистрала \"Тракия\" между Чирпан и Стара Загора ще струва минимум 120 милиона лева, обявиха в декларация от парламентарната трибуна днес депутатите от ГЕРБ. Това е първо споменаване на конкретна сума за обновяване на участъка, в който от септември миналата година е въведено ограничено от 90 км/ч, тъй като настилката е пълна с неравности. В декларацията, прочетена днес, която атакува БСП заради  наложилото се плащане на 24.5 млн. лева за Дунав мост 2 , се споменава, че по времето, когато е управлявала левицата, е построена \"най-дефектната част от магистрала \"Тракия\" – между Стара Загора и Чирпан\". Тази част от магистралата получи разрешение за ползване съответно през 2007 г. (когато премиер е Сергей Станишев) и 2011 г. (по времето на първото правителство на Бойко Борисов) за различни отсечки. Изпълнител на строителството е сдружение \"Рънуей-БГ\" с основен участник Пи Ес Ай от групата на \"Трейс\". Гаранционният срок е бил пет години и вече е изтекъл. Държавата все още не е намерила необходимите средства за ремонт на отсечката и не е ясно кога би могъл да започне той. За момента се въвеждат временни ограничения за различна продължителност, като  първото влезе в сила  през септември миналата година до март, а след това  те бяха удължени  до края на септември. Сега се чака решението на пътната агенция за новия срок. В предишни изказвания по темата Петя Аврамова е казвала, че дори не са направили подробни проучвания, за да се знае колко сериозен е проблемът, и съответно не е ясна технологията, по която ще се направи обновяването. Като проблем министърът тогава посочи, че е нужен цялостен ремонт на седем пътни съоръжения, а наличието на коловози било признак за сериозни проблеми в пътната конструкция на магистралата. През март миналата година беше съобщено, че е мислено за въвеждане на ограничение само в дясната лента, която е с неравности, но е преценено, че това ще е опасно. В същото време участъкът е любим на пътните полицаи за контрол на скоростта. През юли министърът на вътрешните работи посочи, че за половин година  там са глобени почти 5000 водачи . По думите на регионалния министър от началото на 2019 г. до средата на октомври за текущ ремонт и поддържане на отсечката Чирпан - Стара Загора са похарчени над 1.6 млн. лв., които включват 996 хил. лв. за ремонт, близо 140 хил. лв. за \"ограничителни системи\", което значи мантинели, и 489 хил. лв. за зимно почистване.", "date": "2019.12.19", "title": "Ремонтът на \"Тракия\" между Чирпан и Стара Загора ще струва поне 120 млн. лева"}
{"url": "https://www.dnevnik.bg/politika/2019/12/19/4008014_ministur_marinov_ne_potvurdi_izkazvane_na_premiera_za/", "text": "Министърът на вътрешните работи Младен Маринов се скри зад термина класифицирана информация и не отговори конкретно на въпрос на депутата Кристиан Вигенин (БСП) дали МВР има информация за контакти на т.нар. братя Галеви с ромски лидери, през които купували гласове за Мая Манолова. Информацията за подобни връзки  беше съобщена от премиера Бойко Борисов  в телевизионно интервю между двата тура на местните избори в София. Заради него независимият кандидат за кмет на София, подкрепен от БСП,  заведе дело за клевета срещу Борисов . \"Пламен Галев и Ангел Христов, известни като Братя Галеви, са обявени за общодържавно и международно издирване с червена бюлетина през май 2012 година. Оттогава МВР в страната и по линия на Интерпол в чужбина са проверявали информации за тяхното местоположение и контакти, като конкретните данни са класифицирана информация\", каза Младен Маринов. В отговор на атаката на Борисов също в телевизионно интервю Манолова обяви: \"Никога не съм била адвокат на Братя Галеви, никога не съм била свързана с тях, не са работили за мен. Те работеха с ГЕРБ, защото те имат общ произход.\"", "date": "2019.12.19", "title": "Министър Маринов не потвърди изказване на премиера за Галеви и Мая Манолова"}
{"url": "https://www.dnevnik.bg/evropa/2019/12/19/4007997_djonsun_obeshta_nai-radikalnata_pravitelstvena/", "text": "Британският премиер Борис Джонсън обяви \"радикален\" правителствен дневен ред, насочвайки амбициите си към бърз Брекзит, бъдещи търговски сделки и трансформиране на Великобритания, в опит да оправдае доверието на гласоподавателите, които му осигуриха голяма победа на изборите, предаде \"Ройтерс\". Само седмица след като Джонсън спечели  най-голямото мнозинство за консерваторите  от победата на Маргарет Тачър през 1987 г., речта на кралица Елизабет Втора разкри подробности за плановете му за Великобритания след повече от три години безизходица около Брекзит. Речта на кралицата е формалното откриване работата на новия състав на Камарата на общините, на практика е написана от министрите и представя приоритетите за 5-годишния мандат, който следва. Джонсън опита да задоволи желанията на избирателите в Северна и Централна Англия, които скъсаха с традицията да подкрепят Лейбъристката партия и гласуваха за него, отбелязва \"Ройтерс\". Наред с обещанията да увеличи финансирането за държавната здравна служба, да увеличи присъдите за тежки престъпления и да подобри правата на работниците премиерът превърна мотото си в кампанията \"да осъществи Брекзит\" в свой приоритет номер едно, потвърждавайки, че ще изведе Великобритания от ЕС на 31 януари. Той освен това заяви, че няма да позволи повече \"колебания и забавяния\", изключвайки каквото и да било отлагане след 2020 г. на преходния период за договаряне на споразумение за свободна търговия с ЕС и обявявайки, че ще води търговски разговори и с други страни в същото време. \"Приоритетът на моето правителство е излизането на Обединеното кралство от Европейския съюз да стане факт на 31 януари\", заяви кралицата на тържествено заседание на двете камари на парламента. \"След това моите министри ще се стремят към бъдещи отношения с Европейския съюз, основани на споразумение за свободна търговия, което е от полза за цялото Обединено кралство. Те също така ще започнат търговски преговори с други водещи глобални икономики\", каза британската кралица. Джонсън планира в петък да започне процедурата в парламента по приемане на законодателството, което е необходимо за ратифициране на излизането от ЕС. Преди тронното слово премиерът обяви, че е подготвил \"най-радикалната\" правителствена програма от едно поколение.       Той обеща да харчи повече за затруднената Национална здравна служба, като приеме законодателство, гарантиращо увеличение на финансирането, достигайки до допълнителни 33.9 милиарда паунда на година до 2023-2024. Обеща освен това по-добро образование, по-добра инфраструктура и по-добри технологии, както и да преразгледа политиката на Великобритания в областта на сигурността, отбраната и външните отношения. Обяви \"най-радикалната преоценка на нашето място в света от края на Втората световна война\". С мнозинство от 80 депутати в парламента Джонсън е уверен, че програмата му ще бъде приета в Камарата на общините, което ще даде на него и екипа му почти пълно влияние върху определянето на дневния ред. Имиграция Ново имиграционно законодателство ще създаде система, основана на точки. Правителството казва, че тя ще бъде основана на уменията и приноса на хората за Обединеното кралство, за да може да бъдат привлечени най-умните и добрите от цял свят. Детайлите, изложени в съпътстващи документи, са в съответствие на предизборното обещание на Джонсън за тристепенна система, целяща да намали нискоквалифицираната миграция. Шотландия Правителството отхвърли  исканията на първия министър на Шотландия Никола Стърджън  за нов референдум за независимост след Брекзит, казвайки, че това ще е \"вредно разсейване\" и ще подкопае резултата от последното гласуване преди пет години. На референдум през 2014 г. шотландците отхвърлиха независимостта с 55 срещу 45 процента. Законодателство за шпионаж Правителството планира да затрудни вражеската дейност във Великобритания, за да се намали заплахата от \"враждебна държавна дейност\". Това ще включва промени в съществуващите престъпления, за да има по-ефикасни решения срещу шпионажа, и въвеждане на нови престъпления, за да се криминализира друга вредна дейност, извършвана от и от името на държави. Чуждестранни придобивания Правителството отново се ангажира с плановете си от октомври да засили своите правомощията за блокиране или намеса при чуждестранна покупка на която и да било компания в който и да било сектор, която би засегнала националната сигурност. Досега държавата можеше да се намеси при чуждестранно придобиване на компания над определен размер, която е играла роля в националната сигурност, осигуряването на медиен плурализъм или стабилността на финансовия сектор. Външна търговия Правителството освен това иска до 2022 г. да обхване 80% от външната си търговия с нови търговски споразумения като част от стремежа си да изгради нови отношения със света, след като на 31 януари напусне ЕС. \"Амбицията ни е до 2022 година да покрием 80 процента от общата външна търговия на Обединеното кралство със споразумения за свободна търговия\", посочва правителството в документ, придружаващ законодателния му дневен ред. Великобритания вече обяви, че ще преговаря с ЕС, САЩ, Нова Зеландия, Австралия и Япония за сключване на търговски споразумения. Правителството планира да въведе 50-процентово данъчно облекчение за малките търговци на дребно в страната, за да даде тласък на сектора. Освен това се ангажира да направи \"фундаментален преглед\" на цялата система в бъдеще. Мярката ще обхване магазини и заведения с наемна стойност под 51 000 лири, което означава, че най-големите магазини няма да бъдат облагодетелствани. Права на работниците Правителството възнамерява да приеме законопроект за работниците, който ще \"защити и подсили правата\" им на фона на излизането на страната от ЕС. Ще се създаде и нов правоприлагащ орган за защита на правата.", "date": "2019.12.19", "title": "Джонсън обеща \"най-радикалната\" правителствена програма от едно поколение насам"}
{"url": "https://www.dnevnik.bg/sport/2019/12/19/4007908_bfs_namali_cenite_na_biletite_za_vajniia_mach_s/", "text": "Билетите за плейофа между българския национален отбор и Унгария са на по-ниски цени спрямо досегашната практика. Пропуските струват между 10 и 20 лева, като мачът е на 26 март на националния стадион \"Васил Левски\". \"Специално за баражите ръководството на Българския футболен съюз обявява по-ниски цени на билетите в сравнение с европейските квалификации и мачовете от Лигата на нациите\", се казва в сайта на футболния съюз. Най-евтини са билетите за сектори Б и Г - по 10 лева, а в А и В струват съответно по 20 и 15 лева. ВИП пропуските са на цени от 50 и 100 лева. Билетите са по-евтини спрямо тези за мачовете на националите от европейските квалификации и дори цената им е по-ниска спрямо приятелската среща с Парагвай през ноември.  Изпълнителният директор на БФС Борислав Попов коментира лаконично причината за решението и заяви, че това е въпрос на ценова политика. \"Винаги се надяваме, че ще има повече зрители на мачовете на националния отбор, така че тази надежда никога не умира\", каза той пред \"Дневник\". Ако успеят да победят Унгария, националите ще бъдат домакини и във финала  на 31 март, където в директен спор за място на европейското първенство ги очаква Исландия или Румъния. Билетите за мача се продават  онлайн  и в мрежата на Eventim.", "date": "2019.12.19", "title": "БФС намали цените на билетите за важния мач с Унгария"}
{"url": "https://www.dnevnik.bg/biznes/2019/12/19/4008041_raiuner_puska_nov_marshrut_do_burgas/", "text": "Най-големият европейски нискобюджетен превозвач \"Райънер\" (Ryanair) обяви нова дестинация от Бургас. Компанията ще започне да изпълнява полети до Гданск в Полша. Те ще са два пъти седмично, като ще започнат през юни. Това е поредната линия до полски град сред общо пет, една от които до Варшава. Компанията обяви, че за да отпразнува пускането на новия маршрут, прави разпродажба на билетите си по всички маршрути от България. Билети могат да се вземат и по 14.99 евро за пътувания до края на март. Купуването на такива билети е възможно до събота в полунощ.", "date": "2019.12.19", "title": "\"Райънер\" пуска нов маршрут до Бургас"}
{"url": "https://www.dnevnik.bg/bulgaria/2019/12/19/4007911_chetiri_kompanii_iskat_da_dostaviat_novi_lokomotivi_na/", "text": "Четири са компаниите, проявили интерес за доставка и гаранционна поддръжка на 10 електрически локомотива за БДЖ. Това съобщиха от държавните железници. Фирмите са \"Бомбардие транспортейшън\" ГмбХ, ДЗЗД \"Сименс Трон\", консорциум \"Екселор-Е.Л.\" и \"Щадлер рейл Валенсия С.А\". Прогнозната стойност на поръчката е 57 501 402.00 лв. без ДДС, като след разглеждане на документацията на кандидатите процедурата ще продължи с подаване на ценови оферти. Поръчката е планирано да приключи до края на март 2020 г., а доставката на новите локомотиви е до 18 месеца след подписването на договора. Междувременно Министерският съвет взе решение да удължи срока за изплащане на задълженията от БДЖ по предоставения безлихвен заем от 62 млн. лева до 31 март 2020 г. Средствата бяха предоставени на държавната железница за погасяване на просрочени задължения към приходната агенция.", "date": "2019.12.19", "title": "Четири компании искат да доставят нови локомотиви на БДЖ"}
{"url": "https://www.dnevnik.bg/politika/2019/12/19/4008046_po_iskane_na_patriotite_deputati_ot_ataka_biaha/", "text": "По предложение на парламентарната група на \"Обединени патриоти\" депутати от \"Атака\" бяха извадени от няколко парламентарни комисии. Партията на Волен Сидеров бе изключена от малката коалиция през лятото, а народните представители напуснаха групата. Мотив за рокадите в комисии днес бе, че в тях се спазва квотен принцип на парламентарните групи, които сами решават кого да предложат за състава на конкретните комисии. Павел Шопов от \"Атака\" бе изваден от социалната комисия, Десислав Чуколов - от комисията по вътрешен ред, а Станислав Станилов - от медийната. На мястото на Чуколов в комисията влиза Александър Сиди от ВМРО. а на Станилов - Христиан Митев от НФСБ. Маргарита Николова от \"Атака\" бе освободена като зам.-председател на бюджетната комисия, а на нейно място бе избран Александър Сабанов от ВМРО. От \"Атака\" обявиха, че са жертви на репресия.", "date": "2019.12.19", "title": "По искане на \"патриотите\" депутати от \"Атака\" бяха извадени от някои комисии"}
{"url": "https://www.dnevnik.bg/biznes/2019/12/19/4008042_bnb_napomnia_kakvi_sa_pravata_na_potrebitelite_pri/", "text": "Българската народна банка публикува на своята интернет страница брошура на Европейската комисия на тема \"Вашите права при извършване на плащания в Европа\". Тя съдържа информация, свързана основно със сигурността и таксите при изпълнение на платежни операции, както и с новите видове платежни услуги - по предоставяне на информация за сметка и по иницииране на плащане. В брошурата се напомня, че всеки потребител, който пребивава законно в ЕС, има право да ползва - безплатно или срещу приемлива такса, основна платежна сметка (т.е. сметка по дебитна карта, позволяваща теглене на пари в брой, депозиране на средства, както и нареждане и получаване на плащания). А също и че плащанията в евро вече са със същите такси като за местните плащания, така една сметка в евро позволява да се извършват плащания в цяла Европа. Трансграничните плащания в евро от 15 декември струват колкото националните плащания в евро. От септември 2019 г. електронните плащания са по-сигурни благодарение на задълбоченото установяване на идентичността на клиента. Това става чрез комбинация от различни фактори за удостоверяване на идентичността, например ПИН и в определени случаи пръстов отпечатък. При кражба на кредитната карта отговорността на притежателя й е ограничена до най-много 50 евро (освен в случаи на груба небрежност). Клиентите на банкови услуги няма да носят отговорност за неразрешени плащания, извършени, след като са информирали банката си, или за онлайн плащания, ако доставчикът на платежни услуги или банка не са осигурили задълбочено установяване на идентичността на клиента.  Когато сумата на окончателно картово плащане не е предварително известна (например при наем на автомобил или хотелски разходи), търговецът може да блокира по карта само одобрената от притежателя й сума.  По правило при плащане с потребителски дебитни и кредитни карти търговците - както в магазините, така и онлайн - не могат да изискват заплащането на цена, по-висока от обявената (\"допълнителна такса\"). Цялата брошура е налична  тук .", "date": "2019.12.19", "title": "БНБ напомня какви са правата на потребителите при плащания в Европа"}
{"url": "https://www.dnevnik.bg/sviat/2019/12/19/4008043_bulgarka_e_pod_domashen_arest_sled_operaciiata_sreshtu/", "text": "Българка фигурира в публикуван от италианските медии списък с всички задържани в днешната операция срещу ндрангета. Имената са  разделени  на задържани и поставени под домашен арест. Във втората група попада DIMITROVA Zhivka Taneva (Живка Танева Димитрова). Човек с такова име не присъства в публикации, посветени на ндрангетата, нито в бази данни в България като Търговския регистър. Италиански медии като \"Ла стампа\" и \"Кориере дела сера\"  писаха днес , че някои от заподозрените са засечени и \"арестувани в Германия, Швейцария и България\" в сътрудничество с местните полицейски сили. В София обаче вътрешният министър Младен Маринов каза пред журналисти в парламента, че до момента няма информация за извършени арести в България по искане на италианските служби. По-късно вечерта пресцентърът на МВР съобщи, че по международните канали за полицейско сътрудничество и обмен на информация са получени данни за задържана при операцията в Италия българска гражданка. \"Към момента не се предоставя допълнителна информация, тъй като действията по разследването са в ход\", посочват от министерството. След  операцията срещу стотици  (сред тях политици и служители на реда) свързани с организацията, наречена втората най-голяма в италианската история, първоначалният списък съдържаше имена на бивши депутати, кмет и общински служители, адвокати и други, включително бивши и настоящи ръководители от карабинерите. Репресия и контрол Базираната в Калабрия престъпна група 'ндрангета бе известна през миналото и по-миналото десетилетие като най-мощната престъпна групировка в Италия. Откакто тя разпростря дейността си в северната част на страната и в съседни държави, някои изследователи ѝ приписват значително влияние в Европа. През 2008 г., по оценка на Европол, тя бе една от най-богатите и могъщи организирани престъпни групи в света и разполагаше с около 55 млрд. долара. След операцията италианските медии отбелязаха, че операцията в провинция Вибо Валентия е извадила на показ мрежа от зависимости и система, при която престъпниците репресират и контролират голяма част от местни жители, а много от тях са дали \"част от свободата си\" на организираната група. Свързана с ндрангета група работеше и с осъдения в Италия и Румъния за наркотрафик Евелин Банев-Брендо. Въпросната организация според италианските власти е доставяла от Южна Америка чрез яхти и мулета близо една трета от употребявания в Европа кокаин.", "date": "2019.12.19", "title": "Българка е под домашен арест след операцията срещу ндрангета"}
{"url": "https://www.dnevnik.bg/bulgaria/2019/12/19/4008072_specializiranata_prokuratura_predade_na_sud_vulcho_i/", "text": "Специализираната прокуратура внесе в Специализирания наказателен съд обвинителен акт срещу Вълчо (Ветко) и Маринела Арабаджиеви и останалите петима обвинени за участие в организирана престъпна група за данъчни измами, престъпно укриване на данъци и изпиране на пари, съобщи държавното обвинение. Те ще отговарят за деяния, извършени от тях в различна форма на съучастие от началото на 2013 г. до 2018 г. Съпрузите Арабаджиеви са обвинени и в това, че в качеството си на лица, които осъществяват фактически действия и функции по управлението на търговски дружества, умишлено склонили представляващи въпросните дружества (също членове на групата) да избягват установяването и плащането на данъчни задължения в особено големи размери – при воденето на счетоводството да използват документи с невярно съдържание, да потвърждават неистина в подадени данъчни декларации и да приспадат неследващ се данъчен кредит. Това е ставало най-често като дружествата са декларирали и осчетоводявали доставки от фирми от типа \"липсващ търговец\", се казва в съобщението. Придобитите чрез данъчните измами средства били изпирани с поредица от транзакции, които е трябвало да скрият произхода им, са установили разследващите спецпрокурори. За изпирането на пари обвинение е повдигнато на сина на Арабаджиеви – Вълчо (който не е обвинен като член на групата) в съучастие с родителите му и двама от участниците в групата. В съобщението на прокуратурата се припомня, че Арабаджиеви бяха задържани в Барселона през март 2019 г. с европейска заповед за арест. Два месеца по-късно те бяха екстрадирани в България и им бяха предявени обвиненията. Комисията за противодействие на корупцията наложи запор на имущество на Арабаджиеви за над 310 млн. лв. след получено уведомление от Специализираната прокуратура за привличането им към наказателна отговорност.", "date": "2019.12.19", "title": "Специализираната прокуратура предаде на съд съпрузите Арабаджиеви"}
{"url": "https://www.dnevnik.bg/bulgaria/2019/12/19/4008088_medicinskite_sestri_vnesoha_signali_v_mvr_za/", "text": "Протестиращите медицински сестри са внесли конкретни сигнали за за злоупотреби с парите за здраве, съобщи БНР. Това е станало на среща с министъра на вътрешните работи Младен Маринов. Сигналите са за надписване на пътеки, несъществуващи лекари и работещи, водещи се по документи. Част от сигналите, които бяха подадени в понеделник на срещата при премиера Бойко Борисов, вече се проверяват. На срещата с Борисов медицинските сестри обясниха на министър-председателя, че им се налага да пишат фалшиви пътеки и болнични, а той от своя страна предложи лекарите да се откажат от част от възнагражденията си в полза на медицинските сестри. Всички болнични асоциации в България реагираха моментално и изпратиха отворено писмо до медиите, в което се обявяват против \"поредните внушения за пороци в дейността на целия сектор здравеопазване\". В позицията си Българска болнична асоциация, Сдружение на общинските болници, Национално сдружение на областните болници за активно лечение, Асоциация на университетските болници и Национално сдружение на частните болници уточняват, че са изпратили покана на Борисов за среща, за да обсъдят проблемите. Министърът на вътрешните работи Младен Маринов в последните дни неколкократно е напомнял, че проверките за нарушенията в болниците вървят повече от година. След обещания от властта за по-строг контрол над болниците при харченето на пари медицинските сестри вдигнаха палатковия лагер пред Министерския съвет и временно спряха протестите. Те ще изчакат подписването на Националния рамков договор в здравеопазването следващата седмица и ако не бъдат удовлетворени от поетите ангажименти, ще подновят протестите си.", "date": "2019.12.19", "title": "Медицинските сестри внесоха сигнали в МВР за източване на парите за здраве"}
{"url": "https://www.dnevnik.bg/sport/2019/12/19/4008108_nikolai_izov_e_noviiat_rektor_na_nacionalnata_sportna/", "text": "Професор Николай Изов е новият ректор на Националната спортна академия (НСА) \"Васил Левски\". Кандидатурата му получи 159 гласа от общо 163 гласували по време на общото събрание. Досегашният ректор проф. Пенчо Гешев пожела на наследника си да има упоритост в изпълнението на поставените от самия него задачи. Изов посочи, че усилията му в предстоящия четиригодишен мандат ще бъдат насочени към надграждане на постигнатото от предходните управления. \"Ще направя опит да създам такава академична среда в академията, която да направи възможно развитието и просперитета на нашата Национална спортна академия \"Васил Левски\". Горд съм, че бях в екипа на проф. Гешев. Всички работихме всеотдайно, постигнахме резултати. Горд съм с това и сърдечно му благодаря за опита, който той предаде към нас. Благодаря и на проф. Лъчезар Димитров, тъй като един мандат бях в неговия екип\", заяви новият ректор на спортната академия.", "date": "2019.12.19", "title": "Николай Изов е новият ректор на Националната спортна академия"}
{"url": "https://www.dnevnik.bg/evropa/2019/12/19/4008104_rusiia_da_otmeni_zakona_za_chujdestrannite_agenti/", "text": "Европейският парламент прие резолюция, която прави оценка на ситуацията с правата на човека в Русия, предаде пресслужбата на институцията. Евродепутатите призовават руските власти незабавно да отменят закона за \"чуждестранните агенти\" и да приведат действащото законодателство в съответствие с конституцията и задълженията на Русия според международното право. Този закон от 2012 г. задължава руските неправителствени организации да се регистрират в Министерството на правосъдието като \"организации, изпълняващи функциите на чуждестранни агенти\", ако получават чуждестранно финансиране и участват в дейности, които неясно са описани като \"политически\". Резолюцията също осъжда приетите изменения в закона за \"чуждестранните агенти\", които значително разширяват неговия обхват и предоставят възможност отделни лица да бъдат дискредитирани и обозначени като \"чуждестранни агенти\". Тази мярка често се използва срещу представители на гражданското общество, членове на партии от опозицията, блогъри и независими журналисти. Законът също налага специфични изисквания за регистриране, осчетоводяване и квалифициране на публикациите и неспазването му се превръща в престъпление, с възможност за санкциониране с тежки административни глоби или лишаване от свобода до две години. Текстът припомня, че по този закон около 80 НПО се считат като \"чуждестранни агенти\", включително на практика всички водещи НПО в областта на правата на човека в Русия. Към момента 49 руски НПО са внесли жалби пред Европейския съд по правата на човека с аргумента, че \"законът за \"чуждестранните агенти\" нарушава редица права на човека, включително правата на свобода на изразяване и на сдружаване\". Евродепутатите категорично се противопоставят на методите, които държавната власт използва за потискане на свободата на изразяване на мнение и свободата на словото и съответно за насаждане на страх в обществото. Те призовават руските власти да подкрепят безпристрастността на медиите и да подобрят безопасността и работната среда на журналистите в Русия. Текстът беше приет с вдигане на ръка.", "date": "2019.12.19", "title": "Русия да отмени закона за \"чуждестранните агенти\", настоя европарламентът"}
{"url": "https://www.dnevnik.bg/zdrave/2019/12/19/4008115_grajdanski_organizacii_zastanaha_edni_sreshtu_drugi_za/", "text": "Плановете за построяване на Национална детска болница върху рушащия се строеж в двора на Александровска болница станаха повод различни граждански сдружения да застанат едни срещу други, като заявят противоположни позиции. Очаква се утре Министерството на здравеопазването да обяви кой ще изпълни обществената поръчка за проектирането и строителството на стойност 95.4 млн. лева. Оферти в търга подадоха три консорциума - \"Детска болница-София\", в който влизат българската компания \"Климатроник\" ЕООД, мексиканската \"Иновасионес Техникас Ен Симентасион\" и испанската \"Проес Консулторес СА\"; \"Детско здраве\" с участници от групата на \"Главболгарстрой\"; обединение \"Здраве за децата на България\" с участници \"Трейс груп холд\", \"Смарт билд дигитал\", \"Монолит\" АД и \"Инжпроект\". Предвижда се върху недостроеното скеле да се изградят два 12-етажни корпуса на обща площ от 45 хил. кв.м, така че бъдещата Национална детска болница да обедини детски клиники и отделения, сега разпръснати в различни лечебни заведения. Преди три месеца Камарата на архитектите в България (КАБ) внесе жалба в съда  срещу обществената поръчка , като обяви, че  сградата е невъзможна и незаконна в сегашното й състояние  и ще бъде опасна. През ноември Върховният административен съд  отхвърли жалбата . Днес над 3 хиляди граждани и организации се обявиха за спиране на обществената поръчка с отворено писмо, което е изпратено до президента, министър-председателя, омбудсмана и други институции. Сред подкрепилите писмото са гражданската инициатива \"Подкрепи педиатрията\", Камарата на архитектите в България, Националната мрежа на децата, Общност \"Мостове\", фондация \"Бикоуз в помощ на благотворителността\", фондация \"Нашите недоносени деца\", гражданската инициатива \"Спаси, дари на\", фондация \"Спина бифида и хидроцефалия България\". Те изтъкват, че довършването на рушащия се строеж ще бъде скъпо и няма да се осигури съвременно лечебно заведение, което да отговаря на необходимите високи стандарти. \"Министерството на здравеопазването предлага на обществото ни: полуразрушен строеж, изоставен преди повече от 30 години и определен за премахване от Столична община през 2011 г.; сграда, която противоречи на изискванията за земетръсна безопасност и на европейските стандарти за строителство; минимални или липсващи изисквания за аварийна безопасност, функционалност, енергийна ефективност и енергийна независимост, климатизация, инфраструктура, достъпност, оздравителна среда за пациентите; обединяване на уникални за страната ни детски клиники в пространства, които не позволяват родителите да останат до болните си деца по време на тяхното лечение; разход от над 90 млн. лв. от нашите данъци за болница, която е морално и физически остаряла и негодна още преди да бъде построена. Довършването на стария строеж ще погълне повече ресурси от построяването на нова сграда. Условията на обществената поръчка предрешават скъпо и лошо изпълнение, ремонти на ремонтите и още по-голямо оскъпяване, високи разходи за издръжка на болницата в бъдеще и опасна среда за пациентите и медиците\", се мотивират те. \"Условията на обществената поръчка предрешават скъпо и лошо изпълнение, ремонти на ремонтите и още по-голямо оскъпяване, високи разходи за издръжка на болницата в бъдеще и опасна среда за пациентите и медиците\", се посочва в писмото. По-късно днес противоположната позиция заеха от пациентските организации \"Заедно с теб\", в които влизат Асоциация за репродуктивно здраве, бременност и грижи за децата \"Усмихни се\", Алианс на трансплантираните и оперираните АТО \"Бъдеще за всички\" и Асоциация на пациентите със сърдечно-съдови заболявания. От там заявиха, че се противопоставят \"на всякакви лобистки интереси, според експерти, опити за манипулиране на обществото\" и подкрепят идеята скелето в двора на Александровска болница да бъде превърнато в Национална детска болница. Изтъкват, че строежът е по преработен проект от 1990 г., който покрива изискванията по сегашния земетръсен план. Изтъкват, че височината между плочите е 7.20 м и има пространства с дължина по 30 метра, което \"допълнително дава гъвкавост на решенията\". Посочват, че според конструктори няма нужда от ремонти, защото конструкцията е напълно завършена, а има да се правят само довършителни работи. \"Предложението за събаряне не е много подходящо за приемане, тъй като ще са нужни 2-3 години да се изнесат материалите и около 30 милиона лева според експерти. Само фундаментната плоча е 1.5 м. Много трудно ще се извади. А и защо да се вади, като вече я има\", твърдят още пациентските организации.", "date": "2019.12.19", "title": "Граждански организации застанаха едни срещу други за строежа на детската болница"}
{"url": "https://www.dnevnik.bg/sviat/2019/12/19/4008113_kralicata_govori_pred_britanskiia_parlament_za_vtori/", "text": "За втори път само в рамките на два месеца кралица Елизабет Втора прекрачи прага на британския парламент и  изнесе реч пред депутатите . Този четвъртък тя присъства на тържественото първо заседание на двете камари на парламента и представи програмата на новия кабинет след парламентарните избори преди седмица. Елизабет Втора подчерта, че излизането на Великобритания от ЕС на 31 януари трябва да е основният приоритет на правителството на премиера Борис Джонсън. Церемонията протече тържествено, но беше и частично опростена заради предсрочния характер на изборите. Кралицата пристигна в автомобил, а не в карета и беше облечена в ежедневни дрехи. ", "date": "2019.12.19", "title": "Кралицата говори пред британския парламент за втори път за два месеца"}
{"url": "https://www.dnevnik.bg/kultura/2019/12/19/4008035_viktor_chuchkov-sin_v_momenta_evropa_i_balkanite_sa/", "text": "Огромната тема за взаимоотношенията между мъжа и жената, емоционалността и вълнуващата история. Това са били едни от решаващите фактори, повлияли на Виктор Чучков-син, за да се захване с екранизацията на романа на писателя Захари Карабашлиев \"18% сиво\". Филмът ще бъде разпространен по българските кина на 24 януари 2020 г., а днес режисьорът разкри повече детайли за работата си пред представители на медиите. Главните роли в \"18% сиво\" са поверени на актьора и певец Руши Видинлиев (\"Снимка с Юки на Лъчезар Аврамов\" и \"Цветът на хамелеона\" на Емил Христов) и актрисата и автор Доля Гавански (\"Пътуването\" на Майкъл Уинтърботъм\"). Във филма се разказва за фотографа Захари и Стела, които се преместват от Варна в Лондон в преследване на мечтите си. Там взаимоотношенията им се обтягат и когато Стела го напуска, Захари поема на пътешествие от Лондон до Берлин, по време на което се сблъсква с интересни хора, за да открие пътя към това, което е загубил в себе си.      Тъй като действието в романа на Карабашлиев се развива в САЩ, Виктор Чучков-син обясни, че в момента Европа и Балканите му се струват много по-интригуващи и динамични, отколкото САЩ, и това е довело до решението му за тази промяна. \"Мисля, че авторите имаме това право. Виждате колко много се промени всичко у нас в последните 4 години\", изтъкна той. По думите на Виктор Чучков-син друга тема, която заглавието засяга, е желанието и непрекъснатата борба на човека да стане значим. Както и това как се променя една връзка, когато мъжът и жената живеят извън родната си страна. Работата по филма е продължила 5 години, а кастингът е бил изключително дълъг, като в последния етап са останали по 7-8 актьори за двете главни роли. \"Но мисля, че това е един процес, който помага на актьорите да израснат\", обясни той.      По сценария са работили Хилари Нориш, Карабашлиев и Доля Гавански. Виктор Чучков-син отбеляза, че е трудно един писател сам да адаптира романа си за големия екран. В случая това, което е по-скоро необичайно, е въвличането на един от главните актьори в този процес. Режисьорът разказа, че по време на работата по филма е открил, че Доля Гавански е един много аналитичен човек и тя активно е допринесла за създаването както на нейния, така и на другите образи. \"Заедно с нея открихме английската съсценаристка. И беше като един мост това, че тя познава много добре българската емоционалност, а английската сценаристка познава много по-добре характерите и проблемите на всички останали герои във филма\", допълни той. Предпремиерата на \"18% сиво\" ще се състои на 15 януари във Варна. Във филма участват утвърдени европейски актьори като Рон Кук, Йокей Емерс, Борис ван Северен и Норман Боуман. В екранизацията участва международен екип от 7 държави, а копродуценти са компании от Германия, Северна Македония, Сърбия и Белгия. От българска страна лентата е реализирана с подкрепата на Националния филмов център, Българската национална телевизия и община Варна.", "date": "2019.12.19", "title": "Виктор Чучков-син: В момента Европа и Балканите са по-интересни от САЩ"}
{"url": "https://www.dnevnik.bg/video/2019/12/19/4008133_kubrat_pulev_ostava_mi_da_izkacha_posledniia_vruh_na/", "text": "След десет години в професионалния бокс Кубрат Пулев смята, че е открил мястото си. В интервю за \"Дневник\" той говори за предизвикателствата в прехода от аматьорския към професионалния бокс, за увеличения интерес към този спорт в България, за отношението си към българската федерация и за проблемите с допинга в професионалния спорт. Пулев, който е претендент на Международната боксова федерация (IBF) за световната титла, смята, че му остава да направи последната стъпка. По думите му тя може да е най-трудната, но в същото време може да се окаже и най-лесната.", "date": "2019.12.19", "title": "През февруари ще затвори врати център за деца, сниман от Би Би Сиhttps://www.dnevnik.bg/video/2019/12/19/4008133_kubrat_pulev_ostava_mi_da_izkacha_posledniia_vruh_na/Кубрат Пулев: Остава ми да изкача последния връх на планината"}
{"url": "https://www.dnevnik.bg/sviat/2019/12/19/4007906_mitichnata_strana_ot_chernata_pantera_stana_turgovski/", "text": "Уаканда, митичната страна от американския филм \"Черната пантера\", за кратко бе в списъка на партньорите, с които Съединените щати имат споразумение за свободна търговия. Това съобщиха световните медии и принудиха Министерството на земеделието на САЩ да изтрие Уаканда от системата си. Според властите е станала грешка по време на тест на нова система и несъществуващата страна не е трябвало да се появява в публично достъпната информация. В списъка имаше подробен списък на стокооборота между САЩ и другата \"държава\" - например патици, магарета и крави, пише Би Би Си. Уаканда е технологична суперсила от вселената на \"Марвъл\", която никога не е била колонизирана и е богата на материала вибраний (vibranium), в който се крие немалка част от мощта ѝ. Първата ѝ поява е в комикс от 1966 г., преди да стане част от филма \"Черната пантера\" (тя е родината на героите в него, там се развива и по-голямата част от действието).      Първият забелязал включването ѝ в регистъра е  базираният в Ню Йорк софтуерен инженер  Франсис Цън, разглеждал списъка заради стипендия, за която кандидатства. \"Мислех, че съм запомнил грешно страната от филма и съм я объркал с друго\", обяснява той за \"Ройтерс\". Впрочем вибраният не фигурира в списъка, откъси от който се виждат на екранните снимки на Цън.", "date": "2019.12.19", "title": "Държавата Уаканда от \"Черната пантера\" стана \"търговски партньор\" на САЩ"}
{"url": "https://www.dnevnik.bg/bulgaria/2019/12/19/4007772_kratki_novini_masov_boi_vuv_filipovci_zavurshi_s/", "text": "                         . Патриарх Неофит пожела ангел пазител да бди над НСО Светло посрещане на Рождество Христово и ангел пазител, който да закриля всички служители на Националната служба за охрана (НСО) през предстоящата нова 2020 година пожела патриарх Неофит на службата. Днес той е бил посетен от началника на службата бригаден генерал Красимир Станчев. По време на разговора патриарх Неофит открои дългогодишното сътрудничество между Българската православна църква и НСО особено при посещенията у нас на Вселенския патриарх Вартоломей и на Руския патриарх Кирил. НСО оказва съдействие на БПЦ и при многобройните посещения на свети мощи и чудотворни икони. Кола блъсна дете на пешеходна пътека във Варна Лек автомобил удари дете на пешеходна пътека във Варна, докато пресича близо до автобусна спирка. Детето е без опасност за живота, но остава под медицинско наблюдение. Инцидентът е станал днес в обедните часове на бул. \"Трети март\" във Варна. Благоевградчани излизат на протест срещу замърсяването на въздуха  Жители на Благоевград излизат на протест срещу замърсяването на въздуха, съобщиха от БНР. Шествието започна по обяд от площад \"Македония\" и продължи до сградата на общината, където протестиращите трябва да бъдат приети от кмета на общината Румен Томов. Благоевградчани настояват за спешни мерки и налагането на санкции от страна на институциите спрямо основните замърсители на въздуха – домакинствата, които горят отпадъци, автомобилният трафик в центъра на града и промишлените обекти. Организацията на протеста протича в социалните мрежи и е дело на инициативната група \"За чист въздух в Благоевград\". Проверката за незаконно загробени трупове на норки е стигнала до Специализираната прокуратура Досъдебното производство за незаконно загробени хиляди трупове на норки в открит рудник до село Боров дол, край Твърдица, е изпратено в края на август в Специализираната прокуратура и тя може да даде информация за хода по нея, каза днес в рамките на парламентарния контрол министърът на вътрешните работи Младен Маринов. Той уточни, че службите на МВР са извършили всичко необходимо за разплитане на случая. Нови системи за автоматичен граничен контрол ще заменят неработещите на летище \"София\" Нови системи за автоматизиран граничен контрол ще бъдат инсталирани по българските гранични пунктове, в това число и на летище София. Те ще заменят инсталираните там през 2012 година няколко подобни системи, за които са платени половин милион лева по европейска програма. Старата система е повредена, а след две проведени обществени поръчки не са се явили кандидат за поддръжката и ремонта и. Изградилата автоматичния контрол фирма вече не работи в България, а ангажиментите за гаранционната поддръжка са били за три години. МВР не дължи пари на служители за извънреден труд, обяви министър Маринов МВР няма неизплатени пари за извънреден труд към своя служители към 30 ноември 2019 година. Каза днес в рамките на парламентарния контрол министърът на вътрешните работи Младен Маринов. Той допълни, че до момента срещу МВР има заведени 57 иска, по които съдът не се е произнесъл с окончателен съдебен акт. Делото срещу Димитър Желязков-Очите тръгва Това ще стане на 20 януари и е срещу още 12 участници в ръководената от него организирана престъпна група за разпространение на наркотици, изнудвания и палежи тръгва по същество. Това реши Специализираният наказателен съд на 18 декември 2019 г. след 8-часово разпоредително заседание. Съдебният състав отхвърли искането на защитниците за връщане на делото на Специализираната прокуратура, след като прие, че обвинителният акт изцяло отговаря на изискванията на закона и в него не са налице процесуални нарушения, които биха нарушили правото на защита на подсъдимите. Съдът отхвърли като неоснователни останалите искания на защитата и потвърди определените мерки за неотклонение на всички подсъдими. Димитър Желязков остава задържан под стража. Част от магистрала \"Тракия\" е затворена заради катастрофа Част от магистрала \"Тракия\" е затворена заради катастрофа. Ограничено е движението в двете посоки от 133 до 150 км. По първоначални данни има теч на гориво по пътните платна. При произшествието няма пострадали, но се налага почистване на пътя.. Обходният маршрут е през п.в. \"Войводиново\" и п.в. \"Белозем\". Масов бой във \"Филиповци\" завърши с ранени и арестувани Масов бой между ромски фамилии в столичния квартал \"Филиповци\" късно снощи завърши с трима приети в болници и няколко арестувани. През цялата вечер в района имаше засилено полицейско присъствие, съобщава БНТ. По разказите на очевидци боят е станал в училище, а по информация на полицията той е станал във вътрешността на квартала. Боят е станал заради две деца, които са се спречкали, а след това техни роднини се намесили в спора. Около 40 души са участвали в масовия бой, като девет от тях са били арестувани. Трима души са пострадали. Двама от тях са откарани в \"Пирогов\" и един в ИСУЛ. Няма информация за други потърпевши, нито за материални щети.", "date": "2019.12.19", "title": "Кратки новини: Кола блъсна дете на пешеходна пътека във Варна"}
{"url": "https://www.dnevnik.bg/politika/2019/12/19/4008205_dogan_obiavi_deficit_na_reformatorski_idei_zaradi/", "text": "Година след като обяви, че обществото и държавата нямат нужда от предсрочни парламентарни избори, днес почетният председател на ДПС Ахмед Доган каза, че партиите не са готови за такива, но те са възможни, ако волята им за власт надделее над идеята за собствената им сигурност. В традиционната новогодишна реч пред елита на партията тази вечер той говори за рестартиране на модела, решаващ фактор за което е гражданското общество. Преди година той обяви, че е нужно управление на страната от програмен кабинет за ускорено развитие. \"Към днешна дата в политическия спектър на България няма нито желание, нито готовност за предсрочни парламентарни избори. Всяка политическа сила се надява за нормално приключване мандата на управляващото мнозинство с очакване максимално да се възползва от парламентарното време за прелегитимиране, позициониране и евентуално за конструиране на нетипични коалиционни формати. Целта им е гарантирано участие във властовата система на държавата. И тъкмо затова, ако волята им за власт надделее над идеята за собствената им сигурност като политически партии, предсрочни парламентарни избори са възможни\", казва в речта си Доган (цялата реч четете  тук ). \"Политическата необходимост от рестартиране на политическия модел на обществото в една или друга степен се осъзнава, но сравнително по-малко се изговаря или се отлага във времето. Защото рисковите фактори за продуциране на \"критичната точка\" на хаоса в партийните структури се явява проблемният възпиращ фактор за подобно радикално решение. Тъкмо поради това решаващият фактор за рестарта в случая е зрелостта и готовността на гражданското общество\", казва още почетният председател на ДПС. Според Доган страната е изправена пред сериозен дефицит на реформаторски идеи, защото \"стремежът към властта и властовата система на обществото се превърна в самоцел за елита със силата на опиат\". \"Подобна социално-политическа ситуация поражда умора, апатия и демотивация в обществото, а по правило политиците се превръщат в гръмоотводи на цялата натрупана негативна енергия в национален и международен мащаб\", смята още почетният председател на ДПС. \"Но няма как да си затворим очите пред очевидни и очевадни политически реалности. Опорочаването на изборния процес се превърна в епидемия, която обхвана всички политически формации и това рефлектира върху нормалното възпроизвеждане на демокрацията и поставя под съмнение нейната легитимност\", се казва още в речта на Доган.", "date": "2019.12.19", "title": "Доган обяви дефицит на реформаторски идеи заради опиянеността на елита от властта"}
{"url": "https://www.dnevnik.bg/video/deniat_s_veselin_dremdjiev/2019/12/19/4008095_jurnalistut_kalin_manolov_v_upravliavashtoto/", "text": "Според мен в управляващото мнозинство предстоят сътресения\", коментира в предаването \"Денят с Веселин Дремджиев\" журналистът  \"Патриотите вече се разединиха, мисля че и в ГЕРБ тези процеси предстоят, и то вероятно доста скоро. Аз не си представям, че Цветан Цветанов ще остане само с този  \", каза още той. Според него се забелязва, че и премиерът, и всички негови близки помощници в партията и правителството са изнервени. От началото на следващата година телевизия \"България он ер\" спира дискусионно предаване на Калин Манолов \"Видимо и невидимо\". \"Официалното обяснение беше, че този формат е изчерпан, Аз не съм жертва. Това е честна медия, тя може да преценява докога един продукт и един журналист й трябва, но в обществото има едно много тясно и неточно разбиране за свободата на словото като нещо изолирано само за себе си. Свободата на словото е част от свободата изобщо и когато някой казва, че свободата на словото се ограничава, това означава, че демокрация боледува, а това е болест, от която се умира\", заяви той.", "date": "2019.12.19", "title": "Журналистът Калин Манолов: В управляващото мнозинство предстоят сътресения"}
{"url": "https://www.dnevnik.bg/gradska_sreda/2019/12/19/4008212_referendum_za_rdf-insineratora_poiska_demokratichna/", "text": "Местен референдум, на който софиянци да решат да се строи ли инсинератор за изгаряне на RDF (твърди) отпадъци в столицата, ще предизвика \"Демократична България\". За да се внесе обаче идеята в Столичния общински съвет (СОС) по закон трябва 1/5 от съветниците да я подкрепят. Общата численост на СОС е 61 членове, което значи, че са нужни поне 13. Обединението има 12 съветници и сега търси още един от другите политически групи, който \"да остави партийните си зависимости\", за да се внесе за разглеждане екологичното предложение. Като мотиви за искането на референдум Методи Лалов, председател на групата на \"Демократична България\" в СОС, обяви с декларация, че сегашните мерки, предлагани от общината и кмета Йорданка Фандъкова са изява на управленска немощ.  \"Имаме кмет, който призовава гражданите да не горят отпадъци, за да се отопляват, но пък подкрепя проекта за инсинератор, с който ще горим отпадъци, за да се отопляваме. В центъра на град в котловина, в която температурната инверсия често задържа дни наред натрупващата се във въздуха мръсотия\", даде пример той. \"Имаме инвестиция от стотици милиона левове за съоръжение (инсинератора), което ще разпръсква над 12 тона фини прахови частици (ФПЧ) годишно в центъра на София, според Доклада по оценката на въздействието върху околната среда. В същото време поръчваме 2000 филтъра за комини с единична цена 3950 лева, които ще ловят няколко десетки грама ФПЧ годишно от кюмбетата в крайните квартали\", приведе той още един аргумент в подкрепа на местния референдум. Според изчисления на \"Демократична България\" сегашното столично предприятие за механично третиране на отпадъци произвежда около 50-60 000 тона RDF отпадъци на година. За работата на бъдещия инсинератор с пълна натовареност, с каквато е смятан бизнес планът му, обаче, са необходими 180 000 тона годишно. \"Ако не достави това количество гориво - 180 000 т смет, Столичната община ще трябва да плаща неустойка. Освен ако не го достави от другаде, от Италия например,\" атакува Лалов. Инсинераторът ще е в ТЕЦ София, който е към \"Топлофикация София\". Според \"Демократична България\" сега се укрива информация, която \"вероятно ще докаже зависимости между общинското отоплително дружество и една банка и енергийни босове с интереси в нерегламентираното горене на отпадъци\". Ако се проведе такъв местен референдум, в него трябва да участват не по-малко от 40% от гражданите с избирателни права в София, за да е легитимен. Това изисква Законът за прякото участие на гражданите в органите на държавната власт и местното самоуправление. Кметът Йорданка Фандъкова коментира, че проблемът със замърсяването на въздуха в София няма да се реши с декларации и манипулации, а с много сериозна работа и с обсъждания в общинския съвет. \"Има приети две програми, които са работещи и макар и бавно, дават резултат\", каза тя. Истинското решение за сериозно намаляване на дните с превишения на замърсеността на въздуха според нея е в общото желании на политическите групи в съвета за \"налагането на непопулярни мерки за ограничаване движението на автомобили в части на София\". На въпрос защо досега не беше приложена мярката \"зелен билет\" в нито един от дните със сериозно надвишаване на нормите на ФПЧ във въздуха, Фандъкова обясни, че за това се изискват поне два поредни дни увеличението на ФПЧ да е над 200 мг/куб.м. \"Добре е, че такива огромни среднодневни превишения не бяха установени до този момент\", каза тя и допълни, че е предложила изискването от два дни да се намали на един, за да може по-бързо да се прилагат мерките (зелен билет).", "date": "2019.12.19", "title": "Референдум за RDF-инсинератора поиска \"Демократична България\""}
{"url": "https://www.dnevnik.bg/bulgaria/2019/12/19/4008163_smetnata_palata_ustanovi_nerednosti_v_bjudjetite_na/", "text": "Сметната палата ще поиска да се въведат ограничения в начина, по който политическите партии могат да получават и да харчат парите си. Това съобщи пред Би Ти Ви председателят на одитната институция Цветан Цветков. Сега в Закона за политическите партии са посочени изрично само три групи разходи – за поддържане на партийните структури, за подготовката на участие на избори, за организиране на мероприятие. Следва обща формулировка \"други присъщи разходи и именно тя позволява широко тълкуване\", отбеляза Цветков. Според него трябва да се забрани партиите да получават пари от държавни дружества. С промяна в закона от лятото на тях им беше дадена възможност да се финансират с дарения от компании, но според Цветков финансирането от дружества с държавно или общинско участие трябва изрично да се забрани. Такава била и европейската практика. Освен това с приходите от държавната субсидия партиите сами на свой ред правили дарения - от проверени 12 политически формации осем са дарявали стотици хиляди левове, а само две са получили дарения. Това според шефа на Сметната палата също не е редно. Ако се конкретизира ясно за какво може да се харчи, тогава ще се определи размерът на субсидията, която е необходима за нормалното функциониран на една политическа партия, добави Цветков.  Най-честите нарушения на партиите са свързани с управлението на имотите и в частност, с неплащането на наем, каза Цветков. \"Например са се настанили в имоти, в които нямат право да бъдат, други забавят наема или въобще не плащат\", добави той. Нарушения има и в управлението на зоната \"Натура\" Доклад на Сметната палата, който все още не е публикуван, установява голямо забавяне на министъра на околната среда при изпълнението на отговорностите му за опазването и управлението на защитените зони от мрежата \"Натура\", каза Цветков. Министърът не е публикувал в дадения му шестгодишен срок заповеди за режима за опазване на защитените видове в тези зони. Досега са издадени заповеди за около 130 зони, а за други над 200 това изискване не е изпълнено и след крайния срок, даден от Европейската комисия, поясни той. \"Закъсняваме и това възпрепятства опазването на биоразнообразието\", каза Цветков. Запитан дали това е толкова важно, отговори: \"Това е свързано с живота на българските граждани, а за важността на темата говорят и санкциите, които може да ни бъдат наложени\".", "date": "2019.12.19", "title": "Сметната палата установи нередности в бюджетите на партиите и управлението на \"Натура\""}
{"url": "https://www.dnevnik.bg/sport/2019/12/19/4008017_angliiski_klub_poluchi_razreshenie_za_stroej_na_durven/", "text": "Втородивизионният \"Форест грийн\" може да стане първият футболен клуб в света, който има стадион от дърво, след като получи разрешение за строеж. В сряда Областният съвет в Страуд, графство Глостършир, одобри изграждането на нов стадион. В последните месеци плановете на клуба срещнаха много критики, сред които и твърдения, че подобни проекти не влизат в устройствените планове и ще имат негативно влияние върху региона. Президентът на клуба Дейл Винс защити намеренията. \"Мисля, че това е правилното решение.\" Стадионът ще бъде с капацитет от 5000 места и ще има паркинг за 1700 автомобила. Общината подкрепя напълно плановете за екосъоръжение. В близост до самия стадион ще има и две тренировъчни игрища. \"Това ще бъде красиво и много елегантно съоръжение. Ще посадим 500 дървета, както и много живи плетове, които да направят зоната зелена\", обясни президентът на клуба. В заявлението за строеж се посочва още, че стадионът ще бъде \"с минимални въглеродни емисии, ще минимализира използването на енергия, както и изхвърлянето на отпадъци\". Сегашният стадион на клуба в Нейлсуърт се захранва от възобновяема енергия. Съоръжението с капацитет 5141 места има и инсталирана система за използване на дъждовната вода. На мястото на сегашния стадион, който ще бъде съборен, ще се изградят 80 къщи с нулев въглероден отпечатък. \"Роувърс\" е първият веган клуб в света, както обяви преди няколко години. На стадион \"Ню лоун\" се сервира само веган храна, а освен това клубът се стреми да не отделя вредни емисии.", "date": "2019.12.19", "title": "Английски клуб получи разрешение за строеж на дървен стадион"}
{"url": "https://www.dnevnik.bg/bulgaria/2019/12/19/4008222_haskovo_kogato_ot_cheshmata_teche_uran/", "text": "                         В Хасково живеят над 70 000 души. От близо три години насам те, а и жителите на някои околни села не могат да използват водата в района за питейни нужди. Причината: въведена забрана заради наднормени стойности на естествен уран и алфа активност, за които се твърди, че са открити през април 2017 година. Проверка на Районната прокуратура в Хасково обаче разкри, че по-високо съдържание на уран е било открито във водата още през октомври 2016 година от експерти на Басейнова дирекция. Това обаче така и не е било оповестено публично. През май 2017 правителството отпусна 2 милиона лева за 8 дублиращи кладенеца и два водопровода. Всичко ще бъде наред? Кметът на община Хасково Станислав Дечев заяви пред \"Дойче Веле\", че новите кладенци са завършени, до края на годината ще приключат процедурите с предаването им на ВиК-асоциацията. \"Идеята на оператора е да бъдат направени всички окончателни проби, когато съоръженията работят едновременно, за да можем да получим най-добрия микс от води, при който почти с 99,99% сигурност водата е под нормата за  съдържание на уран \", заяви Дечев. Резултатите от пробите обаче най-вероятно няма да са известни поне до края на януари - началото на февруари 2020. Станислав Дечев обаче изтъква, че междинните проби, с които работи ВиК-операторът, са много добри. \"Това ни дава уверение, че в най-кратки срокове ще имаме вода, която отговаря на показателите\", казва той. За да бъде  питейната вода  в допустимите норми, стойността на естествения уран в нея не бива да надвишава 0.03 мг на литър. Когато през 2017 година се налага забраната за ползване на водата, в някои от кладенците на помпена станция Хасково-1, която е била най-засегната, нормите са били двойно или дори тройно по-високи - между 0.06 и 0.09 мг. Самата станция е строена по време на Втората световна война. Обяснението на Дечев е, че подпочвените води завличат уранови частици. В района край града са правени сондажи за уран, а в селища в района, вкл. находище \"Чешмата\", на 6 км западно от кв. Болярово, се е добивал уран до ликвидацията на уранодобива в България през 1992 година, наложена от правителството на Филип Димитров. Колко уран е \"здравословен\"? Управляващите се защитават по следния начин: те подчертават, че до 2015 година нормата за уран е била 0.06 мг и е намалена двойно заради европейски директиви, приети в съответствие с препоръките на Световната здравна организация. Тоест - дори хасковлии да са пили години наред вода с уран, такава е била нормата. В други държави обаче нормите за уран на литър са дори по-ниски - в САЩ също е 0.3 мг/л, но в Канада например е 0.02 мг/л, а в Австралия - 0.017 мг/л. Правителството на Канада информира на официалния си сайт (в раздела за водите), че продължителната употреба на вода с уран уврежда костите и бъбреците. Кметът на Хасково е уверен, че пробите ще докажат, че водата е  годна за пиене . Въпреки това обаче и за 2020 година, както в предходните 3 години, в общинския бюджет ще бъдат заделени средства за покриване на разходите за минерална вода на детски градини, училища и социални и лечебни заведения. Не всички са оптимистично настроени Общинският съветник Георги Пеев, който дълги години е работил като журналист, не споделя оптимизма на местната власт. \"Не виждам общество в Хасково, което да защитава собствения си интерес за собственото си здраве\", казва Пеев. Той живее с трансплантирано сърце и бъбрек, но въпреки това активно се бори за каузата - чиста вода в града, в който живее. \"Вече една година няма никакъв официален документ от проба от водата на Хасково за наличие на уран и алфа активност\", заявява Пеев пред \"Дойче Веле\". На въпрос защо никой от гражданското общество не се ангажира с изследванията, Пеев отговаря, че са твърде скъпи и хората не могат да си позволят да заделят от личните си бюджети. Той обяснява, че забавянето при пускането на новите кладенци е по две причини - заради процедури и заради вътрешнопартийни боричкания, предизвикани от напрежението между областния управител, който е настоящият кмет на Хасково, и бившия кмет Добри Беливанов, от когото ГЕРБ сне доверието си през есента на 2017 година. Апатията на местните, според общинския съветник Георги Пеев, е сигурен знак, че гражданското общество е победено от \"хладилника и телевизора\". Фактът, че в края на 2018 година Районната прокуратура в Хасково прекрати наказателното производство за укриване на информация за високо съдържание на уран във водата, която била уж безопасна, Пеев коментира така: \"Представяте ли си какво би станало, ако прокуратурата каже, че водата е опасна?!\". \"Водата в Хасково е твърде скъпа\" Общинският съветник има един сериозен аргумент в подкрепа на нарушените граждански права на местните хора - цената на кубик вода в Хасково трябва да се намали сериозно, след като ВиК-операторът не е в състояние да изпълни задълженията си и да доставя годна за питейно-битови нужди вода. Пеев обяснява какво означава това: цената на кубик вода в Хасково е 3 лева и хората не би трябвало да плащат нищо друго, освен 11-те стотинки на кубик за отвеждане на отпадни води и още 43 стотинки за пречистване, смята той. Според общинския съветник, би следвало ВиК-операторът да каже - това няма да го плащате, защото не ви доставяме услугата. Но дружеството не го казва, а хората в града продължават да си купуват минерална вода и да плащат за доставената \"УРАНжада\", добавя Пеев. Хасково едва ли е единственото селище в България с питейна вода, която е замърсена с естествен уран. В миналото уранодобивът осигуряваше работа на над 10 000 миньори, а когато бе закрит преди 27 години, последва \"затапване\" на урановите мини заедно с техниката вътре. Публикация през 2017 година на сп. \"Икономист\" разкри, че 75 такива места са незаконно отворени, за да се изземе от тях метала за скрап. Едно от тези места е в района на Хасковски минерални бани. Мините се откриват и разконсервират. Така понякога уранът стига и до източници на питейна вода. Да видим дали в Хасково догодина ще пият вода от чешмата...", "date": "2019.12.19", "title": "Хасково: когато от чешмата тече уран"}
{"url": "https://www.dnevnik.bg/bulgaria/2019/12/19/4008082_polina_paunova_ot_svobodna_evropa_politikata_v/", "text": "Истинската политика в България се случва през прокуратурата и през информационните източници. Това е процес, който започна отдавна, а сега виждаме кулминацията му\", коментира в предаването \"Денят с Веселин Дремджиев\" по ТV+ и TV1 журналистът от \"Свободна Европа\" \"Преди години в интервю за \"Медиапул\" премиерът Бойко Борисов заяви, че Ахмед Доган първи е разбрал, че който притежава медиите и съда, той управлява. Бойко Борисов е вече 10 години на власт. Виждаме, че ГЕРБ и ДПС в доста случаи припокриват позициите си. Това се случи и  \", каза още тя. \"През последните 5-6 години всичко в България минава през прокуратурата. Всеки публичен или политически сблъсък рано или късно завършва с прессъобщение или със съобщение от дадената партия, че ще бъде сезирана прокуратурата или че прокуратурата се самосезира. Няма нещо, което да не минава през прокуратурата. Често виждаме, че тези проверки или много се бавят, или завършват тихо и даже с усмивка. Проверката по   продължава вече 9 месеца. Този феномен, че всичко минава през прокуратурата, заедно с феномена, че медиите стават все по-тихи и все по-малко въпроси задават, доста добре кореспондира с онова интервю на Борисов за това как се управлява. Медии формално съществуват, но журналисти, които да задават въпроси, има все по-малко\", добави тя. Цялото интервю гледайте във видеото.", "date": "2019.12.19", "title": "Полина Паунова от \"Свободна Европа\": Политиката в България се случва през прокуратурата и медиите"}
{"url": "https://www.dnevnik.bg/sport/2019/12/19/4008176_ot_boks_s_maik_taisun_do_tanci_i_karaoke_podgotovkata/", "text": "Урок по бокс с легендата Майк Тайсън, участие в танцова хореография, превъплъщение в ролята на диджей и забавление с караоке... Това са част от заниманията на носителката на 23 титли от Големия шлем Серена Уилямс и изгряващата звезда Коко Гоф в навечерието на сезона в тениса. Зад идеята за нестандартната \"подготовка\" стои треньорът им Патрик Муратоглу. \"Исках да възобновя традицията да организирамe отборен лагер, за да се подготвим за Australian Open. Със Серена са играчи от талантливо поколение, някои диджеи и фитнес гурута\", каза Муратоглу.", "date": "2019.12.19", "title": "От бокс с Майк Тайсън до танци и караоке: подготовката на Серена Уилямс за сезона"}
{"url": "https://www.dnevnik.bg/analizi/2019/12/19/4008224_nahalno_e_tochno_g-n_dogan_da_govori_za_restart_na/", "text": "                         Ахмед Доган в традиционната си витиевата новогодишна реч попита: 'Какво ни дадоха тези 30 години от началото на демократичните промени в България? Сложен и труден въпрос, който няма еднозначен отговор\". Хубав въпрос. Но той приляга повече на човек с чиста душа, а не на Въпросът търси поет, като Вапцаров, например: Какво ще ни дадеш, историйо, от пожълтелите си страници? Но звучи чуждо от устата на политик със сянката на г-н Доган. Защото, с оглед на личността на г-н Доган, това лицемерно питане е безсмислено. Тъй като всички знаем отговора. Тази година, под благосклонния поглед на държавата, добави и пристанище към своя ТЕЦ. За сараите му се носят легенди и т.н. Ето такива неща си \"взе\" сам от Прехода г-н Доган. Меко казано е странно фактическият лидер на корпорацията ДПС, човекът, който се \"изпусна\" за обръчите от фирми, \"хидроинженерът\" на Тройната коалиция, да влиза в ролята на демократичен ментор, който държи назидателен тон за дефектите на Прехода. Нахално е също точно г-н Доган да говори, че е нужен рестарт на демократичните политически процеси. Но човек трябва да е голям абдал, че даже и балък, за да повярва в чистосърдечието на олигарха, който се провиква патетично \"Ехх, братя, дръжте олигарха!\". А, за тези, които са сепнали, от заигравката на г-н Доган с темата предсрочни избори – съмнявам се, че точно ДПС ще предизвика преждевременната смърт на това правителство. Защото се чувства много добре на трапезата.", "date": "2019.12.19", "title": "Нахално е точно г-н Доган да говори за рестарт на демокрацията"}
{"url": "https://www.dnevnik.bg/sport/2019/12/19/4008184_vladimir_iliev_e_nai-dobriiat_sportist_na_bulgariia_za/", "text": "Биатлонистът Владимир Илиев е най-добрият спортист на България за 2019 г. В тройката влязоха спринтьорката Ивет Лалова и тенисистът Григор Димитров. През март  Илиев пренаписа историята на българския мъжки биатлон . Състезателят от Троян спечели сребърен медал от световното първенство в Йостерсунд на 20 км индивидуално. Илиев не присъства на церемонията, защото има състезание, но чрез видео обръщение благодари за отличието. Лалова, която  стана седма на 200 м на световното първенство , получи наградата на публиката. Художествената гимнастика получи три награди. Ансамбълът за пореден път стана отбор на годината, а за най-добър треньор беше избрана Весела Димитрова. Боряна Калейн се нареди десета в класацията за най-добър спортист. \"Най-вече искам да благодаря на моите деца, както ги наричам аз, че бяха изключително всеотдайни и постигнаха успехи. Деца, обичам ви. Пожелавам им здраве, успех и щастие\", каза Димитрова. За най-добър спортист с увреждания беше избран  атлетът  Християн Стоянов, който стана световен шампион на 1500 метра  с европейски рекорд и рекорд на шампионатите.      \"Изпращаме добра година за българския спорт\", каза министърът на спорта Красен Кралев. \"Аз съм спокоен за бъдещето на българския спорт, защото започваме да печелим в спортове, в които нямаме традиции. Разбира се, това не са пълните ни възможности\". 1. Владимир Илиев (биатлон) 2. Ивет Лалова (лека атлетика) 3. Григор Димитров (тенис) 4. Божидар Андреев (вдигане на тежести) 5. Тайбе Юсеин (борба) 6. Алберт Попов (ски - алпийски дисциплини) 7. Радослав Панталеев (бокс) 8. Кубрат Пулев (бокс) 9. Мария Оряшкова (самбо) 10. Боряна Калейн (художествена гимнастика)  Ансамбълът по художествена гимнастика  Християн Стоянов (лека атлетика)  Весела Димитрова (художествена гимнастика)  Ивет Лалова (лека атлетика)", "date": "2019.12.19", "title": "Владимир Илиев е най-добрият спортист на България за 2019 г."}
