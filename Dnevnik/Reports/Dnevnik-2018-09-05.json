{"url": "https://www.dnevnik.bg/sport/2018/09/05/3306721_nai-strannata_profesiia_v_sveta_ili_kak_livurpul_nae/", "text": "През лятото \"Ливърпул\" бешe сред най-дейните отбори на трансферния пазар. Червените привлякоха играчи за около 175 милиона паунда с амбицията да сложат край на дългото чакане за първа титла във Висшата лига. Последното попълнение на мърсисайдци обаче вероятно беше изненада за мнозина, след като в клуба беше назначен специалист по... тъчовете. В необичайната роля влиза Томас Гронемарк. Той държи световния рекорд за най-дълго странично хвърляне - 51.33 метра. 42-годишният датчанин казва, че професията му може да е обект на подигравки, но вярва, че усвояването на философията на тъча може да даде предимство на отбора. \"Знам, че това е най-странната професия в света. Фокусът върху тъчовете може да спаси живота на малките клубове като техника за оцеляване. В големите първенства това може да помогне с по-свободен стил на игра. Независимо от позицията в лигата тъчовете дават предимство\", казва Гронемарк.  Той работи професионално с футболни клубове от 2004 г. Гронемарк е бил в датските \"Мидтиланд\" и \"Хорсенс\", както и в Бундеслигата. Основна роля за назначаването му в \"Ливърпул\" има мениджърът на тима Юрген Клоп, който е решил да се запознае с Гронемарк от любопитство към професията му. \"Ако трябва да съм честен, никога не бях чувал за треньор по тъчове. Вярвам, че назначаването му е важно не само за мен, а за всички в клуба. Никога не можеш да имаш достатъчно специалисти около теб. Имаме фитнес треньор, медицински щаб, специалист по храненето, а сега и човек за тъчовете\", каза Клоп. Според германският наставник Гронемарк вече е оставил следа с работата си с отбора. \"Момчетата го харесват. Винаги помага да подобриш нещо, когато имаш някого, който знае за какво говори\", допълни Клоп. Изкуството на правилния тъч Гронемарк е изчислил, че средно се изпълняват по около 40-50 тъча на мач. Преди седмица \"Ливърпул\" имаше 54 странични хвърляния при гостуването на \"Лестър\", като според датчанина тези ситуации са били подценени от играчите, подобно на други статични положения. \"Ако очаквате професионалните футболисти да покажат световна класа при хвърлянето без тренировки, тогава сте големи оптимисти. Като цяло стандартът е доста нисък\", казва Гронемарк. В методологията на датчанина съществуват три вида странични хвърляния. Това са дългият тъч, бързият тъч, който е отличен способ за начало на бърза контраатака и \"умният\" тъч, при който идеята е притежанието на топката да бъде запазено при натиск от съперника. \"Фокусирам се върху всичко, което можете да си представите. Не опира просто до техниката на хвърляне, а също до начина на получаване на топката, позиционирането и създаването на пространства\", казва Гронемарк, който е бивш състезател по лека атлетика и бобслей. Гронемарк използва видеоповторения, за да анализира изпълнението на тъчовете. Той различава до 30 различни технически подхода в начина на изпълнение на тъч, като съветите му могат да помогнат на даден играч да увеличи дистанцията на хвърляне до 15 метра. Според Гронемарк философията на тъча е сред задължителните качества за крайните бранители. \"Ако \"Ливърпул\" отбележи гол или два след дълъг тъч, това ще бъде перфектно за мен. Но ще бъде още по-добре, ако попадението дойде след бързо или умно хвърляне\", казва той. Гронемарк oчаква методологията му да помогне на \"Ливърпул\". Той обаче е категоричен, че няма да се стреми да превърне червените в подобие на \"Стоук сити\". Тимът от Стоук он Трент, който през май изпадна в Чемпиъншип след десет поредни сезона във Висшата лига, беше изключително опасен при тъчовете, като използваше много умело дълги хвърляния в наказателното поле. \"Като цяло не бих искал да изкарвам топката в тъч срещу \"Ливърпул\". Не казвам, че \"Ливърпул\" ще изпълнява много дълги странични хвърляния, но никога не знаете кога може да го направи\", допълва Гронемарк.", "date": "2018.09.05", "title": "\"Най-странната професия в света\", или как \"Ливърпул\" нае специалист по тъчовете"}
{"url": "https://www.dnevnik.bg/sviat/2018/09/05/3306571_v_aljir_prezidentut_vleze_v_bitka_za_vlast_s_voennite/", "text": "Алжирският президент Абделазиз Бутефлика уволнява генерали, за да затегне контрола си върху властта, преди евентуално да се кандидатира за преизбиране догодина, и за да намали властта на военните, смятат анализатори и дипломати. Преди две седмици 81-годишният Бутефлика уволни още двама генерали, с които отстранените висши военни станаха около дузина само за последните няколко месеца. Уволненията показват ускоряване на реформата в сигурността, започната преди няколко години с цел да трансформира политизираната алжирска армия в по-професионална организация, казаха за Ройтерс политически източници. Отслабването на контрола на армията, която доминираше в страната, производителка на петрол, членка на ОПЕК, след войната за независимост с Франция през 1954-1962 г., ще отнеме време. Но първите резултати са видими - уволненията, които някога предизвикваха трусове в потайната северноафриканска държава, сега изглеждат рутинни. \"Генералите бяха свикнали да уволняват, не да бъдат уволнявани\", каза бивш офицер от разузнаването, настоял за анонимност. \"Преди решенията се вземаха в Тагарен, сега се вземат в Зералда\", добави той. В Тагарен се намира министерството на отбраната в центъра на Алжир, докато Бутефлика работи в крайбрежното село Зералда, на 20 км западно от столицата. Когато Бутефлика беше избран за първи път през 1999 г., на властта. Сега, на фона на спекулациите, че той ще се подчини на призивите от управляващата партия да се кандидатира за евентуален пети мандат на президентските избори през 2019 г. въпреки разклатеното си здраве, Бутефлика концентрира власт в своя вътрешен невоенен кръг. Ключови играчи вече са най-малкият му брат Саид Бутефлика, министър-председателят Ахмед Уяхия и министърът на вътрешните работи Нуредин Бедуи. Неотдавнашните уволнения засегнаха четирима регионални командири, началника на военното разузнаване и няколко генерали от военното министерство, както и шефа на полицията, също офицер от армията, Абделгани Хамел. Преди тазгодишните масови уволнения Бутефлика вече беше уволнил през 2015 г. главния шеф на разузнаването Мохамед Медиен и десетки висши генерали в разузнавателните служби. Той също така замени главната разузнавателна агенция - Департамент за разузнаване и сигурност (Departement du Renseignement et de la Securite - DRS) с нова структура, Агенция за координация на разузнавателните служби (Coordination des services de securite - CSS) начело с бивш генерал - Осман БаширТартаг, подчинена на президентството, а не на военните като преди. \"Това е дълъг процес. Целта е да направим армията по-професионална и да е далеч от политиката\", каза Арслан Шихауи, шеф на консултантска фирма. Промените в Алжир се наблюдават внимателно, тъй като страната е ключов съюзник в борбата на Запада срещу джихадизма в региона и водещ енергиен доставчик за Европа. Ако ограничаването на контрола на армията продължи, това може да помогне на инвеститорите, на които е омръзнало доминирана от фигури от армията и разузнаването, отнасящи се с подозрение към чужденците. \"Това ще е добра новина за чуждестранните преки инвеститори, които ще видят в тази стъпка по-нататъшно нормализация на процеса на взимане на решения в правителството\", каза Джеф Портър, шеф на консултантската компания North Africa Risk Consulting. Алжир иска да привлече повече инвестиции в своя петролен и газов сектор, за да сложи край на дългогодишния застой на добива. През март 2017 г. Бутефлика нае нов главен изпълнителен директор, завършил в САЩ, начело на държавната компания \"Сонатрак\" (Sonatrach), за да я реформира и да възстанови връзките с петролните компании, загубили интерес към Алжир заради бюрокрация, спорове и неизгодни условия. Най-големият риск си остава здравето на Бутефлика, който рядко се появява публично, след като инсулт през 2013 г. го прикова в инвалидна количка. За това напомни пътуването му миналата седмица до Швейцария - за рутинни изследвания, както казаха от президентството. /БТА", "date": "2018.09.05", "title": "В Алжир президентът влезе в битка за власт с военните"}
{"url": "https://www.dnevnik.bg/bulgaria/2018/09/05/3306744_purvi_broi_na_spisanie_kultura_edno_novo_nachalo/", "text": "Излезе първи брой на списание \"Култура\", издавано от фондация \"Комунитас\", която до юли т.г. издаваше  седмичника \"Култура\" . Изданието е определено като месечник за изкуство, култура и публицистика. \"Времето на хартиеното четене изобщо не е отминало, пише във въведението на първия брой главният редактор Тони Николов. С надеждата и за обратен преход от интернет към хартия: да подтикнем хилядите ни виртуални читатели да посегнат към тези книжни страници.\" Тони Николов определя като \"едно ново начало\" предизвикателствата пред месечната \"Култура\": \"Да преведе опита от миналото на езика на настоящето. Да не изпада в плен на \"удовлетворяващата илюзия\", за която говори в този брой Цветан Тодоров. Да е открит форум за дискусии. Да има усет за новото. Да даде възможност за изява не само на грижливо подбран кръг от автори, но и на младите, тепърва заявяващи себе си. Да не обръща гръб на читателите си. Това са най-важните ни послания с днешна дата. Но в тях се крие залогът на едно ново начало.\" Темата на първия брой е 40-годишнината от убийството на Георги Марков (\"Незатвореният български чадър\"), статии от Цветан Тодоров и Александър Шурбанов, интервю с режисьора Стефан Командарев, материал за друг режисьор - Вим Вендерс, публикации за театър и книги, публицистични текстове. Списанието ще излиза в 10 книжки годишно и ще поддържа връзката с електронния сайт \"Портал Култура\".", "date": "2018.09.05", "title": "Първи брой на списание \"Култура\": Едно ново начало"}
{"url": "https://www.dnevnik.bg/sport/2018/09/05/3306786_nai-dulgiiat_etap_vuv_vueltata_donese_purva_pobeda_za/", "text": "Италианецът Алесандро де Марки спечели единадесетия етап от Обиколката на Испания. 32-годишният колоездач на ВМС записа първата си индивидуална победа oт три години насам. Предишният му успех отново беше във Вуелтата - на 5 септември 2015 г., когато триумфира в 14-ия етап. Той има още една индивидуална победа в испанската обиколка - в седмия етап през 2014 г. Днешният етап беше най-дългият в тазгодишната Вуелта и един от най-тежките за състезателите от началото на надпреварата. Отсечката беше с дължина 208.8 километра, като включваше четири категоризирни височини - една от втора и три от трета категория. Освен това имаше много атаки, а средната скорост беше доста висока. Повече от два часа на непрестанни атаки бяха нужни, за да се стигне най-накрая до успешен опит за откъсване. То беше инициирано от французина Тибо Пино, който беше амбициран да стопи изоставането си в генералното класиране и дори да облече червената фланелка. В групата се включиха общо 19 състезатели, като най-силно беше присъствието на ВМС с Де Марки, Дилан Теунс и Николас Роуч. Пино беше оставен да върши сам цялата работа в откъсването. В един момент разликата достигна до три минути, което изведе французина начело във виртуалното класиране. Това доведе до активизиране в основната група, която увеличи темпото в преследване на бегълците. В челото започнаха атаки и един по един състезателите от откъсването започнаха да увисват. На последната височина в челото останаха сам двама - Де Марки и колумбиеца Джонатан Рестрепо. Пет километра преди финала италианецът атакува младия си опонент от \"Катюша\" и със самостоятелна езда стигна пръв до финала. \"Нямах друг избор, освен да атакувам. Знаех, че ако се стигне до спринт, той ще ме победи. Единственият ми шанс беше да хвърля всичко на изкачването и да се откъсна. Не се чувствах перфектно, краката ми не бяха чак толкова свежи, но се справих добре. В един момент просто се опитвах да оцелея в откъсването, да остана там. Много хора атакуваха, но рано или късно успявахме да ги застигнем\", каза Де Марки пред \"Евроспорт\". Италианецът измина дистанцията от Момбуей до Рибейра Сакра за 4.52:38 часа. Рестрепо финишира втори с пасив от 28 секунди. Друг италианец - Франко Пелицоти, зае третото място с изоставане от 59 секунди. Нанс Петерс (+1:24 мин.), Дилан Теунс (+1:25 мин.), Тийс Бенот (+1:46 мин.), Рафал Майка (+1:46 мин.), Николас Роуч (+1:48 мин.), Серхио Енао (+1:50 мин.) и Тибо Пино (+1:50 мин.) допълниха челната десетка в етапа. Усилията на Пино се оказаха напразни, тъй като той успя да спечели само 12 секунди на останалите претенденти за генералното класиране. Основната група, водена от Алехандро Валверде, пристигна на финала 2:02 минути след Де Марки. \"Можеше да е по-добре, но можеше и да е по-зле. Наложи се да върша цялата работа, но такива са правилата и няма какво да се сърдя. Знаех предварително, че ще бъде така\", каза Пино след етапа. Британецът Саймън Йейтс остава лидер в генералното класиране с аванс от една секунда пред Валверде. Найро Кинтана е трети на 14 секунди, следван от Йон Исагире (+17 сек.), Тони Галопен (+24 сек.), Емануел Бухман (+24 сек.), Мигел Анхел Лопес (+27 сек.), Ригоберто Уран (+32 сек.), Стивън Краусвайк (+43 сек.) и Джордж Бенет (+47 сек.).", "date": "2018.09.05", "title": "Най-дългият етап във Вуелтата донесе първа победа за Де Марки от 2015 г."}
{"url": "https://www.dnevnik.bg/sport/2018/09/05/3306802_todor_nedelev_ostava_v_botev_plovdiv_pone_do_zimata/", "text": "Лидерът на \"Ботев\" (Пловдив) Тодор Неделев няма да сменя отбора си поне до зимата. По-рано днес се появиха спекулации, че българският национал ще премине в ЦСКА през настоящия трансферен прозорец, който в България затваря на 6 септември. Клубът и играчът обаче отрекоха. \"ЦСКА наистина направи опит да трансферира този талантлив футболист още в началото на месец юни. Тогава на среща с ръководството на пловдивския клуб обсъдихме възможността за евентуално негово преминаване на \"Армията\", заявиха от ръководството на ЦСКА. От клуба обясниха, че самият футболист е изразил желание да остане в родния си клуб поне до зимата. \"Когато настъпи следващият трансферен прозорец през януари, ние като клуб отново ще се свържем с колегите от \"Ботев\" и ще обсъдим ситуацията.\" \"На този етап трансфер на Тодор Неделев в ЦСКА не стои на дневен ред. Пожелаваме успех на играча в бъдещите му изяви през есенния полусезон\", се казва още в съобщението на официалния сайт на клуба. Неделев в момента е с националния отбор в Словения, където в четвъртък България ще изиграе дебютния си мач в новия турнир Лигата на нациите. При пристигането на тима в Любляна атакуващият полузащитник е обявил, че няма да напуска \"Ботев\". \"Не знам откъде се появи това за мой трансфер в ЦСКА. Аз си оставам футболист на \"Ботев\", заявил Неделев пред \"Дарик\".", "date": "2018.09.05", "title": "Тодор Неделев е отказал трансфер в ЦСКА"}
{"url": "https://www.dnevnik.bg/sviat/2018/09/05/3306805_bashta_i_sin_zapodozreni_v_shpionaj_za_rusiia_sa/", "text": "Бивш офицер от естонската армия и неговият баща са арестувани подозрение в държавна измяна и шпионаж за Русия, обявиха днес естонските власти, предаде АП. В съвместно съобщение на Главната прокуратура и Службата за вътрешна сигурност се казва, че Денис Метсавас, роден през 1980 г., и Пьотър Волин, роден през 1953 г., са били арестувани на 3 септември. Те са заподозрени, че в продължение на повече от пет години са предавали държавни тайни и друга секретна информация на руското военно разузнаване (ГРУ). Метсавас е служил дълго във въоръжените сили на Естония на различни позиции, вкл. мисията на НАТО в Афганистан. През 2015 г. той е бил произведен в чин майор. След придобиването на независимост през 1991 г. балтийската държава е преминала през няколко шумни шпионски скандала, припомни АП. На пресконференция началникът на отбраната на Естония, цитиран от ТАСС, съобщи, че Метсавас постъпва в армията през 1998 г., като отначало служи в артилерийска част, а после в Генералния щаб.", "date": "2018.09.05", "title": "Баща и син, заподозрени в шпионаж за Русия, са арестувани в Естония"}
{"url": "https://www.dnevnik.bg/evropa/2018/09/05/3306541_norvegiia_e_na_put_da_postroi_nai-visokata_durvena/", "text": "Норвегия е на път да построи най-високата дървена сграда в света, информира \"Франс прес\". Кулата \"Мйос\" (Mjos) е разположена близо до езеро, чието име носи, на стотина километра от Осло, има 18 етажа и тази седмица подемен кран постави последната й греда. Когато бъде завършена, тя ще е висока 85.4 метра. Изборът на дървен материал позволява да се намалят емисиите от въглероден диоксид в сравнение с бетонна сграда, твърдят инициаторите на проекта. \"Да строиш с дърво това е да помагаш да се диша в по-добър свят\", се посочва в съобщение на бизнесмена Артур Бухардт. Той твърди, че е представил проекта, като се е вдъхновил от Парижкото споразумение за борба срещу климатичните промени. За да разсеят евентуалните страхове, авторите на проекта уверяват, че сградата е конструирана така, че да устои на пожар: както пъновете не могат да се запалят без подпалка, така и огънят ще овъгли повърхностно дебелите греди, но няма да ги разпали, твърдят създателите на проекта. Откриването на кулата е предвидено за март 2019 година и тогава тя ще засенчи \"Треет\" (Treet) (\"дърво\" на норвежки), сграда, която се намира в западния норвежки град Берген и е висока 49 метра. Засега тя държи рекорда. Новата сграда е трябвало първоначално да се издига на 81 метра височина, но накрая е получила няколко допълнителни метра с инсталирането на пергола на върха. В кулата има апартаменти, вътрешен басейн, хотел, офиси, ресторант и общи пространства. Добавянето на няколко метра височина ще позволи на норвежката кула да надмине друга сграда, която в момента се строи \"ХоХо\" (HоHо) във Виена, която ще е висока 84 метра. За разлика от норвежката сграда, която е изцяло от дърво, австрийската има хибридна структура, като смесва дърво (76 процента) и други материали. Според организацията с нестопанска цел Съвет за високите сгради и градско местоположение, която е специализирана в устойчивия градски дизайн има и други, още по-амбициозни проекти, които са в напреднал етап. Сред тях са кулата \"Боабаб\" в Париж (120 метра) и \"Абебе корт тауър\" (Abebe Court Tower) в Лагос (87 метра). /БТА", "date": "2018.09.05", "title": "Норвегия е на път да построи най-високата дървена сграда в света"}
{"url": "https://www.dnevnik.bg/video/2018/09/05/3306793_video_drugite_novini/", "text": "Китай изстреля за първи път търговска ракета-носител с три спътника", "date": "2018.09.05", "title": "Видео: Другите новини"}
{"url": "https://www.dnevnik.bg/sviat/2018/09/05/3306808_paragvai_vrushta_posolstvoto_si_v_izrael_ot_erusalim_v/", "text": "Парагвайският външен министър Луис Алберто Кастилиони обяви, че страната ще върне посолството си в Израел в Тел Авив, след като доскорошният президент Орасио Картес го бе преместил в Ерусалим, предаде \"Ройтерс\". \"Парагвай иска да допринесе за интензифицирането на дипломатическите усилия да се постигне мир в Близкия изток,\" каза Кастилиони. \"Парагвай препотвърждава волята си да поддържа отлични приятелски връзки и сътрудничество с приятелските държави Израел и Палестина.\" Само преди няколко месеца Картес пътува за Израел, за да открие новото посолство в Ерусалим. През август обаче мандатът му изтече и той бе  сменен на поста от Марио Абдо , който спечели изборите тази година. Парагвай бе едва третата страна, преместила мисията си в Израел в Ерусалим, след като американският президент Доналд Тръмп направи това през декември миналата година. САЩ  бяха последвани и от Гватемала . Реакцията на Израел не закъсня. Екипът на премиера Бенямин Нетаняху отзова посланика на страната в Парагвай за консултации, а по-късно говорител на външното министерство каза, че мисията в Парагвай се закрива.", "date": "2018.09.05", "title": "Парагвай връща посолството си в Израел от Ерусалим в Тел Авив"}
{"url": "https://www.dnevnik.bg/sviat/2018/09/05/3306806_katar_za_pruv_put_shte_predlaga_poveche_prava_na/", "text": "Катар стана първата страна в Персийския залив, позволила на ограничен брой чужденци да получат право на постоянно пребиваване, съобщи \"Блумбърг\". Емирът на страната, шейх Тамим бин Хамад ал Тани, издаде указ, с който разрешава на чужди граждани, до 100 души годишно, да получават подобна възможност. Тя им дава достъп до щедра социална система и права на бизнес, които досега имаха само катарски граждани. Например ще могат да създават компании, без да имат нужда от партньорство с катарски граждани или организаци, ще могат да участват и в национални икономически проекти. Кандидатурите ще се разглеждат от вътрешното министерство. След година на бойкот от водещи арабски държави Катар търси начини да задържи чужденците, които са гръбнакът на икономиката на богатото на газ емирство. Чуждите граждани, които работят в Катар, без да имат сходни права с местните, са около 90% от населението, което е около 2.7 млн. На мнозина обаче ще е трудно да покрият изискванията. Родените в чужбина трябва да са живели в страната 20 г., а за родените в Катар (например деца на чужди работници) ще са достатъчни само 10 г. Нужно е кандидатът да докаже, че владее добре арабски и има достатъчно добър доход, за да може да си позволи да живее в страната. Същевременно децата на жени с катарско гражданство, омъжени за чужденци и децата на натурализирани катарци автоматично ще получават право на постоянно пребиваване. Хора със специални умения и особени заслуги за Катар също ще бъдат освобождавани от изискванията. Освен това Катар премахва изискването за \"изходна виза\", която бе сред спорните моменти в системата на трудови отношения с чуждите работници. Работодателите в страната все още ще могат да молят някои от служителите им да не напускат страната без предварително одобрение, но общият брой на тези искания няма да може да надхвърля 5% от служителите в съответната организация.", "date": "2018.09.05", "title": "Катар за пръв път ще предлага повече права на някои чужденци"}
{"url": "https://www.dnevnik.bg/sport/2018/09/05/3306810_naomi_osaka_se_klasira_za_purviia_si_polufinal_v/", "text": "Японката Наоми Осака се класира за полуфиналите на US Open след разгромна победа с 6:1, 6:1 срещу украинката Леся Цуренко. 20-годишната тенисистка достигна за пръв път в кариерата си до финалната четворка в турнирите от Големия шлем Двубоят продължи едва 57 минути, а Осака записа историческо постижение. Тя е едва втората японка в откритата ера на тениса, която ще играе полуфинал в турнирите от Големия шлем. Досега това беше правила единствено Кимико Дате-Крум - в Australian Open през 1994 г, \"Ролан Гарос\" през 1995 г. и \"Уимбълдън\" през 1996 г. В опит да се превърне в първата японка, която ще се бори за трофей от Големия шлем, Осака ще се изправи срещу победителката от мача между американката Мадисън Кийс и испанката Карла Суарес Наваро. Другият полуфинал е Серена Уилямс срещу Анастасия Севастова. Мачът между Осака и Цуренко противопостави две тенисистки, които никога досега не бяха играли четвъртфинал в Големия шлем. Японката, която от тригодишна живее в САЩ, се приспособи по-добре към условията и стигна до победата по безапелационен начин. Осака спечели първите три гейма на двубоя, като проби във втория. Цуренко спря серията на японката за 1:3, но това беше всичко, което успя да направи в първия сет. Втората част започна още по-убедително за Осака. Шампионката от Индиън Уелс поведе набързо с 4:0, а с нов пробив в седмия гейм сложи точка на двубоя. Японката, която заема 19-ото място в световната ранглиста, спечели 59 от разиграните 87 точки. Тя завърши с повече печеливши удари - 12 срещу 10, и със значително по-малко непредизвикани грешки - 11 срещу 31. Осака реализира пет пробива от осем възможности и спаси всяка една от трите възможности, които се откриха пред Цуренко. С успеха днес японката си осигури дебют в топ 15 на света.", "date": "2018.09.05", "title": "Наоми Осака се класира за първия си полуфинал в Големия шлем"}
{"url": "https://www.dnevnik.bg/sport/2018/09/05/3306732_mirela_demireva_mechtae_da_podobri_svetovniia_rekord/", "text": "Сребърната медалистка от олимпийските игри в Рио Мирела Демирева мечтае да преодолее височина от 215 см във високия скок. Тя се надява световният рекорд в дисциплината да остане български, като вече 31 години върховото постижение (209 см) се държи от Стефка Костадинова.  Изказването на Демирева, което беше цитирано от пресклуб \"България\", дойде при награждаването й за спортист №1 за месеците юни и август. 28-годишната състезателка беше  единственият български представител с медал от европейското първенство по лека атлетика в Берлин , след като защити сребърното си отличие отпреди две години. \"Не обичам да играя на дребно. За мен годината беше много вълнуваща, защото за първи път преодолях мечтаните 200 сантиметра. На европейското първенство в Берлин бях себе си. Скачах за първото място и знам, че мога повече. Трябва ми малко търпение и много работа\", каза Демирева.  Тя допълни, че вероятно ще пропусне зимния сезон, за да бъде напълно възстановена за следващата състезателна година. В момента Демирева лекува контузия, която по думите й травмата не е сериозна. Главната цел пред българката за следващия сезон е призово класиране на световното в Катар. \"Не рискувах да участвам в последните си състезания на сезона заради травма в глезена. Много е важно да започна новия подготвителен сезон здрава, защото догодина световното първенство е през октомври и ми предстои дълъг и труден сезон\", каза още Демирева.", "date": "2018.09.05", "title": "Мирела Демирева мечтае да подобри световния рекорд на Стефка Костадинова"}
{"url": "https://www.dnevnik.bg/bulgaria/2018/09/05/3306825_muj_e_ubit_pri_sbivane_v_dupnica/", "text": "Мъж е бил убит при масово сбиване в ромския квартал \"Гиздова махала\" в Дупница, съобщи за БНР директорът на полицията в Кюстендил Елиан Стамболийски. Разправията станала днес по обед. Две родниниски семейства се скарали заради спречкване на деца. При сбиването един от участвалите в побоя е бил прободен с нож и починал на място. Има задържан за убийството, допълни Стамболийски. Арестуваният е 29-годишен и е братовчед на жертвата. В квартала има засилено полицейско присъствие и ако се наложи, ще бъде повикана жандармерия, добави той. Работата по случая продължава под ръководството на окръжната прокуратура в Кюстендил.", "date": "2018.09.05", "title": "Мъж е убит при сбиване в Дупница"}
{"url": "https://www.dnevnik.bg/bulgaria/2018/09/05/3306807_izdirvan_ot_interpol_turski_grajdanin_e_pod_domashen/", "text": "Варненският окръжен съд определи мярка за неотклонение \"домашен арест\" за 44-годишен турски гражданин след чрез Интерпол за временното му задържане за екстрадиция, съобщиха от пресцентъра на съда. Мехмед Я. е бил задържан на летище Варна при пристигането му с полет от Дюселдорф на 2 септември, като целта на пребиваването му в България е била почивка в Златни пясъци. Той е издирван от от 9 г. за тероризъм в Турция. Наложеното му наказание от турския съд е \"лишаване от свобода\" за 6 г. и 3месеца, от което има остатък за изтърпяване - 3 години, 7 месеца и 23 дни. Мъжът е пристигнал в Германия като бежанец, като по-късно е получил германско гражданство и в момента работи като социален педагог там. Защитата на Мехмед Я. посочи, че германските власти вече са отказали екстрадиция в Турция на мъжа, тъй като преследването спрямо него е било политическо. Пред съда обвиняемият заяви, че не е извършил престъпленията, за които е бил осъден. Мярката е със срок до 40 дни, а издирваният ще я търпи в хотел, в който е отседнал по време на почивката си във Варна. Окръжната прокуратура във Варна настояваше за най-тежката мярка за процесуална принуда \"задържане под стража\", която в конкретния случай е несъразмерно тежка. Определението на съда може да се протестира и обжалва пред Апелативен съд Варна в тридневен срок.", "date": "2018.09.05", "title": "Издирван от Интерпол турски гражданин е под домашен арест във Варна"}
{"url": "https://www.dnevnik.bg/bulgaria/2018/09/05/3306817_ochakva_se_intenziven_trafik_prez_pochivnite_dni/", "text": "За засилен трафик по пътищата на страната и на граничните пунктове заради поредицата почивни дни предупредиха от Пътната полиция. В интервю за БНР инспектор Мария Ботева призова шофьорите внимателно да подготвят пътуването, за да избегнат критичните ситуации, особено ако има опашки по границите. \"Там се струпва огромно количество автомобили - и на вход, и на изход, което означава, че връщайки се към България, хората трябва да са много добре организирани, а и за да преценят кога да тръгнат. Освен това е препоръчително в автомобилите да има достатъчно гориво, както и да си проверят климатичните инсталации, а също и пътниците да са се подсигурили с вода\", съветва тя. Засилени проверки на пътя ще има утре в празничния ден и през почивните дни. От \"Пътна полиция\" призоваха шофьорите да бъдат отговорни на пътя, както и да подават сигнали за нередности. Миналата година на 6 септември са регистрирани 15 тежки катастрофи с 21 ранени. Най-сериозен трафик се очаква по българо-гръцката граница, както и по трасето от Дуранкулак до Малко Търново. От полицията апелираха шофьорите, решили да излязат извън страната за почивните дни - да проверят изрядността на автомобилите си и да спазват пътните знаци.", "date": "2018.09.05", "title": "Очаква се интензивен трафик през почивните дни в България и на границите"}
{"url": "https://www.dnevnik.bg/politika/2018/09/05/3306838_borisov_i_netaniahu_otkriha_pametnik_v_tel_aviv_za/", "text": "Министър-председателите на България и Израел Бойко Борисов и Бенямин Нетаняху откриха паметник - символ на приноса на България за спасяването на българските евреи през Втората световна война. \"Една историческа справедливост беше възстановена. И българският, и еврейският народ сме минали през какви ли не потисници и накрая сме оцелели\", написа Борисов в профила си в социалната група \"Фейсбук\". \"С откриването на този паметник оборихме една несправедливост, според която не сме спасили евреите в Македония. Ние скърбим за евреите в Македония, но скърбим и за евреите в Унгария, Полша, Чехия, Словакия и в много други държави. Но тези, които са били в България, сме ги спасили. Паметникът символизира признанието на историческия факт на спасяването на всички 48 000 български евреи и отдава почит към паметта на техните спасители\", пише още Борисов. По-рано днес той обяви, че  България ще открие генерално консулство за целия Израел , което ще се намира в Ерусалим. ", "date": "2018.09.05", "title": "Борисов и Нетаняху откриха паметник в Тел Авив за приноса на България за спасяването на евреите"}
{"url": "https://www.dnevnik.bg/sviat/2018/09/05/3306008_zapadni_lideri_pristigat_v_makedoniia_sedmici_predi/", "text": "От днес до събота лидерите на Германия, Австрия и НАТО ще посетят един след друг Скопие, броени седмици преди референдума, на който гражданите на Македония да решат дали да приемат договореното с Гърция име. Днес в страната ще бъде генералният секретар на Алианса Йенс Столтенберг, за втори път за последните 6 месеца и за първи, откакто Македония  получи покана за преговори  с НАТО. Новината съобщи в понеделник македонският премиер Зоран Заев, който определи поредицата визити като \"положителен сигнал, признание и поддръжка за Македония\". В петък Курц ще е в Скопие като ръководител на страната, която в момента председателства Съвета на Европейския съюз, след като пое функцията от България в началото на лятото. Подобно на българския си колега Бойко Борисов Курц се ангажира с \"балкански\" ъгъл на председателството,  въпреки критики , че основният интерес към него е свързан с желанието за овладяване на миграцията. Ден по-късно посещението на Меркел, според говорителя ѝ Щефен Зайберт, цели тя да добие \"от първа ръка\" впечатления за предстоящия референдум. Очаква се среща с премиера Заев, но останалата част от програмата все още се доуточнява, каза Дайберт. Присъствието на западните представители е от значение и защото въпросът,  на който македонците ще отговарят  на референдума, е: \"Подкрепяте ли членството в НАТО и ЕС и приемането на споразумението за името между Република Македония и Гърция?\" Вотът на 30 септември разделя гражданите. Опозицията определя договора, подписан в средата на юни, като \"срамен\" и \"вреден\", тъй като представлява и отказ на правителството от македонската идентичност.", "date": "2018.09.05", "title": "Западни лидери пристигат в Македония седмици преди референдума"}
{"url": "https://www.dnevnik.bg/bulgaria/2018/09/05/3306239_oshte_edin_plaj_krai_varna_izchezna_tozi_put_ot/", "text": "Плаж край варненския кв. \"Аспарухово\" е бил заличен в документи, съставени от местната общинска администрация, по-малко от месец, след като стана известно, че друга част от плажната ивица в същия район на града също изчезна мистериозно от кадастралните карти. За това съобщава сдружението \"Камара на геодезистите в България\" в сигнал до Община Варна. В средата на август същото сдружение изпрати сигнал и до Министерството на регионалното развитие и благоустройството във връзка с  \"изчезването\" на друг плажа в същия район, върху който трябва да бъде реализиран спорен проект за рибарско пристанище . В писмото, адресирано този път до кмета на Варна Иван Портних и председателя на Общинския съвет Тодор Балабанов се твърди, че морски плаж край. кв. \"Аспарухово\" не е отразен в Подробния устройствен план на \"Аспарухов парк\", приет на 7 август т.г. от Общинския експертен съвет по устройство на територията. \"изчезването\" на плажа води до невярно определяне на местоположението на границата на Зона \"А\" от крайбрежието, която е защитена според Закона за устройство на Черноморското крайбрежие, както и на границите на урегулираните поземлени имоти в плана. Освен с екранни снимки от сайта на информационната система на Агенцията по геодезия, картография и кадастър, от сдружението \"Камара на геодезистите в България\" са илюстрирали сигнала си и с две снимки от платформите Google Earth и Google Street View. Всички публикувани илюстрации безусловно доказват, че Той обаче не е отразен в Подробния устройствен план на \"Аспарухов парк\", изготвен от местната администрация във Варна. \"Кадастралната карта не отразява вярно имотните граници, съгласно действащата нормативна уредба, включително и Конституцията на Република България, пише в сигнала, изпратен до Портних. Не е отразен морският плаж, разположен в североизточната част на зоната. В същото време, геодезичното заснемане, което е отразено върху плана, показва В сигнала са изразени и подозрения за злоумишлени действия при изготвянето на план на \"Аспарухов парк\". Причинта за това е, че в него дюните, отразени и в системата на Агенцията по геодезия, картография и кадастър не съществуват, а в центъра на парка е нанесен новообразуван поземлен имот, предназначен за строеж на сграда \"за обществено обслужване\". Точно тази формулировка беше използвана като на многоетажни жилищни сгради в северната част на варненската Морска градина при управлението на бившия кмет на града Кирил Йорданов. Всички те получиха строителни разрешения като сгради \"за обществено обслужване\", тъй като в тях беше проектирано по едно помещение за \"галерия\", \"изложбена зала\" и т.н. При изработването на настоящия устройствен план, не е използвана актуалната кадастрална карта, което лесно се констатира при проверка в кадастрално-административна информационна система, пише още в сигнала на неправителствената организация. В подробния устройствен план на парка са отразени в Кадастралната карта и кадастралните регистри. \"Това е недопустимо и прави плана грешен, твърдят от \"Камара на геодезистите в България\". Така е невъзможно образуването на нови урегулирани имоти в съответствие със закона, каквато е една от основните цели на устройственото планиране\".  Ако се имат предвид  други аналогични случаи, довели до застрояването на Морската градина във Варна , това несъответствие също би могло да даде възможност за незаконно строителство под формата на \"ремонт\" на несъществуваща сграда. Подобен сценарий вече беше успешно реализиран при строителството на голям имот в приморския парк на Варна, който на всичко отгоре  се оказа отразен в Кадастъра четири години преди да е построен . Освен вече споменатите проблеми в сигнала до кмета на Варна и председателя на Общинския съвет в града са посочени още 19 несъответствия с действащите в момента закони и нормативни документи.", "date": "2018.09.05", "title": "Още един плаж край Варна изчезна, този път от документи на общинската администрация"}
{"url": "https://www.dnevnik.bg/sport/2018/09/05/3306175_dobre_doshli_v_meseca_na_svetovnite_purvenstva_v/", "text": "Ако сте почитател на волейбола, то няма как да не помните световното първенство за мъже от 2014 г. И не заради някое отделно разиграване или мач, а заради самия турнир. Домакинът Полша направи така, че да вдигне летвата до непознато ниво. Предизвикателството първи да опитат да задържат това ниво се пада на България и Италия. За първи път в историята две държави ще са съорганизатори на световно по волейбол за мъже (9-30 септември). За България изпитанието през септември ще е още по-голямо, защото по това време страната ще е домакин на още две световни първенства - по художествена гимнастика (10-16 септември) и по гребане (8-16 септември). Трите големи първенства ще се проведат в четири града. Волейболът започва във Варна и Русе, след което ще има мачове и в София. Финалите обаче ще са в Торино. Световните по художествена гимнастика и гребане ще се проведат съответно в \"Арена Армеец София\" и в Пловдив. Големият домакин Само за домакинството във волейбол  българското правителство отпусна 5 млн. долара за таксата , която трябваше да бъде преведена на международната федерация. За подготовката на световното първенство по художествена гимнастика  в последните две години бяха дадени близо 1.4 млн. лева . Федерацията по гребане получи 600 хил. лева от бюджета за 2018 г., за да приеме събитието в Пловдив. \"Състезанията трудно могат да излязат икономически напред. Важни са като реклама на държавата. Много пъти съм казвал, че спортът е неразривно свързан с туризма. Колкото повече позитивни послания има от България до нашите партньори от Европейския съюз и останалия свят, толкова повече имиджът на страната се покачва. Това е важно за туризма и инвестиционните фондове, и е част от маркетинговата стратегия на страната\", каза наскоро министърът на спорта Красен Кралев. С думите и действията си председателят на федерацията по художествена гимнастика Илиана Раева и екипът ѝ показаха, че правят всичко възможно, за да организират паметно събитие. \"Гостите, които ще дойдат, ще бъдат много доволни от това, което сме направили. Световното ще е с рекорден брой участници - 61 страни. Постарали сме се да предоставим възможно най-добрите условия\", заяви Раева. А в разгара на световните първенства в България ще дойдат президентът на МОК Томас Бах, министърът на спорта на Русия Павел Колобков, президентът на международната федерация по волейбол Ари Граса и други. Преки ползи за икономиката ще има от пристигането на хиляди спортисти и почитатели на отделните спортове. Повече от 900 състезатели от 62 държави ще участват в световното по гребане. Раева каза, че ще има рекорден брой фенове и участници в турнира по художествена гимнастика, а Варна очаква най-вече полски запалянковци наред с делегациите на волейболните отбори. Високата летва Във волейбола всяко следващо първенство ще бъде сравнявано с Полша 2014. А изравняването на нивото ще бъде много трудно достижимо както заради нивото на организацията, така и заради друг ключов фактор - публиката. В продължение на много години с целенасочена стратегия волейболът се превърна в един от най-обичаните и гледани спортове в Полша и това осигури прекрасна атмосфера за мачовете от мондиала преди четири години. В това число влезе и мачът на откриването, който се игра на националния стадион във Варшава пред 61 500 зрители. Сега подобна посещаемост няма как да бъде повторена. Въпреки това България и Италия положиха усилия да се представят добре. Те натрупаха опит преди три години със съвместното си домакинство на европейското първенство, но разликата е, че тогава финалните мачове бяха в София. \"Сигурен съм, че ни очаква страхотно световно първенство. И България, и Италия са организирали толкова шампионати, толкова турнири, толкова мачове на най-високо възможно ниво. Европейското първенство в България през 2015-а беше отлично, но аз съм бил и много пъти в София и Варна, когато са се играли мачове от Световната лига – винаги всичко е било прекрасно организирано. Играчите винаги са оставали доволни, а това е най-важното, най-показателното. Хотелите са отлични, храната е хубава и никога не е била проблем, гостоприемството е на високо ниво. Единственото, което не може да гарантира Българската федерация по волейбол за всички свои гости е добър резултат\", каза президентът на европейската конфедерация (CEV) и вицепрезидент на международната федерация (FIVB) Александър Боричич, цитиран от сайта на българската федерация. Вицепрезидентът на българската федерация Любомир Ганев изтъкна пред \"Дневник\" силното включване на общината в Русе в подготовката. Градът получава голяма възможност за реклама, тъй като там ще играят някои от водещите сили като Бразилия и Франция, а общото население на шестте държави с мачове в града е около 1.8 млрд. души (Бразилия, Франция, Холандия, Китай, Канада и Египет). Според Ганев тъкмо решителността и готовността да се включат дейно в подготовката са помогнали на Русе да бъде предпочетен пред Пловдив като град домакин. За България това ще е второ домакинство на световното по волейбол за мъже след това през 1970 г. Преди близо половин век българският отбор губи драматично с 2:3 финала срещу ГДР, въпреки че води с 13:5 в петия гейм. Моментът на гимнастичките В спортен план сега надеждите за запомнящо се представяне по-скоро са свързани с художествената гимнастика. \"И на това европейско първенство се видя, че има България и останалите отбори\",  каза преди три месеца Раева . Българките смениха успешно поколенията в ансамбъла след бронза от олимпийските игри в Рио де Жанейро. Новите състезателки създадоха високи очаквания, които бяха допълнително подкрепени от силните похвали от Раева за сложността и начина на изпълнение на съчетанията. Преди месец  Катрин Тасева спечели контролното състезание . Тя изпревари Невяна Владинова и Боряна Калейн, което ѝ осигури водеща роля в отбора жени индивидуално за световното. Във волейбола предишното домакинство донесе много емоции, тъй като на Евро 2015 България стигна до полуфиналите. Сега очакванията са по-ниски заради отсъствието на основни играчи от отбора и заради високото ниво на съперниците. Със сигурност световното може да се окаже ценно за сверяване на часовниците с останалите и за очертаване на голямата картина в българския волейбол.", "date": "2018.09.05", "title": "Добре дошли в месеца на световните първенства в България"}
{"url": "https://www.dnevnik.bg/evropa/2018/09/05/3306016_v_germaniia_migrantite_sa_izgubeni_v_debrite_na/", "text": "Чакам, но нищо не се случва\". Близо три години след пристигането си в Берлин, младият иракчанин Зайд ал Ахмад още не знае дали ще може да остане за постоянно в Германия. Сблъскал се с една претоварена от дела администрация, той се опитва да се интегрира. \"Стресиращо е, не успявам да живея спокойно\", казва пред \"Франс прес\" младият мъж, който говори на добър немски език с арабски акцент. Зайд ал Ахмад, на 23 г., е един от стотиците хиляди мигранти в Германия, чиито дела чакат две или три години след пристигането си в дебрите на администрацията, натоварена неимоверно след решението на Ангела Меркел от 4 септември 2015 г. да отвори границите на страната за кандидатите за убежище. След като получил през декември 2016 г. отказ на молбата си от Службата за бежанците, на която изведнъж се наложи да обработва повече от един милион нови дела през 2015 и 2016 г., иракчанинът подава през януари 2017 г. жалба в съда срещу това решение. Оттогава той е в очакване берлинският съд да се произнесе по спора. Германските съдилища са затрупани с голям брой жалби от намиращи се в същото положение мигранти или от такива, които са получили разрешение за ограничен едногодишен престой, въпреки че вероятността е голяма жалбите им просто да бъдат отхвърлени и да започне процедура по експулсиране. Случаят в Кемниц Такъв е  случаят и в Кемниц , където крайната десница протестира срещу чужденците от повече от седмица след убийството с хладно оръжие на германец. Във връзка с това убийство беше арестуван млад иракски кандидат за убежище, чиято молба е била отхвърлена и  той е трябвало да бъде върнат в България , откъдето е влязъл в Европа. Администрацията обаче не го сторила навреме и делото му е трябвало да започне отначало. В края на 2017 г. 320 хил. жалби са чакали да бъдат разгледани от съдилищата, което е четири пъти повече в сравнение с 2016 г. В Берлин \"близо две трети от все още необработените процедури в административния съд са свързани с правото на убежище\", посочват от съда. Освен това ниското качество на някои от постановените след мигрантския наплив решения на Службата за бежанците често стават обект на критика. \"Ангажирани бяха хора, които не притежават квалификацията\" за деликатната задача да решават човешки съдби, казва със съжаление депутатът от \"Зелените\" Филиз Полат. В резултат, повече от половината (56.5 процента) от решенията на Службата за бежанците доведоха до жалби пред съдилищата през първото шестмесечие на тази година. Докато чакат съдиите да разгледат делата им, мигрантите имат право временно да останат в Германия. \"На всеки три или шест месеца трябва да подновявам разрешителното си за престой, трудно е да се живее с такива кратки срокове\", недоволства Зайд ал Ахмад. Преодоляване на препятствията Всекидневието му често е свързано с преодоляване на препятствия и ограничения при намирането на квартира, работа или образование. От две години той живее в къща, където споделя стая с площ по-малко от 20 квадратни метра с други двама бежанци. Кухнята на етажа е обща. В квартирата стават \"дребни кражби от шкафовете, има проблеми с цигарите, проблемни ситуации със съквартирантите и се вдига много шум\". Зайд ал Ахмад не храни надежда да намери апартамент, тъй като няма разрешение за дългосрочен престой. \"Трябва да имам най-малко едногодишно разрешение за престой, за да се сдобия с документите, които изискват наемодателите\", подчертава той. Младият почитател на футбола, чиято прическа имитира тази на Мохамед Салах, мечтае да получи образование на болногледач - една доста търсена професия в Германия, която не разполага с достатъчно работна ръка в този сектор. По тази причина той прави опити да му бъде признато образованието, с което разполага. Това ще му позволи да продължи с ученето, докато работи през нощта и през уикенда като разносвач на храна в намиращо се на влаков перон заведение, което предлага капучино и лате макиато. Около 290 хил. бежанци  вече са си намерили работа , твърди Службата по заетостта, а броят сред тях на зависимите от държавни помощи е намалял с 36 процента между 2016 и 2017 г. \"Когато пристигнах в Германия, нямах ни най-малка представа какво ме очаква, исках просто да избягам от Ирак. Днес обаче знам, че бъдещето ми е тук\", казва с усмивка младият мъж. /БТА", "date": "2018.09.05", "title": "В Германия мигрантите са изгубени в дебрите на бюрокрацията"}
{"url": "https://www.dnevnik.bg/sviat/2018/09/05/3306243_feisbuk_tuitur_i_moje_bi_gugul_shte_budat_razpitani_ot/", "text": "Висши служители на \" Туитър\" и \"Фейсбук\"  ще се изправят пред Сената на САЩ днес, за да обяснят как Русия е манипулирала платформите им на изборите през 2016 г. и какво ще направят, за да предотвратят подобни действия на междинните избори през ноември. Изпълнителният директор на \"Гугъл\"  Сундар Пичай  и на \"Алфабет\"  Лари Пейдж  също бяха поканени, но отказаха, а сенаторите не одобриха предложението им да изпратят заместник. Така че засега не е ясно дали единият от столовете на трите големи тех фирми няма да остане празен. Изпълнителният директор на \"Туитър\" Джак Дорси и оперативният директор на \"Фейсбук\"  Шерил Сандбърг  ще се изправят пред комисията по разузнаването в Сената в 9.30 местно време, а по-късно Дорси ще се яви и пред комисията за енергетика и търговия в Камарата на представителите, за да коментира обвиненията на републиканците, че компанията му заглушава гласа на консервативните американци. Трите компании, които дълго време оперираха без стриктен държавен надзор, в последните години предизвикват все повече недоволство във Вашингтон, особено с нежеланието си дадат отчет на обществото как управляват огромна част от комуникацията му. Липсата на Пейдж и Пичай вероятно ще подразни още повече конгресмените. \"Не желая да правим ретроспекция на случилото се през 2016 г., но искам да знам как ще действат, за да предотвратят подобни събития\", казва пред \"Уайърд\" вицепредседателят на комисията Марк Уорнър. \"Тогава  руската активна кампания  бе разделена в две посоки: едната бяха кибератаки върху изборната система и политическите партии; другата бе кампанията за дезинформация през социалните мрежи. Мисля, че един от най-належащите проблеми, не само в рамките на кампанията, е какво ще се случи, когато смесиш кибернападение с дезинформация.\"", "date": "2018.09.05", "title": "\"Фейсбук\", \"Туитър\" и може би \"Гугъл\" ще бъдат разпитани от Сената днес"}
{"url": "https://www.dnevnik.bg/sviat/2018/09/05/3306076_sled_voinata_siriia_shte_zavisi_i_ot_sankciite_na_sasht/", "text": "Сирийският президент Башар Асад се опитва да трансформира военните успехи в следвоенно възстановяване, но западните санкции са основна пречка, която би могла да изплаши чуждите компании. Сирия понесе огромни материални разрушения, а милиони работници избягаха, бяха привикани в армията или убити. Агенция на ООН оценява щетите от войната на 388 млрд. долара. Широкообхватното възстановяване изглежда все още е далече. Съюзниците на Асад - Русия и Иран, както и Китай, направиха някои инвестиции в страната, но не могат да си позволят разходите за възстановяване и искат други страни да споделят бремето. Западните страни твърдят, че няма да одобрят финансови средства за възстановяване на Сирия или да вдигнат санкциите, ако няма политическо уреждане. Междувременно санкциите затрудняват чуждите компании да работят там. Въпреки че някои успяват да правят бизнес в Сирия, широкият обхват на санкциите и обширните възможности на САЩ да ги налагат означават, че компаниите рискуват да ги нарушат неумишлено. Повечето западни компании стоят настрана. Една от фирмите, надяващи се в бъдеще да работят в Сирия, е германският производител на тръби \"Остендорф Кунстщофе\", участвала на международния търговски панаир в Дамаск и изграждаща отношения с потенциални клиенти. Въпреки това тя все още не е сключила никакви договори и местният ѝ представител Набил Муграби, базиран в Бейрут, каза, че компанията очаква политическия климат да се проясни. \"Срещаме пречки. Няма директна морска връзка между Германия и Сирия. Има сирийски банки, които не могат да получават никакви пари от Европа, и европейски компании, които се страхуват да получават средства от Сирия\", каза той. Мерките на САЩ и ЕС  Американските санкции срещу Сирия предшестват кризата, но бяха разширени след като Асад потуши протестите през 2011 г., и още веднъж след като в страната избухна война. Санкциите замразиха активите на сирийската държава и на стотици предприятия и физически лица, включително членове на правителството, армията и силите за сигурност, както и на други, обвинени в участие в разработването и използването на химически оръжия. Санкциите забраняват износа, продажбата или предоставянето на услуги, заедно с всякакви нови инвестиции в Сирия от което и да е американско физическо или юридическо лице. Те също забраняват всякакви сделки на американски контрагенти със сирийски петрол или въглеводородни продукти, или вноса им в САЩ. Санкциите на Европейския съюз бяха наложени през май 2011 г., заради \"бруталните репресии и нарушаването на правата на човека\" в Сирия и оттогава са подновявани няколко пъти. Те не са толкова всеобхватни като американските санкции, но са все пак обширни и включват замразяване на активи, забрана за пътуване, търговски ограничения, финансови санкции и оръжейно ембарго. Те забраняват търговията със стоки, които биха могли да бъдат използвани с военни цели или за репресии, луксозни стоки, скъпоценни камъни и метали, оборудване или технологии за някои сектори на петролната и газовата промишленост, включително проучване и производство, рафиниране и втечняване на газ. Европейските санкции са насочени също към сирийската електрическа система, като забраняват на европейски компании да строят електроцентрали, да доставят турбини или да финансират подобни проекти. Санкциите на САЩ и ЕС съдържат изключения за хуманитарни доставки и за предмети, от които се нуждаят мисиите на ООН в Сирия. ЕС позволява също на компании да извършват дейности в енергийния и електроенергийния сектори, предвидени в договори, сключени преди налагането на санкциите. \"Това не е за хора със слаби сърца\", каза Ана Брадшо, съдружник в юридическата кантора \"Питърс енд Питърс\" в Лондон, която дава консултации по санкциите. Санкциите на САЩ са по-сурови Американските разпоредби представляват по-голям риск за фирмите, ангажирани в Сирия, отколкото тези на ЕС, каза тя. Американските власти преследват нарушителите по-усърдно, отколкото ЕС, където прилагането може да бъде затруднено от различията между 28-те държави за това, как да се интерпретират правилата и наказанията. Американските санкции, освен че са по-широки по обхват, имат и по-далечен обсег: американската юрисдикция се разпространява върху глобалната дейност на всички \"американски субекти\". Този термин включва едновременно американските физически лица и фирми, както и постоянно пребиваващите в САЩ и според някои санкционни разпоредби - понастоящем невключващи Сирия - чуждите филиали на американски фирми. През април американските власти поискаха ареста на български гражданин, работещ в българския клон на американска компания по дело, свързано със санкциите срещу Сирия, по което през декември бяха вкарани в затвора трима американци. Вашингтон не само взима мерки срещу нарушителите на американските санкции. Той също може да постави в черния списък чужди компании или физически лица, които помагат на други, да заобиколят санкциите, определяйки ги като чуждестранни нарушители на санкциите, на които е забранено да водят повечето си бизнес сделки с американци. Неамериканските компании рискуват да си навлекат проблеми, ако някоя част от сделката включва американци или американски фирми. \"Ако извършвате нещо, което принуждава някой друг, който е обект на американска юрисдикция, да наруши американските санкции, тогава и от вас ще се търси отговорност\", каза Брадшо. Хората, които ще ръководят Дори изрядни компании могат неумишлено да попаднат под ударите на замразяването на активите, ако имат взаимоотношения с попаднал в черните списъци индивид или организация в непрозрачния сирийски бизнес климат. Този риск нарасна след като Асад укрепи контрола си, каза Брадшо. \"Хората, които ще възлагат поръчките за възстановяване и онези, които ще ги ръководят, вероятно ще са същите хора, срещу които са насочени финансовите санкции\". \"Колкото повече успееш да демонстрираш, че твоето надлежно усърдие е основателно, толкова по-добри шансове имаш да убедиш властите, че не трябва да те преследват\", каза тя, предупреждавайки, че невинаги може да се установи дали даден контрагент е под санкции. Сирийският финансов министър Маамун Хамдан каза пред \"Ройтерс\" миналата седмица, че санкциите са несправедливи, защото засягат обикновените хора, едновременно с правителството и армията. Въпреки хуманитарните изключения, санкциите удариха по сирийското здравеопазване, каза представителят за Сирия на Световната здравна организация (СЗО) Елизабет Хоф. Санкциите засегнаха доставката на някои лекарства чрез осуетяване на транзакциите с чужди банки и възпирането на много международни фармацевтични компании да търгуват със Сирия, каза тя. /БТА", "date": "2018.09.05", "title": "След войната Сирия ще зависи и от санкциите на САЩ"}
{"url": "https://www.dnevnik.bg/sviat/2018/09/05/3306180_london_i_parij_shte_tursiat_primirie_v_midenata_voina/", "text": "Френските военноморски сили са готови да се намесят, ако френски и британски рибари отново влязат в конфликт при лова на миди. Това заяви френският министър на селското стопанство Стефан Травер преди днес да започнат преговорите между двете държави. Миналата седмица британски рибари обвиниха французите, че са блъскали лодките им и са хвърляли димки, за да ги прогонят от залива на река Сена. Френските моряци са недоволни, защото англичаните имат право да ловят миди през цялата година, докато на тях тази дейност им е забранена през летните месеци. Те заявиха, че са станали обект на груба контраатака. \"Войната на мидите\" е пример за проблемите между двете държави в областта на риболова. Те ще се задълбочават с излизането на Великобритания от ЕС, когато досегашните договори няма да действат, а в случай на Брекзит без сделка – правила няма да има. Мидите \"Сен Жак\" са един от малкото видове, чийто улов се регулира от националното, а не от европейското право. Във Франция той е забранен между 15 май и 1 октомври, докато Великобритания не налага такива ограничения. Британците нямат достъп до френските териториални води, но могат да навлизат в залива на Сена, който се простира по-далеч от 12 морски мили. Днес служители от рибната индустрия на двете държави ще се опитат да постигнат ново споразумение за условията на работа. След като през 2012 г. имаше подобни сблъсъци, Лондон и Париж сключиха договор, според който англичаните не започват да ловят миди в залива преди французите в замяна на това да получат част от разрешителните им. Споразумението обаче изключваше малките рибарски лодки и сега французите смятат, че Англия подкопава духа на уговорката, изпращайки много от тях. В знак на протест те отказаха да подпишат договор тази година.", "date": "2018.09.05", "title": "Лондон и Париж ще търсят примирие в Мидената война днес"}
{"url": "https://www.dnevnik.bg/sport/2018/09/05/3306356_serena_uiliams_preodolia_plishkova_i_e_na_polufinal_na/", "text": "Серена Уилямс се доближи с още една стъпка към рекордната седма титла от US Open. Американката се класира за полуфиналите в турнира след победа с 6:4, 6:3 срещу Каролина Плишкова. Уилямс имаше затруднения в първия сет, в който направи 22 от общо 30-те си непредизвикани грешки в мача. \"Публиката ме подкрепяше и се почувствах толкова зле, че не печелех. Затова си помислих, че трябва да опитам по-здраво\", каза тя. Двете бяха предизвикани допълнително от голямата жега в Ню Йорк. Плишкова започна добре и с ранен пробив поведе с 3:1. След това тя имаше още три възможности за нов пробив, но съперничката ѝ се защити. Уилямс подобри играта си и влезе в много силна серия от осем последователно спечелени гейма, за да стигне до 6:4, 4:0. Плишкова съумя да върне единия пробив от втория сет и беше на крачка да изравни, като поведе с 40:0 при сервис на американката в седмия гейм. Уилямс обаче се справи и направи 5:2, след което стигна до победата с гейм на нула. \"Наистина мисля, че сега играя освободено. Миналата година по това време родих, така че нямам какво да доказвам. Когато дойде турнир от Големия шлем, искам да играя здраво. Искам да се справям много добре. Вероятно е така, защото обичам тази игра\", каза Уилямс, която преди две години загуби от Плишкова в полуфиналите. Следващата ѝ съперничка ще е Анастасия Севастова. Латвийката  отстрани миналогодишната шампионка Слоун Стивънс .", "date": "2018.09.05", "title": "Серена Уилямс преодоля Плишкова и е на полуфинал на US Open"}
{"url": "https://www.dnevnik.bg/bulgaria/2018/09/05/3306365_niama_variant_na_plaja_koral_da_ima_stroitelstvo/", "text": "Областният управител на Бургас Вълчо Чолаков обяви, че \"не вижда вариант на плажа \"Корал\" да има строителство\". Пред Би Ти Ви той уточни, че няма да допусне нито едно незаконосъобразно решение на общинския съвет. В момента има съдебен спор между община Царево, на чиято територия се намира \"Корал\", и испанския инвеститор \"Ибердрола Инмобилиария\" със собствен имот зад плажа дали собственикът има право да строи там. Според конституцията дюните са изключителна държавна собственост и върху тях не може да се строи. Въпреки това  кметът на Царево Георги Лапчев изказа съмнение дали дюните на плажа наистина са дюни. Чолаков допълни, че решението дали ще се строи на \"Корал\" зависи от общинската администрация, но последната дума ще има съдът. Той коментира и казуса с  одобрения от общинския съвет в Царево подробен устройствен план  на парцел от 22 хил. кв/м в района на плажа \"Силистар\". \"Редът, по който е тръгнал общинският съвет, е неправилен. Сгрешили са. Така е, когато се бърза и има голям обществен интерес\", добави Чолаков. По думите му е нормално  премиерът Бойко Борисов да казва на администрацията как да действа.  Така той оправда решението си  да оспори пред Административния съд решението на общинския съвет в Царево за \"Силистар \", като то дошло именно след препоръка от министър-председателя. \"Получих указания да действам законосъобразно. Казаха ми да наостря вниманието си по този казус, да намеря незаконосъобразните неща и действам\", каза още Вълчо Чолаков.", "date": "2018.09.05", "title": "Няма вариант на плажа \"Корал\" да се строи, обяви областният управител на Бургас"}
{"url": "https://www.dnevnik.bg/evropa/2018/09/05/3306366_germanskata_policiia_izdirva_treti_zapodozrian_za/", "text": "Германското следствие издирва мъж, заподозрян за участие във фаталния  инцидент в град Кемниц , който разпали вълна от антиимигрантски протести през последните дни, предаде ДПА. Двама кандидати за убежище,  иракчанин  и сириец в началото на 20-те си години, вече са задържани за  убийството на 35-годишен германец  с нож на 26 август. Полицията търси информация за местонахождението на трети мъж - 22-годишен иракчанин, предупреждавайки гражданите да бъдат предпазливи, тъй като той може да е въоръжен. В дните след инцидента десни групи организираха многобройни демонстрации, които кулминираха с осемхиляден протест в събота, събрал поддръжници на крайнодясната партия \"Алтернатива за Германия\", антиислямското движение ПЕГИДА и дясната инициатива \"Про Кемниц\". Контрапротести същия ден привлякоха около 3000 души. Протестите в Кемниц прераснаха в насилие. /БТА", "date": "2018.09.05", "title": "Германската полиция издирва трети заподозрян за убийството в Кемниц"}
{"url": "https://www.dnevnik.bg/analizi/2018/09/05/3305528_mnogo_zdrave_ot_genkolev_toi_razplaka_mama_im_udari_gi/", "text": "В дните между 5 – 7 септември 1916 г. се водят боевете на българската армия с румънската и руската, станали известни като Добричката епопея. В тази битка се решава съдбата на България.  Десетилетия наред героизмът на ген. Колев, на неговата конница и на българската пехота, разгромили и гонили \"освободителите\" обратно чак до тяхната граница, е премълчаван. На 16 юни 1913 г. започва т. нар. Междусъюзническа война. Българската армия се бие срещу довчерашните си съюзници Сърбия и Гърция, заграбили земи с българско население и предприели етническо прочистване чрез жестоко насилие. От 20 юни до 17 юли 1913 г. българската армия изтласква сръбските войски и им нанася поражение при Княжевац, Пирот, Кочани и Царево.  На 19 юни 1913 г. Гърция се включва във военните действия, но армията й е спряна в Кресненското дефиле и обградена. На 27 юни 1913 г. Румъния обявява война на България и без почти никаква съпротива стига до Враца. При Белоградчик се среща със сръбската армия. Видин остава в обкръжение. Из Карнегиевата анкета: \" Нататък, събитията са известни. България преживява първата си голяма национална катастрофа. Година по-късно избухва Първата световна война. На България не й остава никакъв друг шанс, освен да се включи на страната на Централните сили, защото Антантата ( Великобритания, Франция и Русия) не иска да се накърняват интересите на заграбилите български територии балкански съседи: Гърция, Сърбия и Румъния.  През септември 1915 България сключва военна конвенция с Германия и Австро-Унгария, а няколко дни по-късно и с Турция (след корекция на границата в Източна Тракия). На 1 октомври 1915 г. България обявява война на Сърбия. Русия бърза да обяви война на България и в дните между 14-27 октомври 1915 г. Варна е подложена на унищожителна бомбардировка от руска ескадра. На 1 септември 1916 година България влиза във война с Румъния, за да си върне Добруджа. Румънската армия превъзхожда по численост и по брой на оръдия българската. Румънците разполагат със 120 хиляди души и 280 оръдия срещу 70-хилядната Трета българска армия с 220 оръдия. На румънска страна срещу България воюва и \"освободителката\" Русия, включени са и сръбски части.  В тази неравна битка се отличава конницата на генерал Колев.  Многочислена румънска дивизия поема към Тутракан като спира в селата Кочмар и Карапелит, където издевателства над българското население. Румънците, уверени – поради своята многочисленост, не се страхуват от малобройните български сили. Обаче... внезапно ги връхлита конницата на генерал Колев.  Писателят Йордан Йовков, офицер и военен кореспондент, описва тази битка в разказа си \"Триумф\":  Докато голяма част от българската армия е ангажирана в боевете край Тутракан, към освободения Добрич се отправят многочислени руски и сръбски сили, командвани от руски генерал. Боевете за Добрич се водят на 5, 6 и 7 септември и положението е критическо, защото падне ли Добрич, пада и Варна.  За повечето от българските офицери и политици антибългарската политика на Русия става ясна още по време на Съединението и последвалите го събития с отвличането и детронацията на княз Александър Батенберг. Сега обаче, неминали и 40 години след Освобождението на България, истинските цели на имперската политика на Русия стават известни и на целия български народ. И дори русофил като Иван Вазов разгневено възкликва в стихотворението си \"На руските воини\": Наивното русофилство на хора, неопитни в политиката, е попиляно от суровата реалност. Защо обаче Русия помага на Румъния в нейната пладнешка кражба на заселената само с българи Южна Добруджа? От \"братски чувства\" ли? Не, разбира се! Русия неотклонно се стреми към завладяването на Проливите.  Руският генерал не случайно не откликва на молбите на румънците да изпрати подкрепление в Тутракан, защото целта на Русия е, докато румънците ангажират Трета българска армия в боевете при Тутракан, руските войски да настъпят към Добрич, оттам към Варна, Бургас и Цариград.  Докато румънците, както пише командващият българските войски в боевете за Добрич генерал Тодор Кантарджиев, нямат интерес да водят завоевателна война срещу България, от която се страхуват, а само да запазят заграбената преди три години българска Добруджа, то не така стои въпросът за Русия:    За драматичните мигове от отбраната на Добрич, спасена от генерал Колев, който на своя глава решава да се притече с конницата си на притиснатите от мощно руско настъпление български защитници, разказва в спомените си полковник Георги Малчев:  (Вж. Цочо Билярски, съставител. Генерал Иван Колев, добруджанският герой, сборник. Изд. Анико, София, 2008 г., стр.318-319.) В книгата си \"Добришката епопея\" генерал Кантарджиев пише: Криви им излизат сметките на \"братушките\" обаче. Бесарабският българин генерал Колев държи слово пред своята конница:  Победите на генерал Колев имат обаче жестока цена. Отказал да спи в предвидените за офицерите по-добри условия, той споделя несгодите на своите войници и спи на полето с тях, а често и не спи с дни. Стресът, влагата, студът разклащат здравето му и на 29 юли 1917 година той умира от туберкулоза във Виена.  Стогодишнината от смъртта му почти не бе отбелязана в българските медии. И това не е чудно. След съветската окупация на България през 1944 г. за десетилетия бе наложена забрава и забрана не само на спомените и документите, изобличаващи антибългарската политика на Русия, но дори художествената литература бе старателно прочистена и цели поколения българи не знаеха нищо за славните победи на конницата на генерал Колев.  И днес все още не са възстановени паметните плочи пред НДК с имената на загиналите българи във войните за национално обединение. А тези плочи са свидетелство не само за героизма, себеотрицанието и патриотизма, но и за единството на българската нация. Изписаните имена на загиналите български войници и офицери са християнски, еврейски и мюсюлмански – защото българи, евреи и турци заедно бранеха своята родина България и загинаха за нейното обединение. ", "date": "2018.09.05", "title": "\"Много здраве от ген. Колев! Той разплака мама им – удари ги във фланг и в тил...\""}
{"url": "https://www.dnevnik.bg/bulgaria/2018/09/05/3306368_prokuraturata_razsledva_vinprom_karnobat_za_prane_na/", "text": "Специализираната прокуратура е започнала проверки в офисите на три фирми, които са разследвани за пране на пари. Тази сутрин прокурори са направили обиск на помещения на \"Винпром Карнобат\" ООД, \"Сис Индустрийс\" ООД и \"Топаз Мел\" ООД, съобщиха от държавното обвинение. Извършени са претърсвания и изземвания, обискирани са няколко души, разпитани са и свидетели. Образувано е досъдебно производство за организирана престъпна група, създадена с цел избягване на плащане на данъчни задължения в големи размери, държане на акцизни стоки без бандерол и пране на пари. Прокуратурата твърди още, че в средата на юли е разбита незаконна фабрика за производство на цигари, която е ползвана от престъпната група. Разследването до момента е установило, че данъчните престъпления са извършвани в периода 2009-2018 г., като реални търговски дружества са подправяли счетоводните си регистри, като в тях са включвали фактури от дружества от типа \"липсващи търговци\", като по този начин се извършвала данъчна измама. \"Тези фактури са осчетоводявани под контрола на организираната престъпна група и по този начин се е избягвало плащането на данъчни задължения в големи размери по смисъла на Закона за ДДС. Събрани са доказателства и за престъпления пране на пари - в периода 2009 г. – 2018 г. са били извършвани финансови операции и е прикриван произход на имущество, придобито чрез тежко умишлено престъпление\", съобщават още от Специализираната прокуратура. Разследването се води от Следствения отдел към Специализираната прокуратура и се извършват едновременно на територията на София, Карнобат, селата Венец и Церковски. \"Сис Индъстрийс\" е един от водещите производители на алкохол в страната. Компанията разполага с портфолио от повече от 70 различни продукта, като сред тях са всички марки алкохол, които се произвеждат от винпрома в Карнобат. Централният офис на фирмата \"Топаз Мел\" пък се намира също на адреса на офиса на \"Сис Индъстрийс\". Така само за седмица спецпрокуратурата започва второ подобно разследване. Преди това  бяха направени обиски на два хотела  - \"Маринела\" в София и \"Марица\" в Пловдив, собственост на Ветко Арабаджиев. При акцията бяха открити и иззети над 10 млн. лв. Ветко Арабаджиев и съпругата му Маринела бяха обявени за общодържавно издирване, а след това беше издадена и европейска заповед за ареста им, тъй като не се намират в България.  Те се разследват за пране на пари. Синът им Вълчо Арабаджиев беше задържан по време на акцията, но съдът го пусна на свобода под парична гаранция от 20 хил. лв.", "date": "2018.09.05", "title": "Прокуратурата разследва \"Винпром Карнобат\" и още две фирми за пране на пари"}
{"url": "https://www.dnevnik.bg/evropa/2018/09/05/3306369_avstriiskiiat_kancler_osudi_ruskata_agresiia_v_ukraina/", "text": "Канцлерът на Австрия Себастиан Курц осъди в Киев \"руската агресия\" в сепаратистката източна част на Украйна, предаде \"Франс прес\". \"Не се изказвам само като канцлер,  а и като председател на Съвета на ЕС : нужна е ясна реакция на руската агресия\", заяви Курц на съвместна пресконференция с украинския президент Петро Порошенко. Австрийският канцлер призова Русия да се върне на масата за преговори във формат \"нормандска четворка\" (Франция, Германия, Русия, Украйна) за мирния процес в Украйна. Посещението на Курц в Украйна идва в деликатен момент от отношенията между Виена и Киев. Украинските власти бяха скандализирани от неотдавнашното посещение на Владимир Путин в Австрия. На 18 август руският президент присъства на сватбата на външния министър Карин Кнайсл и танцува валс с булката. Тази визита  предизвика бурни спорове в Австрия . Путин я защити като имаща строго личен характер и направена по покана на Кнайсл. След това той отиде в Берлин  за разговори с германския канцлер Ангела Меркел . Пожелал анонимност високопоставен украински представител каза, че австрийският канцлер е обещал да даде на Киев обяснения за визитата на Путин. Петро Порошенко заяви, че \"сватбите няма да помогнат за спиране на руския агресор\" в Украйна, като същевременно благодари на Виена за \"силната й подкрепа\". Украинският външен министър Павло Климкин каза, че танцът на Владимир Путин с Кнайсл се възприема като \"катастрофален\", предаде ДПА. Климкин се срещна с Курц, за когото каза: \"Себастиан е приятел на Украйна и мъдър дипломат. Аз имам доверие в него\". Най-голямата австрийска петролна и газова компания OMV е сред водещите акционери в  проекта \"Северен поток 2\" . Този газопровод ще доставя природен газ от Русия през Германия до Централна Европа, като заобикаля Украйна. Правителството в Киев категорично критикува проекта, който според него подкопава натиска на ЕС срещу Русия да върне анексирания украински Крим и да спре да помага на проруския бунт в Източна Украйна. /БТА", "date": "2018.09.05", "title": "Австрийският канцлер осъди \"руската агресия\" в Украйна"}
{"url": "https://www.dnevnik.bg/evropa/2018/09/05/3306371_franciia_i_ispaniia_podkrepiat_predlojenieto_za/", "text": "Френският министър на икономиката Брюно льо Мер и испанският министър на икономиката и бизнеса Надя Калвиньо Сантамария отново изразиха подкрепа за приемане на предложението на Европейската комисия да бъдат облагани интернет гигантите до края на годината, предаде \"Франс прес\". След работен обяд в Париж вчера двамата министри изразиха твърдата си решимост да подкрепят приемането от ЕКОФИН (Съвета на ЕС по икономически и финансови въпроси) до края на годината на предложението на комисията. Неофициална среща на ЕКОФИН ще се състои в събота във Виена. В края на март  Брюксел предложи  бързо да бъде решено облагането на оборота на интернет гиганти като \"Фейсбук\" (Facebook) и \"Амазон\" (Amazon), докато бъде договорено подобно решение в световен план в рамките на Организацията за икономическо сътрудничество и развитие (ОИСР). Малки страни като Малта, Ирландия и Люксембург, които извличат полза от благоприятната си данъчна система спрямо тези компании, изразиха сдържаност. Същото направиха и Швеция, Дания, Финландия и Великобритания. /БТА", "date": "2018.09.05", "title": "Франция и Испания подкрепят предложението за облагане на интернет гигантите"}
{"url": "https://www.dnevnik.bg/sport/2018/09/05/3306362_sled_poluchen_gevrek_i_petchasova_bitka_nadal/", "text": "Рафаел Надал се класира драматично за полуфиналите на US Open. Испанецът стигна до триумфа след 0:6, 6:4, 7:5, 6:7 (4), 7 (5) срещу Доминик Тийм. Двубоят започна с \"геврек\" в полза на австриеца, но след това мачът се превърна в истинско зрелище. Мачът приключи в полза на Надал след 4.54 часа игра. В полуфинала предстои вълнуваща среща между водача в световната ранглиста и Хуан Мартин дел Потро.  Първият сет премина скоростно в полза на Тийм. Австриецът се възползва от трите си възможности за пробив и стигна до 6:0. Това беше вторият \"геврек\", който испанецът получава на US Open. До момента в 1106 мача в кариерата си той само четири пъти беше губил на нула първия сет. В сета Надал допусна девет непредизвикани грешки и завърши с едва 14% при вкаран втори сервис. От другата страна Тийм направи 13 печеливши удара. От началото на втория сет картината се промени и водачът в световната ранглиста значително подобри представянето си, което направи мача много оспорван. До 4:3 двамата си размениха скоростни геймове. Тогава Надал проби, но Тийм отговори мигновено и върна пробива. С нов пробив испанецът стигна до 6:4 и изравни. Австриецът поведе с 5:3 в третата част. Надал отвърна на предизвикателството и с късен пробив изравни. Сетът приключи след маратонски гейм в полза на испанеца. Ранен пробив даде преднина на Тийм в четвъртия сет. В него двамата често стигаха до възможности за пробив, като при една от тях Надал се възползва и изравни. В последвалия тайбрек австриецът взе инициативата и стигна до 7:4. Петият сет премина без пробиви, макар в два случая Надал да беше на крачка. Във петия гейм Тийм се спаси от 15:40, а в 11-ия се справи след 0:40.", "date": "2018.09.05", "title": "След получен \"геврек\" и петчасова битка Надал преодоля Тийм в Ню Йорк"}
{"url": "https://www.dnevnik.bg/politika/2018/09/05/3306376_siderov_e_pritesnen_che_obedineni_patrioti_mogat_da/", "text": "Председателят на парламентарната група на \"Обединени патриоти\" Волен Сидеров изрази притеснение, че политическата сила \"може да изгуби физиономията си, тъй като е в коалиция с голяма партия като ГЕРБ\". Повод за коментара му пред БНТ станаха събитията от последните дни, които доведоха до спешно заседание на Коалиционния съвет на управляващите. До него се стигна, след като трима министри – Валентин Радев, Николай Нанков и Ивайло Московски, подадоха оставки заради тежката катастрофа с автобус край Своге, при която загинаха 17 души. Вицепремиерът Валери Симеонов изрази съмнение дали те не са били уволнени от премиера Бойко Борисов и обяви, че оставките им не са обсъждани между коалиционните партньори. Симеонов дори  заплаши, че ще оттегли партията си  НФСБ от управлението, но в крайна сметка до такова действие не се стигна. На последвалия Коалиционен съвет се разбра, че  коалицията няма да се разпадне.  Според Сидеров има проблеми и те са били обсъдени между коалиционните партньори. Той добави, че не е спестил нищо както на председателя на парламентарната група на ГЕРБ Цветан Цветанов, така и на колегите си от \"Обединени патриоти\" Валери Симеонов и Красимир Каракачанов. \"Проблемите са, че се разконцентрираме, проблемите са, че може да загубим доверието, което сме спечелили, както станахме трета политическа сила. Така може да отидем доста назад, ако не се концентритраме и не положим важните теми\", каза още Сидеров и добави, че никой не е влязъл във властта, за да затваря заведения, визирайки акциите на Симеонов това лято по Черноморието.", "date": "2018.09.05", "title": "Сидеров е притеснен, че \"Обединени патриоти\" могат да загубят физиономията си"}
{"url": "https://www.dnevnik.bg/evropa/2018/09/05/3306373_liderut_na_katalunia_prizova_madrid_da_se_suglasi_s/", "text": "Каталунският лидер Ким Тора поднови кампанията за отделяне на региона от Испания, като призова централното правителство в Мадрид да се съгласи с референдум за независимост и отхвърли предложението за повече автономия на областта, предаде \"Ройтерс\". Тора представи програмата си на лекция в Мадрид под надслов \"Нашият момент\" във вторник вечерта, почти пет месеца след като  бе избран за регионален лидер  на мястото на избягалия от страната Карлес Пучдемон. Новият премиер социалист на Испания Педро Санчес  възприе по-мека позиция към Каталуня , след като по-рано тази година дойде на власт на мястото на предшественика си Мариано Рахой. И той обаче отхвърли евентуален вот за независимост след обявения за незаконен референдум през октомври миналата година. Тогава повечето каталунци подкрепиха независимостта, но участието беше слабо. Пучдемон обяви независимост, с което накара Мадрид  да наложи на Каталуня пряко управление. Тора подчерта, че иска нов референдум, но добави, че този път той трябва да бъде одобрен от държавата. \"Мандатът от 1 октомври е в сила и ние работим, за да го осъществим\", заяви той, като добави, че \"единствено договорен, задължителен и международно признат референдум за самоопределение може да поднови този мандат\". \"Ние винаги ще изслушваме всички, но няма да се откажем от нашето право на самоопределение. Не сме направили нито крачка назад\", настоя Тора. Според социологическо проучване на Centro d’Estudis d’Opinio от юли 46.7% от каталунците искат независима държава, а 44.9% са казали, че не желаят Каталуня да бъде независима от Испания. Докато беше на власт, Рахой наложи на областта  пряко управление  по силата на испанската конституция, според която страната е неделима. В понеделник  Санчес предложи референдум за по-голяма автономия  на Каталуня, но категорично отхвърли нов референдум за независимост или какъвто и да било едностранен опит от страна на областта да се отдели. Тора заяви, че предложението на Санчес е \"интересно\", но призова за преговори по въпроси, включващи задържането на сепаратистките политици, които все още са в затвора по обвинения в бунт заради участието им в организирането на незаконния референдум. Делото на девет задържани сепаратисти може да започне в началото на октомври. Тора подчерта, че няма да приеме нищо по-различно от оправдателна присъда. ", "date": "2018.09.05", "title": "Лидерът на Каталуня призова Мадрид да се съгласи с нов референдум за независимост"}
{"url": "https://www.dnevnik.bg/evropa/2018/09/05/3306392_merkel_ne_izkljuchva_proval_na_pregovorite_za_brekzit/", "text": "Германският канцлер Ангела Меркел предупреди бизнес лидери от страната, че преговорите за Брекзит може да се провалят, предаде \"Гардиън\". По време на конференция във Франкфурт тя каза: \"Не искаме дискусиите да се провалят. Ще използваме всичките си сили и креативност, за да гарантираме, че ще има сделка. Не искаме тези преговори да пропаднат. Но не можем напълно да изключим това, защото все още нямаме никакъв резултат\". ЕС настоява най-късно до ноември да има съгласие по споразумението за оттегляне, включващо ирландската граница, правата на гражданите и т.нар. сметка, която Великобритания трябва да плати при излизането си, както и политическа декларация за бъдещата сделка. Лидерите на ЕС ще се срещнат в Брюксел през октомври, а за 13 ноември е планирана и извънредна среща в случай, че са необходими още няколко седмици, за да се постигне споразумение. По-късно този месец лидерите ще се срещнат в Залцбург, където планират да приложат подхода на \"моркова и тоягата\", предлагайки на премиера Тереза Мей топли думи за  плана й , но и отправяйки остро предупреждение, че в кратък срок е необходим план за Северна Ирландия.", "date": "2018.09.05", "title": "Меркел не изключва провал на преговорите за Брекзит"}
{"url": "https://www.dnevnik.bg/video/s_dve_dumi/2018/09/05/3306254_trump_impiichmunt_ili_ne_video/", "text": "След признанието на личния му адвокат Майкъл Коен, че е плащал на любовници на президента Доналд Тръмп да си мълчат, думата \"импийчмънт\" започна да се чува все по-често. Кога и как може действащ президент да бъде отстранен? Възможно ли е Тръмп да бъде първият такъв в историята на САЩ? Отговорите на тези въпроси вижте във видеото. Още видео от рубриката \"С две думи\" -  тук .", "date": "2018.09.05", "title": "Тръмп: импийчмънт или не (видео)"}
{"url": "https://www.dnevnik.bg/citat_na_deniia/2018/09/05/3306404_citat_na_denia_ninova_hodi_kato_parlamentarna/", "text": "Това каза от трибуната на Народното събрание депутатът от ГЕРБ и председател на парламентарната комисия по култура и медии Вежди Рашидов. Той прочете декларация от името на групата на политическата сила, предаде репортер на Агенция \"Фокус\". Повод за коментара му стана искането на лидера на БСП за разпускане на кабинета и предсрочни избори. Тя отправи този призив вчера по време на откриването на новия политически сезон.", "date": "2018.09.05", "title": "Цитат на деня: Нинова ходи като парламентарна манекенка и си прави фотосесии с мъките на хората"}
{"url": "https://www.dnevnik.bg/ot_vas/novini_ot_vas/2018/09/05/3306286_iznenada_zad_parkinga_na_blok_24_v_kv_zornica_burgas/", "text": "Кораб пред блока в очакване на капитана", "date": "2018.09.05", "title": "Изненада зад паркинга на блок 24 в кв. \"Зорница\", Бургас"}
{"url": "https://www.dnevnik.bg/evropa/2018/09/05/3306413_ekoaktivisti_obviniha_makron_v_lipsa_na_volia_da/", "text": "Френски природозащитници предупредиха президента Еманюел Макрон, че прави твърде малко в борбата с климатичните промени и трябва радикално да преосмисли политиката си за околната среда, ако иска да изпълни обещанието си \"да направи планетата велика отново\", предаде \"Гардиън\". Подновените критики дойдоха, след като доскорошният министър за околната среда Никола Юло миналата седмица подаде оставка с аргумента, че правителството  прави недостатъчни стъпки по проблемите с околната среда . Макрон замени Юло с председателя на парламента Франсоа дьо Рюжи, бивш член на партията на Зелените, преминал в тази на Макрон. Природозащитни групи веднага повдигнаха въпроса дали той ще може да окаже влияние върху подхода на правителството към климатичните промени и заявиха, че Макрон трябва да защитава по-добре биоразнообразието и да вземе мерки срещу екологичните заплахи. Президентът настоява, че е стигнал по-далеч по тези въпроси, отколкото което и да е друго френско правителство, но директорът на \"Грийнпийс\" във Франция заяви, че \"околната среда не е приоритет за Еманюел Мактон и за (премира) Едуар Филип, които я използват като фасада без каквато и да било воля за ангажимент с екологичния преход\". Макрон опита да използва екологичните въпроси като символ на прогресивната политика и да противодейства на решението на президента Доналд Тръмп да изтегли САЩ от парижкото споразумение за климата. Рейтингът на държавния глава  е на най-ниското си ниво  от идването му на власт.", "date": "2018.09.05", "title": "Екоактивисти обвиниха Макрон в липса на воля да \"направи планетата велика отново\""}
{"url": "https://www.dnevnik.bg/politika/2018/09/05/3306416_ninova_obvini_gerb_za_smurtta_na_17-te_rashidov_ia/", "text": "В грозна размяна на епитети между ГЕРБ и БСП се превърна вторият работен ден на парламента за този сезон. Председателят на комисията по култура и медии Вежди Рашидов нарече лидера на социалистите Корнелия Нинова парламентарна манекенка, а тя обвини ГЕРБ за смъртта на 17-те души при катастрофата край Своге. Скандалът започна с четене на декларация от Вежди Рашидов от името на ГЕРБ. Вашата лидерка си чукна надницата и замина пак \"Радвам се, че групата на БСП са повече от 20 човека, за съжаление вашата лидерка си чукна надницата и замина пак\", започна встъплението си Рашидов. Той визираше вчерашното изказване на Нинова, в което тя се закани, че в зала ще влизат само 20 депутати от БСП, а останалите ще са сред хората. \"Взимам думата по повод атаките срещу ГЕРБ заради постоянните и нелепи изцепки по време на ваканцията. Не знам с какво право левите депутати си позволяват да отправят критики и публично да заклеймят управляващите от ГЕРБ с думите \"шайка крадци\", каза Рашидов. Той сравни думите на левицата с поставянето на жълти звезди на евреите от Хитлер. \"Кои сте вие да ни осъждате всички на гражданска смърт? Това е недопустима клевета. Като два мандата министър на ГЕРБ се чувствам засегнат\", допълни Рашидов. И после изреди \"успехите си\" като министър на културата, като театралната реформа, която е напълнила залите. Реконструирани били театрите във Варна и Бургас, Сатиричният театър, операта в Бургас и др. \"А вие, г-жо Нинова, може ли като парламентарна манекенка да си правите фотосесии с мъките на хората? Аз познавам една друга шайка – шайка, която участваше в бандитската приватизация, шайка, която ограби държавата. Колко струва на българските данъкоплатци снимката с Горан Брегович?\", попита Рашидов. \"Вашата агресия, г-жа Нинова, обижда човешкото достойнство. Тъй като не може да пеете и да пишете, говорите бездарни стихове. Колко и да полираш едно нещо, то не става диамант, остава нищо\", добави Вежди Рашидов. В началото на четенето на декларацията Корнелия Нинова не беше в пленарната зала, но междувременно се завърна в края на изявлението на Рашидов. Парламентът е изчерпал своята същност \"Тази декларация беше най-силното доказателство защо този парламент е изчерпал своята същност\", започна Нинова. Тя заяви, че декларацията не е срещу БСП, а срещу 1 млн. българи, които са гласували за левицата. \"17 души убихте и днес трябваше да им решим проблема, а вместо това слушаме един творец за личностния му принос към България\", каза Нинова и попита къде е законът за пътищата, който трябваше да бъде гласуван днес. \"Каква политика имаше в тази декларация? Какво решение за проблеми на българи? В нея имаше омраза, лични нападки и квалификации към председателя на опозицията. Когато се изправихме не срещу вас, колеги, а срещу олигархичната система, от която сте част, сме си дали сметка какво ни чака. Не разбирам защо се обиждате, когато цитираме Антон Тодоров – \"шайка\". Един от вас смята, че вие сте шайка и много хубаво ви описва\", каза Нинова като държеше в ръка книгата на бившия депутат и настоящ експерт на ГЕРБ Антон Тодоров, която се казва \"Шайка: Бойко, Росен, Цецо и другите\". \"Как ме нарекохте? \"Парламентарна манекенка\" заради снимките с животните? Извършихте престъпление спрямо българските собственици на животни и вашите нападки за снимките с тях няма да измият вината ви. До последния ден ще седим до тези хора\", декларира лидерът на БСП. Тя добави, че ще търсят отговорност за доказано безсмислените убийства заради чума по животните в Странджа в съда и в Европа. Докато Нинова говореше от трибуната, депутатите от ГЕРБ тупаха с ръце по банките и подвикваха, докато съпартийците й ръкопляскаха и кимаха одобрително. Председателят на парламента Цвета Караянчева \"наказа\" Корнелия Нинова със забележка, тъй като е отправила обвинение към цяла парламентарна група и над 1 млн. избиратели. Драгомир Стойнев от БСП пък обяви, че Караянчева трябва да напусне поста си, тъй като е допуснала безредие. \"Няма да напусна и ще продължа да водя\", отговори тя.", "date": "2018.09.05", "title": "Нинова обвини ГЕРБ за смъртта на 17-те души край Своге, Рашидов я нарече парламентарна манекенка"}
{"url": "https://www.dnevnik.bg/bulgaria/2018/09/05/3306424_vsichki_putishta_v_bulgariia_se_proveriavat_obiavi/", "text": "В момента се извършва одит на всички пътища в страната и резултатите ще бъдат готови и обобщени до средата на септември. Това каза председателят на Агенция \"Пътна инфраструктура\" Светослав Глосов пред \"Нова телевизия\". Той уточни, че проверката е по разпореждане на подалия оставка регионален министър Николай Нанков. До инспекцията на пътищата се стигна след тежката катастрофа с автобус край Своге, при която загинаха 17 души, а десетки бяха ранени. Следващата седмица пък започва инспекция на целия път в Искърското дефиле от лицензирани одитори по пътна безопасност. Глосов уточни, че пътищата в България се строят с асфалтови смеси, които са с одобрени рецепти, като преди да бъдат положени на пътя настилките задължително се изпитват в акредитирани лаборатории. Той призна, че в района на катастрофата са установени проблеми. \"Наистина в един сравнително малък участък има проблем – приетата рецепта за асфалтовата смес не е била изпълнена така, както е трябвало да бъде според документацията\", каза Глосов.", "date": "2018.09.05", "title": "Всички пътища в България се проверяват, обяви шефът на пътната агенция"}
{"url": "https://www.dnevnik.bg/evropa/2018/09/05/3306428_es_e_v_smurtna_opasnost_predupredi_evrokomisar_iotinger/", "text": "Европейският проект е в \"смъртна опасност\" от противници във и извън ЕС, предупреди еврокомисарят за бюджета Гюнтер Йотингер, цитиран от \"Политико\". По думите му бързото одобрение на следващия седемгодишен бюджет на ЕС от националните лидери и от Европейския парламент ще покаже, че Европа е способна на действия в лицето на такива предизвикателства. \"По мое мнение проектът е в смъртна опасност. Някои в Европа искат да го отслабят или дори да го разрушат –  Полша ,  Унгария ,  Румъния , правителството на  Италия \", заяви еврокомисарят. Той отбеляза, че ЕС е в опасност и от автократи, които използват търговски войни и агресия, и спомена руския президент Владимир Путин, турския държавен глава Реджеп Ердоган и \"умните китайци\". По думите му правителството на собствената му страна, Германия, не показва достатъчно ентусиазъм за ЕС, особено що се отнася до бюджета. Той отбеляза, че първата глава на коалиционното споразумение в Германия е озаглавена \"ново начало за Европа\", но допълни: \"Не виждам нищо от това в сегашните дебати в Берлин. Абсолютно нищо\".", "date": "2018.09.05", "title": "ЕС е в \"смъртна опасност\", предупреди еврокомисар Йотингер"}
{"url": "https://www.dnevnik.bg/sviat/2018/09/05/3306429_beliiat_dom_na_trump_uroci_za_petoklasnici_v_ludnicata/", "text": "В Белия дом управлява необразован, импулсивен човек, чието разбиране за света е на нивото на петокласник, а служителите му отчаяно се опитват да сдържат идеите му да убива други световни лидери. Това показва откъс от книгата \"Страх: Тръмп в Белия дом\" на журналиста ветеран Боб Удуърд от \"Вашингтон пост\". В съдържанието си тя потвърждава вече разкритото от Майкъл Улф в неговата \" Огън и ярост: Белия дом на Тръмп отвътре \", но с добавената стойност на авторитета на Удуърд. Той и колегата му Карл Бърнстейн разкриха аферата \"Уотъргейт\".  Новата книга на Удуърд  е последната от поредица, посветена на управлението на няколко американски президенти – сред тях Obama's Wars, за това как президентът е работил по конфликтите в Ирак и Афганистан (повече за нея  четете тук ), и State of Denial: Bush at War. Основна тема в нея са тайните машинации, използвани от хората от близкото обкръжение на Тръмп в опит да контролират импулсивното му поведение и да предотвратят бедствия - както за самия президент, така и за САЩ, отбелязва американският в. \"Вашингтон пост\". Удуърд говори в книгата си за \"административен държавен преврат\" и \"нервен срив\" на изпълнителната власт, при който висши сътрудници се наговаряли да махат документи от бюрото на Тръмп, така че той да не може да ги види или подпише. Журналистът подробно разказва как екипът по национална сигурност на Тръмп е разтърсван от неговата липса на любознателност и познания за световните въпроси и презрението му към преобладаващите възгледи на висшите военни и ръководителите на разузнаването. Книгата се основава на интервюта със служители от президентската администрация и други високопоставени длъжностни лица, а също на записки от срещи, лични дневници и правителствени документи, изтъква \"Вашингтон пост\". Да убием Асад Тръмп настоял пред министъра на отбраната  Джим Матис  за убийството на сирийския президент Башар Асад и \"всички\" от режима в Дамаск след  химическото нападение  срещу цивилни миналата година. Матис казал на Тръмп, че ще се \"заеме с това\", но след телефонния разговор заявил на един от сътрудниците: \"Няма да направим нищо подобно. Ще бъдем много по-премерени.\" Колко са сложни ядрените въпроси Според книгата Тръмп толкова разтревожил Матис по време на обсъждания във връзка със  севернокорейския ядрен въпрос , че министърът на отбраната казал на колеги, че \"президентът действал и мислел като петокласник или шестокласник\", отбелязва американският в. \"Ню Йорк таймс\". Матис е пенсиониран военноморски генерал, който надзираваше операциите на САЩ в Ирак и Афганистан между 2010 г. и 2013 г. Той е направил този коментар, след като Тръмп попитал защо е нужно да има  американско военно присъствие на Корейския полустров. Бившият икономически съветник Гари Кон откраднал от бюрото на Тръмп писмо, което президентът планирал да подпише, за да оттегли САЩ от търговско споразумение с Южна Корея. Това е било част от опитите му да сдържи протекционистките мерки на държавния глава. Кон е планирал да скрие подобна бележка за изтеглянето на САЩ от Северноамериканското споразумение за свободна търговия (НАФТА). Лудост и параноя Удуърд разказва, че началникът на президентската канцелария Джон Кели бил толкова вбесен от поведението на Тръмп, че го нарекъл \"идиот\" в неофициално изказване пред други сътрудници и се оплакал, че се намират в \"града на лудите\", посочва британският в. \"Гардиън\". Според книгата, която представя един обхванат от хаос и зле функциониращ Бял дом, Тръмп е обзет от такава параноя заради разследването за връзка с Русия, че е почти неспособен да работи. Самият той се отнася към подчинените си с презрение, казвайки на търговския си министър Уилбър Рос, че времето му е минало, и наричайки министъра на правосъдието Джеф Сешънс \"умствено изостанал\". Тръмп бе много разгневен миналата година, след като Сешънс си направи отвод по \"руското разследване\", в което той самият бе уличен, че лъже за срещите си с руснаци. Белият дом възприе книгата на Удуърд, която предстои да излезе от печат, като достатъчно сериозна заплаха, разпространявайки изявление, в което я описа като \"нищо повече от измислени истории, много от които от бивши недоволни служители, разказани, за да представят президента в лоша светлина\", посочва изданието.", "date": "2018.09.05", "title": "Белият дом на Тръмп: Уроци за петокласници в лудницата"}
{"url": "https://www.dnevnik.bg/sport/2018/09/05/3306445_fotogaleriia_emociite_v_triatlona_luvsko_surce/", "text": "Повече от 270 души от пет националности се впуснаха в приключението \"Лъвско сърце\".", "date": "2018.09.05", "title": "Фотогалерия: Изпитанието за лъвски сърца"}
{"url": "https://www.dnevnik.bg/politika/2018/09/05/3306454_karakachanov_iska_da_se_izchaka_s_ostavkite_na/", "text": "Преди да излязат резултатите от разследването на инцидента край Своге не трябва да се приемат оставките на министрите, каза в парламента вицепремиерът Красимир Каракачанов. \"Ако излезе, че грешката е изцяло на шофьора? Все пак става дума за едни министри, които могат да бъдат защитени, ако погледнем тяхната работа. Ако тези оставки бъдат внесени, би следвало те да бъдат подкрепени\", каза още Каракачанов. Както \"Дневник\" писа, ГЕРБ и партньорите им от \"Обединени патриоти\" имат нагласата  да оставят на поста министъра на регионалното развитие Николай Нанков . Той  подаде оставката си заедно с министрите  на вътрешните работи Валентин Радев и на транспорта Ивайло Московски след катастрофата в Своге, довела до смъртта на 17 души. \"Не се притеснявам. Има ли диалог – значи има и разбирателство. Няма ли нормален диалог, ако всеки реагира както и когато намери за нужно, се получават подобни разминавания\", каза Каракачанов на въпрос дали се притеснява, че при преговорите в коалицията за министерските рокади ще трябва да сложи пак синя каска. \"Не ми е работа да туширам никакво напрежение. Гледам да внеса повече спокойствие. Трябва да има диалог не само в малката, но и в голямата коалиция. Редно беше да бъдем информирани за оставките, а не де научаваме за тях от медиите\", каза Каракачанов за напрежението между коалиционните му партньори Волен Сидеров (\"Атака\") и Валери Симеонов (НФСБ) преди  коалиционния съвет в петък . Партията на Симеонов в понеделник  излезе с ултиматум , в който се искат реформи в двете коалиции, а в отговор  Сидеров заговори за оставка  на вицепремиера.", "date": "2018.09.05", "title": "Каракачанов иска да се изчака с оставките на министрите, може шофьорът да е виновен"}
{"url": "https://www.dnevnik.bg/na_put/2018/09/04/3304617_raiat_v_surceto_na_balkana/", "text": "Райското пръскало е чудесен избор за уикенд извън града. Местоположението в средата на България го прави достъпен само за няколко часа, а разнообразието в трудността на терена, е допълнителен стимул за малки и големи. Фактът, че това е най-високият водопад на Балканите с височина 124.5, е достатъчно внушителен сам по себе си, но в един момент се оказва просто щрих в цялата магия, от която е част. Въоръжени с раници и палатки в ранния следобед около 14 часа (продиктувано от липса на традиционна организация, въпреки вечното желание за обратното) в най-голямата горещина, бяхме гордо строени за изгодна точка от местност \"Паниците\" на няколко километра от Калофер. Паркираните коли започваха още от изхода на Калофер и осезаемо се сгъстяваха до изходния пункт. По-практично настроените отпускари бяха оставили настрана идеята за стръмни баири и вече допиваха поредна бира в набързо разпънати маси около реката в местността. Макар и сравнително трудното намиране на свободно място за паркиране, тук е най-доброто място за това, заради голямото множество на други коли и евентуален намален риск и последствия от недоброжелателни очи. Маршрутът към хижа \"Рай\" започва през гориста пътека, по която вече се връщаха дисциплинирани планинари, очевидно оползотворили добре първата половина от деня. След около 15-20 минути стръмно изкачване, красива дървена арка информира официално за началото на национален парк \"Централен Балкан\". Следва немного стръмно изкачване през буково-дъбова гора. Разходката през нея е много приятна, дърветата успешно спират жегата, а маркировката е достатъчно добра. След около 40 минути гората свършва и следва планинско пасище, известно като \"Параджика\". Тук е първото място за отдих и хапване на някоя от старателно изградените масички. Гледките към околните върхове на Стара планина - Ботев, Равнец, Капаклия, Арманкая и Хайдута, са невероятни. Зад гърба ви остават планински села и като цяло цивилизацията, а пред вас е само магията и величието на планината, в далечината вече се оформят и очертанията на самия водопад. Следва спускане до дерето, където минава речното корито на планинска река, образуваща примамливи синкави вирчета тук-там. След това се подгответе за на-сериозната част от прехода - над час и половина катерене по стръмно нанагорнище. На моменти серпентините и гората изглеждат сякаш са безкрайни, но всъщност това е последното истинско усилие до крайната цел. Въпреки че маршрутът не е от най-лежерните, не се притеснявайте - напълно постижим е за всеки, особено - по пътя срещахме много хора от всички възрасти и темпо, включително и малки деца. Има и няколко чешми, около които може да починете. На самия изход от стръмната пътека през гората, ви посреща връх Малък купен, зад който се намира водопадът. Следва красива долина в дъното на която само на 5 минути ходене пеша, се намира хижа \"Рай\". Зад нея се издига водопадът. Скалите, в които е позициониран, са едни от най-красивите, които съм виждала. Самият водопад, гледан отдалеч е леко страховит, но и примамващ, сякаш стилизиран заради голямата си височина. Хижата е на 1430 метра надморска височина и ключово място по този маршрут за връх Ботев (2376 м), \"първенеца\" в Стара планина. Просторна, поддържана и недостъпна с коли, тя се препълва с резервации с месеци напред. Предвид големия интерес, хижарите предвиждат и място за палатки на поддържана и окосена трева непосредствена пред хижата срещу скромната сума от 5 лева. На разположение са чешма, външни тоалетни и дори външна баня, до която не стигнахме. Опашката за скромното меню за боб, леща и кюфтета, също си беше внушителна, както повечето неща наоколо, но това си е част от чара. Вечерта беше допълнена с чаша сгряващи напитки около огъня и добро настроение под необятното звездно небе. На следващия ден се изкачихме до водопада. В началото му се минава покрай каменен параклис, построен от мъж от Сопот, загубил сина си при лавина. Храмът е в памет на всички туристи, загинали в Централна Стара планина. В неговото построяване се включват много доброволци. Пътят е около половин час, но съветът ми е да си отделите достатъчно време, за да се насладите на райските гледки наоколо. Задължителната спирка за почивка е под самия водопад. Поостанете тук и усетете магията, позволете на заряда на Балкана да достигне до съзнанието ви, пръските на водата да ви намокрят, а гледките да се запечатат. И не забравяйте да се върнете отново.", "date": "2018.09.05", "title": "Раят в сърцето на Балкана"}
{"url": "https://www.dnevnik.bg/bulgaria/2018/09/05/3306450_deset_dushi_sa_zadurjani_pri_akciiata_vuv_firmi_okolo/", "text": "Десет души са задържани при  акцията на прокуратурата във  \"Винпром Карнобат\" ООД, \"Сис Индустрийс\" ООД и \"Топоаз Мел\" ООД , утре се очаква да бъдат повдигнати обвинения и тогава ще бъдат обявени имената им. Това съобщи на брифинг зам.-главният прокурор Иван Гешев. Той допусна, че сред задържаните е шефът на групата компании Миню Стайков с уговорката, че няма сигурна информация. Гешев каза, че се събират доказателства за това как са се изпирали парите от незаконната фабрика на цигари, която службите разкриха преди два месеца в Карнобат. По думите му това е ставало чрез десетки фирми и в момента се изземват документи от управителите, за да се намерят доказателства.  В отговор на въпрос той отрече това разследване да има връзка с  разследването на семейство Арабаджиев и, които са имали роднинска връзка по сватовство със Стайков. Различен е предметът на разследване и периодът, каза Гешев. Прокурорът напомни, че фабриката в Карнобат била много модерно оборудвана за стандартите в България, там работели хора от Армения, които разполагали с общежитие, кухня и фитнес, но не излизали навън. Седмично по цени на черния пазар от работата на фабриката се печелели по 1.5 млн. лв. Сградата била собственост на сина на кмета на Карнобат Георги Димитров (местна коалиция \"Левицата\" с водещ участник АБВ). Наемател на помещенията бил портиерът.", "date": "2018.09.05", "title": "Десет души са задържани при акцията във фирми около \"Винпром Карнобат\""}
{"url": "https://www.dnevnik.bg/sviat/2018/09/05/3306457_erdogan_napadenie_sreshtu_idlib_shte_dovede_do_klane/", "text": "Нападение срещу сирийската провинция Идлиб, последния бастион на бунтовниците, би се превърнало в клане, а предстоящата среща на върха в Техеран между Иран, Русия и Турция не би постигнала положителни резултати. Това е заявил днес турският президент Реджеп Тайип Ердоган пред в. \"Хюриет\", цитиран от агенция \"Ройтерс\". Русия, която е съюзник на сирийския президент  Башар Асад , възобнови въздушните удари срещу бунтовниците в Идлиб след седмици на авиобомбардировки и обстрел от проправителствените сили, което, изглежда, е прелюдия към пълномащабна офанзива срещу последния голям бунтовнически анклав. \"Ситуацията в Идлиб е жизненоважна за Турция. Там тече безмилостен процес... да не дава Бог, ако тази зона бъде обсипана с ракети, ще настъпи голямо клане\", е казал Ердоган, цитиран от изданието. Операция на  сирийските сили в Идлиб  може да доведе до хуманитарна катастрофа, подчертава той. Турция, която подкрепи някои бунтовници срещу режима на Асад, се надява срещата в Техеран по-късно тази седмица да доведе до положителен изход. \"Ще доведем този въпрос до положителен резултат със срещата в Техеран, която е продължение на (срещата в) Астана. Надявам се, че ще успеем да предотвратим екстремизма на сирийското правителство в този регион\", заявява турският президент. Срещата в Техеран ще бъде третата в тристранен формат за разрешаване на сирийската криза, припомня ТАСС. Говорейки пред медиите в самолета на връщане от официално посещение в Киргизстан, Ердоган е посочил също така, че пътната карта за  северния сирийски град Манбидж , договорена между Вашингтон и Анкара през юни, не напредва със същия темп, според \"Хюриет\". Пътната карта предвижда американските и турските сили да патрулират съвместно в града, за да прочистят района от кюрдски части.", "date": "2018.09.05", "title": "Ердоган: Нападение срещу Идлиб ще доведе до клане"}
{"url": "https://www.dnevnik.bg/biznes/2018/09/05/3306447_kontrolut_na_vnosa_na_techni_goriva_se_sledi_ot/", "text": "Контролът на вноса на течни горива на пристанищата в Русе, Варна и Бургас се определя от независима инспектираща организация в присъствието на митнически и полицейски служители, каза по време на парламентарния контрол министърът на финансите Владислав Горанов, цитиран от БТА. Той отговори на въпрос на народния представител Жельо Бойчев относно контрола, осъществяван от митническите органи върху вноса на горива. Контролът започва още преди пристигането на плавателния съд с проверка на корабните документи, за да се установи количеството и вида на горивото в товарните резервоари (танкове). Прави се и физическа проверка на всички товарни танкове в присъствието на митничари с измерване на плътността на горивата на място, като резултатите се сравняват с документите, вземат се и проби за лабораторен анализ от всеки резервоар. Проверяват се и останалите танкове на кораба - баластни, за отпадни води и други като се осъществява физически контрол на всички резервоари. След разтоварване на кораба тези резервоари отново се проверяват, описа процедурата министърът. Владислав Горанов съобщи, че от 1 януари до 28 август тази година на територията на митници \"Варна\" на пристанище \"ПЧМВ\" са внесени 57 040 тона газьол, 10 200 базово масло; на пристанище Варна - Запад са разтоварени 26 858 моноалкилни естери на мастни киселини, на фериботен комплекс \"Варна\" са разтоварени 1877 тона базово масло; на територията на пристанище Бургас - 41 334 тона втечнен нефтен газ и 167 604 тона газьол, на пристанище Порт Булмаркет - Русе са разтоварени 12 598 втечнен нефтен газ и 2009 тона газьол.", "date": "2018.09.05", "title": "Контролът на вноса на течни горива се следи от независима организация"}
{"url": "https://www.dnevnik.bg/evropa/2018/09/05/3306470_manfred_veber_obiavi_kandidaturata_si_za/", "text": "Германският консерватор Манфред Вебер заяви желанието си да наследи Жан-Клод Юнкер на поста председател на Европейската комисия, давайки знак за ранно начало на кампанията за  изборите за Европейски парламент  през май догодина, предаде \"Ройтерс\". \"Искам да стана водещият кандидат на Европейската народна партия за европейските избори през 2019 г. и да бъда следващият председател на Европейската комисия\", написа в \"Туитър\" 46-годишният Вебер по време на среща с членове на ЕНП в Брюксел. Европа има нужда от ново начало и повече демокрация, добави той. Вебер обеща \"да върне Европа на хората\" и да възстанови връзката между гражданите и ЕС. По неговите думи днес оцеляването на ЕС е под въпрос, защото Общността е изправена пред вътрешни и външни изпитания, предаде БТА. Вебер, който оглавява групата на ЕНП в Европейския парламент,  има подкрепата на канцлера Ангела Меркел , но ще бъде изправен пред големи предизвикателства, включително от страна на други консерватори. Освен това той ще срещне съпротивата на френския президент Еманюел Макрон и на други лидери, които не са съгласни с  процедурата , която Вебер иска да използва, за да спечели поста. Юнкер беше определян като \"шпиценкандидат\" (водещ кандидат) на ЕНП според наложилото се название на немски език за тази процедура, която изисква европейските партии да издигат \"водещия кандидат в листата\" за европейските избори. Идеята на този подход, възприет през 2014 г., е, че председател на еврокомисията трябва да стане кандидатът на партията, излязла начело в изборите. Много европейски държавни лидери начело с Еманюел Макрон са против метода \"шпиценкандидат\". Според някои критици тази система е довела до политизиране на комисията, което се смята за вредно. ЕНП открива от утре процедурата за избор на водещия си кандидат за следващ председател на еврокомисията. На 17 октомври изтича срокът за писмените заявки до ЕНП с други излъчени за вътрешнопартийната надпревара. На 8 ноември ЕНП с гласуване ще определи окончателния си представител в съревнованието. В следващите седмици се очаква останалите политически групи в европарламента да започнат процеса по излъчването на водещи кандидати. Юнкер вече обяви, че не желае да води комисията втори мандат.", "date": "2018.09.05", "title": "Манфред Вебер обяви кандидатурата си за председател на еврокомисията"}
{"url": "https://www.dnevnik.bg/bulgaria/2018/09/05/3306495_kratki_novini_izdirvan_ot_turskite_vlasti_e_zadurjan/", "text": "Кабелен оператор остави Вършец без ток При извършване на изкопни работи във Вършец фирма за интернет и телевизия скъса кабел със средно напрежение, собственост на ЧЕЗ, и остави голяма част от града без електрозахранване. Засегнати са 1100 домакинства и стопански клиенти, сред които жителите на улиците \"Тодорини кукли\", \"Климент Охридски\", \"Банкя\", \"Цар Иван Асен\", \"Христо Смирненски\", \"\"Александър Стамболийски\", \"Иван Вазов\", \"Околовръстна\" и др. Президентите на България и Индия искат директна авиолиния Държавните глави на България и Индия Румен Радев и Рам Натх Ковинд се срещнаха в сградата на президентството в София. Двамата обсъдиха сътрудничеството между двете страни в търговията, икономиката, инвестициите и туризма. Една от обсъжданите теми била и откриването на директна авиолиния между България и Индия. Издирван от турските власти е задържан във Варна Мъж на 44 години от кюрдски произход е задържан във Варна. Той е арестуван в неделя, когато пристигнал в града от Германия. Мъжът бил със семейството си и дошъл на почивка. Според заповедта за арест, издадена от Турция, той е издирван от 9 години за подкрепа на кюрдски терористи. Съпругата на арестувания обаче обяви, че не са чували за издадена заповед за ареста му, а при многократни пътувания из страни от Европейския съюз не е имал проблем с влизането и излизането от тях.", "date": "2018.09.05", "title": "Кратки новини: Кабелен оператор остави Вършец без ток"}
{"url": "https://www.dnevnik.bg/politika/2018/09/05/3306461_ministur_nankov_za_ostavkata_si_koi_shte_me_moli_men/", "text": "Ден след като се разбра, че  управляващите формации ГЕРБ и \"Обединени патриоти\" имат нагласата да оставят Николай Нанков като министър на регионалното развитие и благоустройството , той обяви в парламента, че нищо не допуска и че няма да оттегли оставката си. Тя бе подадена миналия петък по искане на премиера Бойко Борисов след  тежката катастрофа край Своге, в която загинаха 17 души . След участието си в парламентарния контрол днес, на което подчерта, че е министър в оставка, Николай Нанков отговаряше лаконично на въпроси на журналисти за евентуалното му бъдеще в кабинета \"Борисов 3\". Той обяви само: \"Актът беше абсолютно правилният. Това волеизлияние, след естествено поисканите оставки от премиера, беше правилният ход. Това, което зависеше от мен, аз съм си го направил - и като личен, и като акт на отговорност.\" На въпрос на \"Дневник\" дали би останал на поста си, ако след заседанието на коалиционния съвет на управляващите в понеделник, когато ще се обсъждат оставките, бъде помолен да остане, Николай Нанков обяви: \"Моля ви се. За какви молби говорим? Кой ще ме моли мен? Това е даже несериозно.\" По-рано днес вицепремиерът и лидер на ВМРО Красимир Каракачанов обяви, че  трябва да се изчака с министерските оставки, докато излязат резултатите от разследването . \"Резултатите са готови, но са следствена тайна\", обяви Нанков. Оставките на тримата министри Николай Нанков, Ивайло Московски и Валентин Радев бяха подадени по искане на премиера Борисов в петък. В социалните мрежи членове на ГЕРБ призоваха те да не бъдат приемани. Има призиви и от кметове от страната регионалният министър да остане на поста си. Действията на Борисов предизвикаха критики от един от коалиционните партньори - партията на Валери Симеонов, която два дни умува дали да напусне управлението, но после  поиска промяна на едноличния стил на управление на премиера . В понеделник имаше коалиционен съвет, след който бе обявено, че  коалицията е стабилна, а оставките ще се обсъждат на 10 септември . Премиерът обаче не говори пред медиите след съвета. Два дни по-рано пред младежи от ГЕРБ във Варна той обяви, че оставките трябва да бъдат приети, защото ГЕРБ е европейска партия и знае как да носи отговорност. Специално за министър Нанков обяви, че е  \"прекрасен специалист\", но не е направил достатъчн о, за да бъде  ремонтиран пътят преди инцидента .", "date": "2018.09.05", "title": "Министър Нанков за оставката си: Кой ще ме моли мен да остана, несериозно е"}
{"url": "https://www.dnevnik.bg/sport/2018/09/05/3305836_bulgariia_e_izvun_osnovnite_favoriti_na_svetovnoto_po/", "text": "Българският национален отбор по волейбол изостава от фаворитите на букмейкърите за световното първенство, което започва в края на седмицата. Воденият от Пламен Константинов състав се нарежда на осмо място. Букмейкърите оценяват възможността за краен успех на българите с коефициент 26.00. Големият фаворит е Русия, а след това се нареждат Италия и Франция. Пред България са още САЩ, Бразилия, Полша и Сърбия. В навечерието на надпреварата, на която страната е съдомакин заедно с Италия, българският отборът е изправен пред проблеми от различно естество. Сред тях е липсата на основни състезатели, като заради контузии световното пропускат Цветан Соколов, Боян Йорданов и Георги Братоев. Извън тима вече е и либерото Владислав Иванов, който напусна след противоречие с Константинов. Руснаците влизат в ролята на голям фаворит. Възпитаниците на Сергей Шляпников показаха класа в последната годината със спечелването на европейското и Лигата на нациите. Смяната на поколенията вече започна да дава плодове, като отборът ще се опита да използва инерцията от скорошните успехи. Комбинацията между амбицирани млади играчи и състезатели с дългогодишен опит дава сила на Русия.", "date": "2018.09.05", "title": "България е извън основните фаворити на световното по волейбол"}
{"url": "https://www.dnevnik.bg/evropa/2018/09/05/3306502_franciia_zabrani_mobilnite_telefoni_v_klasnite_stai/", "text": "Франция прие ново законодателство, което забранява използването на мобилни телефони в класните стаи, предаде EurActiv. Законът ще се прилага за началните и основните училища. Учениците на 15 и повече години ще трябва да спазват правилата, ако училищата им решат. Изключение ще бъде направено за деца с увреждания и в спешни случаи. Във Франция повече от 90% от децата между 12 и 17 години използват мобилни телефони. \"В днешно време децата не играят в междучасията, а се взират в екраните на смартфоните си и от образователна гледна точка това е проблем\", каза министърът на образованието Жан-Мишел Бланкер през декември миналата година,  когато обяви плановете . Не всички във Франция са съгласни със забраната, отбелязва Би Би Си. Някои от критиците поставят въпроса как тя ще се налага. Френското правителство заяви, че училищата могат да решат как да прилагат новите правила, и препоръча телефоните на учениците да бъдат съхранявани в шкафчета през деня, но не всички училища разполагат с такива.", "date": "2018.09.05", "title": "Франция забрани мобилните телефони в класните стаи"}
{"url": "https://www.dnevnik.bg/sviat/2018/09/05/3306518_izslushvaneto_na_nominiraniia_za_vurhovniia_sud_na/", "text": "Изслушването на номинирания за Върховния съд в САЩ  Брет Кавана  завърши в хаос заради сенаторите демократи, недоволни, че не са получили достъп до документи за миналото му, и десетки арестувани протестиращи. В изказвания на сенатори минаха повече от седем часа, преди Кавана да започне да говори, отбелязва агенция \"Ройтерс\". Демократите многократно прекъсваха републиканеца, председател на комисията, Чък Грасли с мотива, че няма как да оценят номинацията без необходимата информация. Става въпрос за документи за службата на Кавана при президента Джордж У. Буш между 2003 г. и 2006 г. Полицията изведе от залата и арестува 61 души, деветима други бяха задържани извън стаята. Протестиращите – предимно жени – крещяха по време на изказванията на сенаторите \"Това е пародия на правосъдие\", \"Демокрацията е счупена\", \"Гласувайте с \"не\" за Кавана\". Демократите намират номинацията му за заплаха за  правото на аборт , достъпа до здравеопазване и контрола над оръжията. Ако стане член на Върховния съд, 53-годишният мъж вероятно ще го измести в по-консервативна посока, докато сега институцията е разделена на 4-ма либерали и 4-ма консерватори. По време на обедната почивка Фред Гутенберг, баща, чиято дъщеря бе убита в стрелбата в Паркленд, Флорида, през февруари, опита да говори с Кавана. Той обаче избегна контакт и видеото от неудобния момент бързо се разпространи в социалните мрежи. \"Предполагам, че не му се занимава с реалните последици от насилието с огнестрелно оръжие\", писа Гутенберг по-късно в \"Туитър\". Борбата за попълването на местата във Върховния съд продължава от 2016 г., когато демократите се вбесиха, че републиканците отказаха да приемат номинацията на президента Барак Обама, и така позволиха на Тръмп да запълни едно вакантно място. Миналата година консервативната партия намали прага за приемане на номинация от 60 (от 100) сенатори на обикновено мнозинство и така успяха да прокарат избора на Нийл Горсъч, който замести покойния Антонин Скалия. Кавана трябва да замести оттеглилия се  Антъни Кенеди.", "date": "2018.09.05", "title": "Изслушването на номинирания за Върховния съд на САЩ завърши в хаос"}
{"url": "https://www.dnevnik.bg/bulgaria/2018/09/05/3306517_obhodniiat_put_na_prohoda_shipka_shte_e_gotov_do_kraia/", "text": "До края на годината трябва да приключи обходът за тунела под прохода Шипка, а през 2019 г. да започне възлагането на самия тунел. Това каза министърът на регионалното развитие и благоустройството в оставка Николай Нанков по време на парламентарен контрол в Народното събрание. Изграждането на тунела бе записано в управленската програма на кабинета.  \"Нека на всички да е ясно, че тунелът под Шипка свързва не просто две области – Южна и Северна България, но има и надевропейски размери. Говорим за пътен коридор, който продължава през Истанбул към Близкия изток\", каза още Нанков и посочи, че това е един огромен проект.  Обясни, че проектът се състои от две фази. Първата фаза е обход, минаване на експертен технически съвет към пътната агенция и т.н., която се очаква да приключи в рамките на тази година. Тоест не само тунел като тунел, а имаме съответни етапи, които се изпълняват по линия на първа фаза. Тази първа фаза на практика ще завърши с два месеца закъснение от първоначално обявения срок. Това е станало заради процедурите и по строителство, и по оформяне на документация и нейното приемане, обясни министърът. \"Септември беше срокът по договор, но всичко ще бъде готово до края на годината с изключение на най-високото мостово съоръжение, строено в България преди повече от 30 години\", коментира той. Тунелът е дълъг 3320 м, като и досега не е осигурено финансиране. Предвижда се то да дойде по линия на бюджета или публично-частно партньорство. Министърът припомни, че китайска компания проявява интерес към изграждането му. А през 2019 г. трябва да стартира възлагането на самия тунел – над 3 км. Източник на финансиране е държавен бюджет и бъдещо частно партньорство\", коментира Нанков.", "date": "2018.09.05", "title": "Обходният път на прохода Шипка ще е готов до края на годината"}
{"url": "https://www.dnevnik.bg/sviat/2018/09/05/3306523_latinoamerikanski_durjavi_poiskaha_pomosht_za/", "text": "Група латиноамерикански държави призоваха днес да бъде увеличена помощта за хилядите венецуелски емигранти, напуснали родината си на фона на икономическия ѝ колапс, предаде агенция \"Ройтерс\". Единайсет страни от региона  подписаха декларация в еквадорската столица Кито, призоваваща към \"значително увеличаване\" на ресурсите за справяне с емигрантската вълна от Венецуела, определена неотдавна от агенция на ООН като \"кризисен момент\". Декларацията, подписана от Аржентина, Бразилия, Еквадор, Коста Рика, Колумбия, Чили, Мексико, Панама, Парагвай, Перу и Уругвай, бе приета след двудневна среща на работни групи. Документът призовава да се увеличи помощта за венецуелските емигранти както от самите страни, така и от ООН и други специализирани международни организации. Страните също така призовават Каракас да установи процедури, чрез които да осигури на всички венецуелци да бъдат издадени документите, необходими им за свободно движение през границите. Венецуела не е участвала в срещата, макар да е била поканена, отбелязаха организаторите. Държавите, подписали декларацията, са се договорили също така да създадат регионална програма за обмен на информация за венецуелските емигранти с цел да се осигурят ред и безопасност на миграционните потоци. От 2015 г. над 1.6 милиона венецуелци са напуснали страната си, като 90 процента от тях пристигат в съседни южноамерикански страни според данни на ООН. Същевременно венецуелските власти  отричат в страната да има хуманитарна криза , допълва ТАСС. Те заклеймяват данните като политически мотивирани и \"фалшиви новини\", целящи да оправдаят чуждестранна намеса в работите на страната.", "date": "2018.09.05", "title": "Латиноамерикански държави поискаха помощ за венецуелските бежанци"}
{"url": "https://www.dnevnik.bg/evropa/2018/09/05/3306526_datskata_policiia_globi_turkinia_nosela_burka/", "text": "Датската полиция обяви, че е наложила глоба от 1000 крони на турска туристка, която влязла с бурка в полицейски участък, за да поднови визата си, предаде \"Асошиейтед прес\", цитирана от БТА. Полицията в град Орхус съобщи, че 48-годишната жена не е знаела за наскоро приетия в Дания закон, който забранява носенето на бурки на обществени места. По данни на полицията от вчера жената е платила глобата, свалила е бурката си и си е отишла, посочва АП. Първата глоба за забулване на лицето на обществено място  бе наложена преди месец . От 1 август носенето на обществени места в Дания на бурка (изцяло покриващо лицето було), никаб (було, което покрива лицето без очите) или други скриващи лицето аксесоари  се наказва с глоба  до 10 хил. крони (1340 евро).", "date": "2018.09.05", "title": "Датската полиция глоби туркиня, носела бурка"}
{"url": "https://www.dnevnik.bg/ot_vas/novini_ot_vas/2018/09/05/3306398_albanskite_magistrali/", "text": "Магистралите са преди всичко път за обединението на албанската нация.", "date": "2018.09.05", "title": "Албанските магистрали"}
{"url": "https://www.dnevnik.bg/sport/2018/09/05/3306463_s_pogled_kum_masoviia_sport_bfs_shte_izgradi_kompleks/", "text": "Българският футболен съюз (БФС) ще започне изграждането на комплекс с три терена за минифутбол в софийския квартал \"Надежда\". Проектът е част от  бъдещата визия на БФС  за работа с подрастващите и популяризирането на футбола чрез масов спорт, обявиха от организацията. \"Най-важното предимство на идеята е възможността за безопасно практикуване на масов футбол - свободният обществен достъп ще даде шанс на децата в района да използват инфраструктурата на повече от преференциални цени. Любителите на минифутбола пък също ще могат да играят на регулярен принцип\", пише в съобщението на БФС до медиите. Проектът ще бъде изграден по програмата FIFA Forward, при която всяка футболна асоциация към ФИФА получава по 5 милиона долара за четиригодишен цикъл. Годишно всяка федерация получава 750 хиляди долара за развитието на футболни проекти с изграждането на терени, провеждането на турнири и популяризирането на женския футбол. Други 500 хиляди долара отиват за покриването на административни разходи. Приходите от комплекса бъдат използвани за поддръжка и евентуални бъдещи подобрения на игрищата. След края на договора за експлоатация БФС ще предостави безвъзмездно комплекса на Столична община – район \"Надежда\". Терените ще бъдат изградени по международните изисквания и стандарти на ФИФА, като от БФС поеха ангажимент да засадят по три нови дървета за всяко отсечено за нуждите на строежа. Подобни проекти се очаква да бъдат реализирани още в Казанлък и Видин.", "date": "2018.09.05", "title": "С поглед към масовия спорт БФС ще изгради комплекс за минифутбол в квартал \"Надежда\""}
{"url": "https://www.dnevnik.bg/sviat/2018/09/05/3306531_dvama_rusnaci_sa_otrovili_skripal_s_novichok_obiavi/", "text": "Британската прокуратура съобщи, че има достатъчно доказателства, за да повдигне обвинения на двама руски граждани за опита за убийството на бившия разузнавач Сергей Скрипал, дъщеря му Юлия Скрипал и полицай, предаде \"Ройтерс\". Става дума за Александър Петров и Руслан Боширов - първите имена, които Кралската прокуратура на Великобритания назовава като извършители на покушението.  Властите ги обвиняват  в заговор за убийството на Сергей Скрипал, опита за убийството на Сергей и Юлия Скрипал, притежание и употреба на вещества, които нарушават Конвенцията за забрана на химическите оръжияq и умишлено нанасяне на тежка телесна повреда на Юлия Скрипал и полицай Ник Бейли. Сергей Скрипал и дъщеря му  бяха намерени в британския град  Солсбъри на 4 март след контакт с нервнопаралитично вещество. Изследвания показаха, че става дума за  отровно бойно вещество от групата \"Новичок\" , разработвана в бившия Съветски съюз, а Западът обвини Русия за атаката. Заради случая  се стигна до  изгонване на десетки западни  дипломати в Москва и  руски дипломати  в Европа и САЩ, а на Русия  бяха наложени санкции . Очаква се по-късно днес по темата да говори и британският премиер Тереза Мей. По-малко от час след съобщението руският представител в Организацията за забрана на химическите оръжия Александър Шулгин повтори позицията на Москва, че Русия няма нищо общо с атаката в Солсбъри. Руското външно министерство пък обяви, че имената \"не означават нищо\" за Москва, на фона на твърденията на бившия първи дипломат в Лондон Борис Джонсън, че руският президент Владимир Путин  може лично да е взел решението . Според полицията в Лондон двамата са пристигнали на летище \"Гетуик\" от Москва на 2 март и са останали в хотел City Stay в източен Лондон, преди да отпътуват за Солсбъри на 4 март. Според същата информация те са се върнали в Русия още същия ден, пише Би Би Си. Петров и Боширов са на възраст около 40 г. и са пътували с руски паспорти. Издадена е европейска заповед за ареста им, но Русия няма да бъде търсена за съдействие, тъй като конституцията ѝ не позволява екстрадиция на собствените ѝ граждани. По-рано през лятото британските власти  отрекоха да са разпознали  предполагаемите извършители. Срещу двамата руски граждани не са повдигнати обвинения  заради инцидента в Еймсбъри , недалеч от Солсбъри, с британска двойка през юли. Тогава  британката Доун Стърджис  почина, а  приятелят ѝ пострада  след отравяне с вещество, което според експерти също е от групата \"Новичок\".", "date": "2018.09.05", "title": "Двама руснаци са отровили Скрипал с \"Новичок\", обяви Великобритания"}
{"url": "https://www.dnevnik.bg/bulgaria/2018/09/05/3306543_bulgariia_shte_otkrie_generalno_konsulstvo_v_erusalim/", "text": "Премиерът Бойко Борисов обяви, че България ще открие генерално консулство за целия Израел, което ще се намира в Ерусалим. Това стана по време на съвместната му пресконференция с израелския му колега Бенямин Нетаняху. Борисов е на двудневно официално посещение в близкоизточната страна. Преди малко повече от два месеца Нетаняху обяви, че България ще открие почетно консулство в Ерусалим. Той изрази надежда, че това ще доведе до бързото откриване на официално българско посолство в града. В средата на май САЩ премести посолството си от столицата Тел Авив в Ерусалим, след което Израел призова всички страни да направят това. Двамата премиери са разговаряли за киберсигурността и общите усилия за справяне с тероризма. Според Борисов \"с едно хвърчило могат да направят ужасни поразии\" и затова трябвало да се въздейства върху хората с помощта на интернет. \"Паралелно с всичко трябва да се преборим с мозъците на хората и да разберат, че за всеки от нас е много важна религията, но също така са важни мирът и разбирателството\", подчерта Борисов и покани Нетаняху да посети България. \"Много хора пътуват между Израел и България. Всеки ден има минимум по 5 самолета за България и обратно\", допълни премиерът.", "date": "2018.09.05", "title": "България ще открие генерално консулство в Ерусалим"}
{"url": "https://www.dnevnik.bg/sviat/2018/09/05/3306547_mjulur_e_gotov_da_prieme_pismeni_otgovori_ot_trump_v/", "text": "Специалният прокурор Робърт Мюлър би приел писмени отговори от президента Доналд Тръмп в разследването си за руската намеса в изборите в САЩ. Това съобщи пред агенция \"Ройтерс\" запознат със ситуацията източник, потвърждавайки информация на в. \"Ню Йорк таймс\". Предложението на Мюлър се съдържа в писмо, пратено на  адвокатите на Тръмп  в петък. Спецпрокурорът обаче уточнява, че може да поиска и интервю след писмените отговори. От месеци защитата на президента и разследващите преговарят в какъв формат ще бъде разпитан той по отношение на руската намеса. Специалният екип се интересува и от евентуалните опити на Тръмп да попречи на разследването, но засега не е известно как ще се проведе разпитът по този въпрос. Разследването на  Мюлър  досега няма неуспешен ход – всички обвинени са или осъдени, или са се признали за виновни и са започнали да сътрудничат. Тръмп продължава да настоява, че то е само \"лов на вещици\".", "date": "2018.09.05", "title": "Мюлър е готов да приеме писмени отговори от Тръмп в руското разследване"}
{"url": "https://www.dnevnik.bg/sport/2018/09/05/3306535_vodeshti_trenyori_predlagat_praviloto_za_gola_na_chujd/", "text": "Треньори на водещи отбори са поискали УЕФА да преосмисли правилото за гола на чужд терен в европейските турнири. Другото им желание е трансферният прозорец в големите първенства да затваря едновременно. \"Треньорите смятат, че вкарването на голове като гост не е толкова трудно, колкото в миналото. Те смятат, че правилото трябва да бъде преразгледано, и това ще направим\", обяви заместник генералният секретар на УЕФА Джорджо Маркети. В годишната среща на треньорите участваха мениджърът на \"Манчестър юнайтед\" Жозе Моуриньо, на \"Арсенал\" Унай Емери, както и предшественикът му Арсен Венгер, треньорът на \"Ювентус\" Масимилиано Алегри, на \"Реал\" (Мадрид) Хулен Лопетеги, на \"Наполи\" Карло Анчелоти и на ПСЖ Томас Тухел. Правилото за гола на чужд терен  от няколко години е обсъждана тема сред треньорите в Европа . Привърженик на промяната е Венгер. Правилото беше въведено през 1965 г. с идеята, че головете на чужд терен имат по-голяма тежест. Според треньорите в съвременния футбол правилото има обратен ефект и кара отбора домакин да се защитава, за да не допусне гол, обясни Маркети. По думите му специалистите са поискали повече страни да се присъединят към примера на Англия и Италия, където трансферният прозорец вече затваря преди началото на сезона. В Испания, Германия и Франция и тази година футболисти можеше да се привличат до края на август.", "date": "2018.09.05", "title": "Водещи треньори предлагат правилото за гола на чужд терен да отпадне от футбола"}
{"url": "https://www.dnevnik.bg/razvlechenie/2018/09/05/3306552_iztekla_davnost_spasi_kevin_speisi_i_stivun_segal_ot/", "text": "Прокуратурата на окръг Лос Анджелис обяви, че няма да повдига обвинения в сексуални посегателства срещу актьорите  Кевин Спейси  и  Стивън Сегал. В  делото срещу Спейси  пълнолетен мъж твърди, че е бил обект на сексуално посегателство от актьора през 1992 година. То бе заведено през април, но прокуратурата е стигнала до заключението, че давността по случая е изтекла. Подобно решение е взето и по дело, заведено от жена, която обвинява актьора и майстор на бойните изкуства  Стивън Сегал  в изнасилване през 1993 година. 58-годишният Спейси  е двукратен носител на наградата \"Оскар\" - през 1996 г. спечели приза за актьор в поддържаща роля за \"Обичайните заподозрени\", а през 2000 г. - отличието за най-добър актьор за \"Американски прелести\". Той е известен и с участието си в сериала \" Къща от карти \". Скандалът около него избухна, след като актьорът  Антъни Рап  пръв го обвини в сексуално посегателство през 1986 година, когато бил 14-годишен. 66-годишният  Стивън Сегал  е популярен холивудски актьор, продуцент, сценарист и майстор на айкидо. Той е роден на 10 април 1952 г. в САЩ и в младостта си учи китайски и японски език и пътува до Япония, където изучава бойни изкуства. От 2016 г. е гражданин на Русия.", "date": "2018.09.05", "title": "Изтекла давност спаси Кевин Спейси и Стивън Сегал от дела за изнасилване"}
{"url": "https://www.dnevnik.bg/evropa/2018/09/05/3306545_rabotnici_migranti_v_es_sa_podlojeni_na_jestoka/", "text": "В редица европейски страни работниците мигранти са малтретирани от шефове експлоататори, които се отнасят с тях като със  съвременни роби  и използват различни тактики да заблуждават инспекторите по труда. Такава практика се констатира в редица сектори - от строителството до селското стопанство, съобщи днес Агенцията за основните права (АОП) на ЕС в доклад, цитиран от \"Ройтерс\". При подготовката на доклада са интервюирани 240 работници мигранти в Европа и всички те твърдят, че подложени на тежка експлоатация на работните си места. Повече от половината са казали, че никога не са видели проверки на инспекциите по труда там, където работят, или изобщо не са чували някъде да е имало такива инспекции. Трафикът на работна ръка се разширява из континента и вече е надминал сексуалната експлоатация като главна форма на робство в много страни според Съвета на Европа, отбелязва \"Ройтерс\". \"Страните - членки на ЕС, трябва да засилят процеса на инспекции, за да залавят работодатели експлоататори и да защитават по-добре работниците\", каза директорът на АОП Майкъл О'Флахърти пред \"Ройтерс\". \"Модерното робство използва надеждата и страха. Надеждите на работниците да изградят по-добър живот за себе си и за техните семейства отварят вратата за експлоатация от безскрупулни работодатели. Техните страхове - от наказание, отмъщение или просто от загуба на работата, колкото и лоша да е тя, принуждава работниците да се примиряват със съдбата си.\" Интервюираните за доклада мигранти казват, че са работили месеци наред за минимално или никакво заплащане, били са лишени от почивки, от достъп до тоалетна и баня, били са подложени на заплахи и насилие. Европейски работодатели в области като селското стопанство, преработващата промишленост и строителството са разработили цели стратегии за мамене на инспекторите и за потулване на тежките нарушения на трудовите права, посочва АОП. Когато инспекторите се появят, на работниците обикновено се казва да бягат, да се крият в тоалетните или да лъжат инспекторите. Някои от тях се страхуват, че ще изгубят работата си, че ще бъдат арестувани или депортирани, ако бъдат открити, се констатира в доклада. Документът призовава правителствата в Европа да увеличат рязко броя на инспекциите и проверките и да направят така, че работниците да са осведомени за правата си и да се отнасят до съответните защитни инстанции, които от своя страна следва да ги насърчават да съдействат за съдебно преследване на екплоатиращите работодатели.", "date": "2018.09.05", "title": "Работници мигранти в ЕС са подложени на жестока експлоатация, твърди доклад"}
{"url": "https://www.dnevnik.bg/politika/2018/09/05/3306452_ministur_radev_za_ostavkata_si_kakvoto_reshi_kapitana/", "text": "Вътрешният министър Валентин Радев реши да използва футболна терминология, за да отговори на въпроси на журналисти в парламента за оставката му. Тя бе подадена миналия петък по искане на премиера Бойко Борисов след  тежката катастрофа край Своге, в която загинаха 17 души . \"Има кой да решава. Има капитани, ако използвам футболна терминология. Има си треньори, има си ръководство на футболния отбор в парламента - да решават. Ние направихме това, което никой друг не е правил. На Бяла, като се обърна автобусът, имаше 19 убити. Да сте чули за някаква оставка тогава? Румен Петков беше министър, а тройната коалиция управляваше. Е, ние правим нещо различно. Какво ще се случи? Не ме карайте да спекулирам. Депутатите каквото решат. И каквото реши капитанът на отбора, това правим\", обяви министър Радев. По-късно той поясни, че капитанът на отбора е премиерът Бойко Борисов. Министърът в оставка каза още, че \"волеизлиянието на тримата министри\" било да подадат оставки, а той бил единственият, който бил на мястото на инцидента вечерта и въобще не му било лесно. Оставките на Николай Нанков, Валентин Радев и Ивайло Московски, които бяха подадени миналия петък по искане на премиера Бойко Борисов, ще бъдат обсъждани от коалиционния съвет в понеделник. В социалните мрежи членове на ГЕРБ призоваха те да не бъдат приемани. В четвъртък се разбра, че  управляващите формации ГЕРБ и \"Обединени патриоти\" имат нагласата да оставят Николай Нанков като министър на регионалното развитие и благоустройството.  Какво ще е бъдещето на Валентин Радев и Ивайло Московски още не е известно, но и двамата имат възможност да се върнат като депутати в парламента. По-рано днес Николай Нанков обяви, че  няма да оттегли оставката си . На въпрос на \"Дневник\" дали би останал на поста си, ако след заседанието на коалиционния съвет на управляващите в понеделник бъде помолен да остане, той обяви: \"Моля ви се. За какви молби говорим? Кой ще ме моли мен? Това е даже несериозно.\" Инициативата на Борисов да поиска оставките на тримата министри предизвика критики от един от коалиционните партньори - партията на Валери Симеонов, която два дни умува дали да напусне управлението, но после  поиска промяна на едноличния стил на управление на премиера . В понеделник имаше коалиционен съвет, след който бе обявено, че  коалицията е стабилна, а оставките ще се обсъждат на 10 септември . Самият Борисов обаче не говори пред медиите след съвета. Два дни по-рано пред младежи от ГЕРБ във Варна той обяви, че оставките трябва да бъдат приети, защото ГЕРБ е европейска партия и знае как да носи отговорност. Като мотив за оставката на Валентин Радев той цитира случилото се след инцидента, при който бащата на президента Румен Радев - Георги, е блъснал човек с триколка. По  думите на премиера , който гледал записа от камерите за видеонаблюдение, полицаите вършили мърляво работата си, а ги командвал не министърът, а лидер на БСП. Имало и други случаи, при които в МВР се случвало точно каквото Борисов не искал.", "date": "2018.09.05", "title": "Министър Радев за оставката си: Каквото реши капитанът на футболния отбор, това правим"}
{"url": "https://www.dnevnik.bg/biznes/2018/09/05/3306494_minju_staikov_-_mejdu_alkoholniia_i_zurneniia_biznes/", "text": "Кои са компаниите, контролирани от бизнесмена \"СИС Индустрийс\" е вторият по големина играч в алкохолния бизнес в България след  \"ВП брандс интернешънъл\" (\"Винпром Пещера\"), а негови утвърдени марки са \"Савой\" и \"Карнобатска гроздова\". В класацията на \"Капитал\" Топ 30 за сектора \"Храни и напитки\" (част от по-голямата класация ТОП 100) \"СИС индустрийс\" е на 19 място за 2017 г. с две места по-високо от предходната. Приходите на компанията се повишават за година с 4.05% до 99.5 млн. лв., макар печалбата да пада на 1.6 млн. лв. при 3.5 млн. през предходната. В последните години дружеството инвестира в лозя. Компанията обработва десетки хиляди декари лозови насаждения - собствени и под аренда в общините Карнобат, Сунгурларе и Стралджа. Нейни брандове вина са \"Сайкъл\", \"Дежа вю\", \"Братя Минкови\" и други. Компанията има 680 служители, с 11% повече спрямо година по-рано. Съдружници в \"СИС ИНдустрис\" са \"Нет Акуизишън\" АД с 48.24%, \"Екуити Файнанс\" АД - 47.8%, Стефан Горинов с 2.2%, Десислава Крумова Николова - с 1.2% и Рени Стайкова с 0.6%, сочи справка в Търговския регистър. В по-ново време синът на Стайков - Стайко, беше заподозрян за източване на ДДС в операция \"Захарно петле\" по времето, когато вътрешен министър беше Цветан Цветанов (ГЕРБ). През 2012 г. се разследваше внос на захарни продукти, предназначени за големите производители на захарни изделия и на алкохолни напитки. Стайков - младши беше издирван и сам се предаде в полицията, но по-късно разследването срещу него беше прекратено.  В миналото \"Капитал\" писа, че Миню Стайков е бил близък с президента (2002 - 2012 г.) Георги Първанов. През 2003 г. държавният глава го награди с юбилеен медал \"100 години Илинденско-Преображенско въстание\" като радетел за тракийската кауза и спонсор. Година по-късно по повод Трифон Зарезан президентът посети винпрома в Карнобат за откриването на нови технологични линии и получи като подарък от Миню Стайков ловна пушка \"Меркел\", германско производство, с колекционерска стойност.", "date": "2018.09.05", "title": "Миню Стайков - между алкохолния и зърнения бизнес"}
{"url": "https://www.dnevnik.bg/sport/2018/09/05/3306530_bojidar_antonov_e_podobril_s_blizo_pet_chasa_rekorda/", "text": "Новият рекорд за преминаването на 600-те километра от връх Ком до нос Емине е 4 дни, 8 часа и 27 минути, съобщи екипът на Божидар Антонов. Ултрамаратонецът подобрява с 4.38 часа предишното  върховото постижение на Кирил Николов-Дизела от 2015 г . Това е втора поправка на рекорда от Антонов.  В началото на август 2015 г. той даде най-бързо време , като смъкна с три часа от времето на Любомир Палакарчев, който през 1987 г. изминава маршрута за 5 дни и 14 часа. Тогава рекордът на Антонов се задържа само две седмици.  Сегашното му постижение беше направено в средата на август , като от екипа му забавиха обявяването на резултата. Те обясниха, че са имали нужда от време, за да съберат кадрите от прехода в късометражен филм, който да информира публиката за изпитанието на Антонов. Прожекцията се състоя във вторник вечерта в Клуба на щастливеца. \"Филмът ще бъде публикуван в мрежата с прикрепена виртуална дарителска сметка с цел подпомагане изгорялата през 2017 г. хижа \"Кашана\". Средствата от прожекцията също ще бъдат дарени за възстановяването на хижата. Събраната сума от дарения в нощта на прожекцията е 390 лева. Сума от продажбата на билетите ще бъде добавена към бъдещите дарения плюс тази от нощта на събитието\", обявиха от екипа. Те допълват, че общият бюджет за осъществяването на рекорда е бил 900 лева. \"Целта на този проект е да покаже, че не са нужни огромни средства за постигането на една дългогодишна мечта. Бюджетът за това събитие беше 900 лева. Около нас нямаше жени и не успяхме да ги изхарчим всичките (не сме сексисти)\", пошегуваха се от екипа в публикация във \"Фейсбук\". По време на изпитанието Антонов е избягвал преработена храна, като диетата му е включвала предимно диня с ябълка или друг плод, салата от домати (без мазнини), домашен хляб и супи от зърнени култури като боб, леща, елда. ", "date": "2018.09.05", "title": "Божидар Антонов е подобрил с близо пет часа рекорда на Ком - Емине"}
{"url": "https://www.dnevnik.bg/biznes/2018/09/05/3306560_programata_za_sanirane_triabvashe_da_se_planira/", "text": "Програмата за саниране на жилищни сгради с пари от бюджета е можело и е трябвало да се планира по различен начин. Това обяви министърът в оставка Николай Нанков по време на парламентарния контрол. Посочи, че с нея са направени много грешки, като даде пример с това, че през цялото време се говори за брой сгради вместо за разгъната застроена площ или брой домакинства, което било много по-обективно според него. Според него представената неотдавна  жилищна стратегия  е добра рамка за по-сериозно редактиране на програмата за саниране, която не трябва да продължава в този вид. От отговора му на депутатски въпрос се разбра, че с отпуснатите от бюджета общо 2 млрд. лв. ще бъдат санирани 2042 сгради. В същото време в Българската банка за развитие има още около 2500 договора на жилищни сдружения и общини, чакащи одобрение. Според Нанков е трудно да се каже дали ще има остатък от тези 2 млрд. лв., за да се финансират част от чакащите проекти. Прогнозата засега е, че парите ще стигнат за всички вече одобрени проекти.", "date": "2018.09.05", "title": "Програмата за саниране трябваше да се планира различно, обяви Нанков"}
{"url": "https://www.dnevnik.bg/evropa/2018/09/05/3306559_brjuksel_dade_hod_na_iniciativata_krai_na_kletkite_za/", "text": "Европейската комисия реши да регистрира европейска гражданска инициатива, озаглавена \"Край на клетките\", предаде пресслужбата на институцията. Заявената цел на предложената гражданска инициатива е да се сложи край на \"нечовешкото отношение към селскостопанските животни\", отглеждани в клетки. Организаторите призовават комисията да предложи законодателство за забрана на използването на клетки за кокошки носачки, зайци, ярки, бройлери за разплод, пъдпъдъци, патици и гъски; родилни боксове за свине майки; клетки за свине майки и индивидуални боксове за телета, ако вече не са забранени. Решението на комисията да регистрира инициативата се отнася само до правната допустимост на предложението. На този етап тя все още не е анализирала неговото съдържание. Регистрацията на тази инициатива ще стане на 11 септември 2018 г. От този момент започва да тече едногодишен срок, в който организаторите могат да събират подписи в подкрепа на инициативата. Ако в рамките на една година инициативата получи един милион изявления за подкрепа от поддръжници от най-малко седем различни държави от ЕС, комисията ще трябва да реагира в срок от три месеца. Тя може да реши да предприеме или да не предприеме действия във връзка с искането, като и в двата случая трябва да се обоснове. Европейските граждански инициативи бяха въведени с Договора от Лисабон и през април 2012 г. започнаха да се прилагат като инструмент, чрез който гражданите могат да определят темите, които са на дневен ред.", "date": "2018.09.05", "title": "Брюксел даде ход на инициативата \"Край на клетките\" за селскостопански животни"}
{"url": "https://www.dnevnik.bg/bulgaria/2018/09/05/3306576_tazi_godina_sa_spaseni_25_jivota_obiavi_vutreshniiat/", "text": "Министърът на вътрешните работи в оставка Валентин Радев обяви по време на парламентарния контрол, че до момента тази година 25 по-малко са жертвите на катастрофи и през последните три години намалявали. Това според него се дължи на мерките, които взимат институциите. Оценката му е, че след като бъдат одобрени трите нови закона, на които се разделя Законът за движение по пътищата, ситуацията още ще се подобри. Коментарът му бе в отговор на депутатски въпрос за състоянието на трасето Русе - Бяла, където често стават катастрофи с жертви. Радев изреди, че всеки ден там се извършва превантивна дейност, дневно патрулират по 3 екипа, а нощем - по един, поставени са модерни камери за постоянно видеонаблюдение на рисковите участъци. В допълнение над 10 сигнала са дадени на стопанисващите пътя за някои негови участъци и маркировката по тях. В момента се рехабилитират два участъка и предстои да се оправи маркировката.", "date": "2018.09.05", "title": "Тази година са спасени 25 живота, обяви вътрешният министър в оставка"}
{"url": "https://www.dnevnik.bg/biznes/2018/09/05/3306589_rusiia_i_bulgariia_shte_predogovariat_dostavnata_cena/", "text": "Русия е поканила България за предоговаряне цените на природния газ, съобщи за БНТ председателят на Комисията за енергийно и водно регулиране (КЕВР) Иван Иванов. Това е станало възможно, след като Европейската комисия започна антимонополно дело заради по-високите цени, по които \"Газпром\" продава природен газ на осем държави в Европейския съюз, сред които и България. За да избегне плащането на глоби и съдебни такси, руската държавна компания сключи споразумение с Еврокомисията, според което се отказва от забраната за препродажба на руски газ към трети страни и се съгласява да предоговори и цените със засегнатите държави, напомня БНТ. \"След като в официалния вестник на ЕС беше публикувано решението на ЕК по антимонополното дело срещу \"Газпром\", изтекоха десетте седмици - срокът, в който \"Газпром\" трябваше да покани страните, засегнати от решението. По информация, която официално ми беше подадена от ЕК, очаквам започване на преговори, които да доведат до по-добри условия за България в договора за доставка на природен газ от \"Газпром\", каза Иванов пред държавната телевизия.", "date": "2018.09.05", "title": "Русия и България ще предоговарят доставната цена на природния газ"}
{"url": "https://www.dnevnik.bg/sviat/2018/09/05/3306586_rusiia_potvurdi_che_otnovo_e_bombardirala_idlib/", "text": "Русия е нанесла въздушни удари срещу цели в сирийската провинция Идлиб, предадоха РИА \"Новости\" и \"Интерфакс\", като цитираха министерството на отбраната на страната. Ударите, извършени вчера, не са поразили цели в населени места, продължава институцията. Бойните самолети, извършили бомбардировките, са излетели от база \"Хмеймим\" в съседната провинция Латакия. Съобщението ѝ дойде ден след като Сирийският център за наблюдение на човешките права обяви, че Москва,  която се намеси в Сирия  на страната на президента Башар ал Асад преди почти 3 години,  е подновила ударите . Новината идва на фона на притеснения в международната общност, тъй като руските въздушни атаки досега са подпомагали или са подготвяли офанзиви на силите на Асад срещу бунтовници в други части на страната. Идлиб е последната голяма провинция под контрола на бунтовници срещу Асад (на север други райони са на практика контролирани от Турция и САЩ), в която доминира джихадистката организация \"Хайят Тахрир аш Шам\" (неин гръбнак е бившият сирийски клон на \"Ал Кайда\"). Режимът на Асад, подкрепян от Русия и Иран,  смята да си върне контрола над територията , в която живеят няколко милиона души и където според експерти може да се стигне до хуманитарна катастрофа. ООН по-рано поиска от президентите на Русия и Турция, Владимир Путин и  Реджеп Тайип Ердоган , да направят всичко, за да предотвратят касапница в Идлиб. Провинцията трябваше да е една от  т. нар. \"деескалационни зони\" , където воюващите страни трябваше да прекратят огъня съгласно договорките на формата от Астана - процес, ръководен от гарантите на примирието, Русия, Турция и Иран. Лидерите на трите държави  ще се срещнат в петък в Техеран  за трети път от година, за да обсъдят Сирия, почти година след като решиха да включат Идлиб в деескалационните зони.", "date": "2018.09.05", "title": "Русия потвърди, че отново е бомбардирала Идлиб"}
{"url": "https://www.dnevnik.bg/sport/2018/09/05/3306567_hose_pekerman_podade_ostavka_kato_selekcioner_na/", "text": "Селекционерът на колумбийския национален отбор Хосе Пекерман напуска поста си, обяви местната федерация с кратко съобщение. Той си тръгва скоро, след като изведе състава до осминафиналите на световното първенство. В Русия южноамериканците отпаднаха след загуба от Англия след дузпи. \"След среща с Хосе Нестор Пекерман треньорът изрази желанието си да не продължи като селекционер на националния отбор. Ние във FCF (колумбийската федерация) сме горди, че разчитахме на треньор, който класира отбора за световните в Бразилия през 2014 г. и в Русия през 2018 г.\", се казва в съобщението. Пекерман дойде начело на състава през 2012 г. Под негово ръководство колумбийците записаха 42 победи, 20 равенства и 16 загуби. На мястото му временно е назначен Артуро Рейес, който ще води отбора в приятелските срещи с Венецуела на 7 септември в Маями и с Аржентина на 11 септември в Ню Джърси. \"Много съм щастлив и винаги ще желая най-доброто на отбора. Няма недоразумения\", посочи специалистът пред медиите. Бъдещето на Пекерман е свързвано с националните отбори на Аржентина и Мексико. Той вече беше начело на небесносините, като води отбора на световното в Германия, където тимът отпадна след загуба с дузпи срещу домакина в четвъртфиналите. Преди това под негово ръководство младежкият отбор на Аржентина до 20 г. три пъти стана световен шампион (1995, 1997 и 2001 г.).", "date": "2018.09.05", "title": "Хосе Пекерман подаде оставка като селекционер на Колумбия"}
{"url": "https://www.dnevnik.bg/skorost/2018/09/05/3306604_proizvoditel_predstavi_purviia_bulgarski_elektricheski/", "text": "Собственикът на \"Син карс интернешанъл\" Росен Даскалов представи шосейна версия на първия български електрически автомобил, състезателен автомобил и концепция за мултифункционален и компактен градски електромобил, съобщи пресцентърът на Министерството на икономиката. Предвижда се колата да се произвежда в България и да се изнася в чужбина. По думите на собственика новият L City е изцяло насочен към бъдещето и именно затова от него ще се предлага единствено електрическа версия. Общият брой на регистрираните електрически и хибридни превозни средства в страната от всички категории е 6808, съобщи зам.-министърът на икономиката Лъчезар Борисов на представянето. От тях леки автомобили изцяло електрически са 554, а увеличението за пет години е над 600%. \"Около 170 компании произвеждат части и системи за основните автомобилни производители и генерират заетост за над 40 000 души в България\", каза зам.-министърът. Той подчерта, че производството на български електромобил е сред приоритетите и изцяло съответства на насоките на провежданата икономическа политика за насърчаване на инвестициите в нови иновативни производства.", "date": "2018.09.05", "title": "Производител представи първия български електрически автомобил"}
{"url": "https://www.dnevnik.bg/biznes/2018/09/05/3306640_nova_ideia_zavedeniiata_da_plashtat_taksa_ako_vutre_se/", "text": "Баровете, дискотеките, клубовете и ресторантите да могат сами да избират дали да разрешават пушенето на цигари, като разрешението да се обвързва с такса за тях. Това предлага Българската асоциация на заведенията в официално становище до Министерството на здравеопазването и Народното събрание. Вчера парламентът отхвърли предложението на вицепремиера Валери Симеонов забраната за пушене на закрито да бъде отменена. Законопроектът беше внесен формално от народния представител от \"Обединени патриоти\" (НФСБ) Христиан Митев. Мотивът е, че настоящата забрана така или иначе не се спазва, а и води до финансови загуби на туристически обекти. Промените предвиждаха хотелите, заведенията, корабите, летищата и стадионите да имат разрешение за обособяване на зони за пушачи. Сега асоциацията на заведенията предлага да се въведе годишна такса за онези заведения, които разрешат пушенето, а парите да влизат в специален държавен фонд. Всяко от заведенията, което е платило съответната сума, ще обозначава със стикер, че таксата е платена и клиентите имат възможност да пушат. Той ще се издава от държавата и ще бъде залепен на видимо място на витрините на заведението. Според членовете на асоциацията така правилата за режима ще са прости и лесно изпълними, ще бъдат премахнати корупционните практики и административната принуда, като в същото време ще се осигури приход в държавния бюджет. Със събраните средства, които ще бъдат от порядъка на милиони, могат да се подпомагат социално значими или здравни дейности в страна, се казва в съобщението на асоциацията. За какво ще отиват парите ще решава правителството. Предложенията на Българската асоциация на заведенията включва също да не бъдат въвеждани санкции, които предвиждат спирането и преустановяването на дейността на заведения, запечатване на търговски обекти, въвеждането на прекомерно завишени размери на глоби и имуществени санкции за нарушаване на забраната за тютюнопушене.", "date": "2018.09.05", "title": "Нова идея: Заведенията да плащат такса, ако вътре се пуши"}
{"url": "https://www.dnevnik.bg/sport/2018/09/05/3306581_video_tochkata_s_koiato_sled_polunosht_dominik_tiim/", "text": "Доминик Тийм  изигра незабравим мач срещу водача в световната ранглиста Рафаел Надал  в опит да стигне първия си полуфинал на US Open. Австриецът започна със зрелищен \"геврек\", като не даде гейм на съперника си в първия сет. След това двубоят се превърна във вълнуващ дуел между двамата и продължи почти пет часа. Някъде след полунощ местно време двамата продължаваха да спорят за победата, като до последно нивото на тениса беше много високо. В края на петия сет двамата направиха продължително разиграване, в което Тийм изправи публиката на крака и се наслади на бурни и заслужени ръкопляскания. Минути по-късно обаче Надал измъкна победата след успех в тайбрека.", "date": "2018.09.05", "title": "Видео: Точката, с която след полунощ Доминик Тийм изправи публиката на крака"}
{"url": "https://www.dnevnik.bg/bulgaria/2018/09/05/3306671_shefut_na_sledstvieto_potvurdi_za_zadurjaneto_na_minju/", "text": "Лицето Миню Стайков е задържано за 24 часа, потвърди пред медиите в село Венец, където е седалището на \"Винпром Карнобат\" ръководителят на Националната следствена служба Борислав Сарафов. Той даде пресконференция на мястото, където вървят претърсвания във фирми, свързани със Стайков, чийто основен бизнес е свързан с производството на вино и твърд алкохол чрез компанията \"Сис индустрийс\" и зърнопроизводство и производство на брашно чрез \"Топаз мел\". По-рано през деня имаше засилено полицейско присъствие и в офисите на \"Сис индустрийс\" и \"Топаз мел\" в София. Цитиран от \"Фокус\", Сарафов повтори казаното по-рано в София от зам.-главния прокурор Иван Гешев, че проверките са свързани с нелегалната фабрика за производство на цигари в Карнобат, нанесла на бюджета щета от 70 млн. лв. като разследващите претърсват и изземват документи и други веществени доказателства. Той потвърди за задържането на Стайков, за което Гешев беше направил уговорката, че няма потвърдена информация. \"Към момента тук са обезпечени и се провеждат претърсвания и изземвания в 12 обекта. Това са както фабриката, така и няколко други предприятия, а също така и свързани с тях дъщерни търговски дружества\", каза Сарафов. Досъдебното производство е образувано за пране на пари, данъчни престъпления и незаконно притежание на акцизни стоки без бандерол.", "date": "2018.09.05", "title": "Шефът на следствието потвърди за задържането на Миню Стайков"}
{"url": "https://www.dnevnik.bg/sviat/2018/09/05/3306668_izvurshitelite_na_atakata_s_novichok_rabotiat_za/", "text": "Великобритания е заключила, че двамата мъже, които прокуратурата обвинява за покушението срещу Сергей и Юлия Скрипал, са агенти на руското военно разузнаване, известно със съкращението ГРУ. Това съобщи британският премиер Тереза Мей, цитирана от \"Ройтерс\" и Би Би Си. \"Почти със сигурност\" те са действали с подкрепа от държавата, каза още Мей. Малко по-рано днес Кралската прокуратура на Великобритания  обяви за пръв път имената на двама руски граждани , за които властите смятат, че стоят зад атаката в Солсбъри на 4 март тази година, извършена с бойно отровно вещество, за която Западът обвинява Русия. Пред британския парламент Мей каза, че операцията \"почти със сигурност е получила одобрение (от институции) извън ГРУ, на високо ниво в руската държава\". Премиерът също така поиска от Русия да \"овладее\" дейността в ГРУ и да \"действа като отговорен член на международната общност\". \"Това означава, че трябва да отговаря за безразсъдните и възмутителни действия на ГРУ, което е част от руската държава.\"", "date": "2018.09.05", "title": "Извършителите на атаката с \"Новичок\" работят за военното разузнаване в Русия, каза Мей"}
{"url": "https://www.dnevnik.bg/bulgaria/2018/09/05/3306563_ivan_geshev_po_povod_akciiata_v_sis_industriis_ne/", "text": "Часове след  официалното съобщение , че Специализираната прокуратура извършва претърсвания в офиси, находящи се във \"Винпром Карнобат\", \"СИС индустрийс\" и \"Топаз мел\", собственост на известния като крупен производител на алкохол Миню Стайков, зам.-главният прокурор Иван Гешев даде  брифинг,  който не хвърли светлина върху акцията и остави въпроси без отговор. От брифинга се разбра, че акцията във фирмите на Стайков е в резултат от разкритата през юли нелегална фабрика за цигари в Карнобат. Сега се събират доказателства за това как са се изпирали парите от незаконното производство, обясни Гешев. Това е ставало чрез десетки фирми и в момента се изземва документацията, за да се намерят доказателства чрез кои фирми се е извършвало изпирането. \"Утре ще се знае с какви доказателства разполагаме\", каза Гешев с уговорката, че доказателствата ще са \"на първо четене\". И въпреки това добави, че \"много новини по това разследване ще излязат утре\". Нямало връзка с акцията срещу Арабаджиеви, макар че и двете са осъществени в рамките на една седмица и обвиненията съвпадат дори словесно. - На кого е нелегалната фабрика за цигари в Карнобат. - Откога произвежда цигари тази фабрика и как се връзва нейната нелегалност с десетките контролни органи. В официалното съобщение се казва: \"... Данъчните престъпления са извършвани в периода 2009 - 2018 г., като реални търговски дружества са подправяли счетоводните си регистри, като в тях са включвали фактури от дружества от типа \"липсващи търговци\" с цел функциониране на създадената схема на данъчна измама. Тези фактури са осчетоводявани под контрола на организираната престъпна група и по този начин се е избягвало плащането на данъчни задължения в големи размери по смисъла на Закона за ДДС.\" На въпроса на \"Капитал\" как и защо НАП не е установила това за 8, близо 9 години, Гешев отвърна с претенция за остроумие: \"Приличам ли ви на шефа на НАП, доколкото знам, шефът на НАП е жена\". И допълни, че той не може да отговаря за работата на други длъжностни лица и органи. Добави, че специализираната прокуратура е млада и не може на нея да й се вменяват пропуски. На въпрос на БНР за коментар на това, че всяко образувано от прокуратурата досъдебно производство става основание за КПКОНПИ да налага запори на имуществото на обвиняемите без оглед на качеството на доказателствата, Гешев каза, че не разбира въпроса. На въпрос на \"Дневник\" защо във всяка акция напоследък са задържани десетки лица, през това време медиите съобщават като първа новина арестите и акцията, а след това прокуратурата иска задържане под стража от съда само на няколко души, Гешев каза, че задържанията за 24 часа се извършват от МВР, не от прокуратурата. Същевременно обаче Гешев потвърди, че и МВР няма общо с действията по разследването. Първоначално по случая със \"СИС индустрийс\" е работела ГДБОП, но спецпрокуратурата го е иззела и възложила на своя следствен отдел, което означава, че МВР е изцяло елиминирано. Това се разбра от отговор на Гешев на въпрос дали е изтекла информация по другата акция със същите обвинения - срещу хотелиерския бос Ветко Арабаджиев, в резултат на което той се е укрил с жена си. каза Гешев. Попитан ГДБОП ли е службата, която работи по случая, той обясни, че е работила ГДБОП, но вече е възложено на следствения отдел към спецпрокуратурата. Утре ще се разбере на колко от задържаните 10 души ще бъдат повдигнати обвинения и ще бъде поискано постоянно задържане под стража от съда.", "date": "2018.09.05", "title": "Иван Гешев за акцията в \"СИС индустрийс\": Не отговарям за НАП и други длъжностни лица"}
{"url": "https://www.dnevnik.bg/bulgaria/2018/09/05/3306676_muj_zastrelia_jena_i_dve_deca_v_samokov/", "text": "Мъж застреля 33-годишна жена и 12-годишния й син в Самоков, съобщи МВР. Сигналът за инцидента е подаден около 13.45 ч., като пристигналите на място полицаи установили смъртта на жената. По-късно МВР съобщи, че синът й е починал в болницата, а също и още едно момче на 12 г. По информация на БНР това е племенникът на убитата. По първоначална информация, цитирана от държавното радио, мъжът и жената са живеели заедно от няколко години, но във вторник са се скарали, а днес той е отишъл с оръжие в дома им и е застрелял и тримата, които са били там, преди да избяга. След издирване на извършителя е установено, че това е мъж на 52 години. Той е обявен за издирване, както и автомобилът, с който, според първоначалните данни, се е оттеглил. МВР го открива в местността Щъркелово гнезно и установява, че се е самоубил.  Образувано е досъдебно производство. Работата по случая продължава под наблюдението на Софийска окръжна прокуратура", "date": "2018.09.05", "title": "Мъж застреля жена и две деца в Самоков (допълнена)"}
{"url": "https://www.dnevnik.bg/sport/2018/09/05/3306661_cska_vze_pod_naem_napadatel_ot_kievo/", "text": "ЦСКА продължи селекцията си с привличането на нападател. Червените взеха Али Соу, който идва под наем от \"Киево\". Договорът с италианците е до края на сезона, посочват от клуба от \"Българска армия\" в сайта си. \"Той избра ЦСКА пред сериозни оферти от други чуждестранни клубове\", пише в информацията. От 2012 г. Соу е футболист на \"Киево\", но е преотстъпван в осем отбора. През последния сезон нападателят от Гамбия се състезава в албанския \"Скендербеу\", като става шампион и голмайстор в първенството с 21 попадения. Соу отбелязва още пет гола в турнира за Купата на Албания и два в евротурнирите срещу \"Йънг бойс\" и \"Динамо\" (Киев). Привличането на нападателя идва в разгара на слухове, че червените са на крачка от договор с Тодор Неделев от \"Ботев\". За момента липсва потвърждение от двата клуба за евентуална сделка за най-добрия футболист в първенството за миналия сезон. От ЦСКА обявиха, че бразилецът Рафаел Енрике е подновил тренировки. Крилото получи контузия в реванша с \"Рига\" в първия предварителен кръг в Лига Европа и от тогава се възстановяваше.", "date": "2018.09.05", "title": "ЦСКА взе под наем нападател от \"Киево\""}
{"url": "https://www.dnevnik.bg/sport/2018/09/05/3306686_levski_privleche_bivsh_kapitan_na_mladejkiia/", "text": "Левски\" привлече бившия капитан на младежкия национален отбор на Португалия Нуно Рейш. 27-годишният защитник, който е юноша на \"Спортинг\" (Лисабон), подписа днес договор за три години. Очаква се с него да приключи лятната селекция на сините. От клуба не обявиха дали Рейш пристига като свободен агент или с трансферна сума. За последно той беше играч на \"Витория\" (Сетубал), с който подписа договор за три години през януари. Защитникът е част от академията на \"Спортинг\" от 2003 до 2010 г., когато подписва първия си професионален договор. Той обаче не успява да се наложи в първия състав на \"лъвовете\". Играе като преотстъпен в \"Серкъл Брюж\" и \"Оханенсе\", както и за втория отбор на \"Спортинг\". През лятото на 2015 г. Рейш напуска родния си клуб, без да е изиграл нито един мач за първия състав. Подписва с френския \"Метц\", с който в първия си сезон печели промоция за Лига 1. Защитникът оставя добри впечатления и през лятото на 2016 г. е привлечен от \"Панатинайкос\" по препоръка на тогавашния спортен директор на гръцкия клуб Жилберто Силва. В началото на тази година португалецът се раздели с тима от Атина след 33 мача и един гол във всички турнири. Рейш е петото ново попълнение на \"Левски\" през това лято. Преди това сините взеха словашкия вратар Мартин Полачек, френския защитник Луи Нганиони и швейцарския халф Давиде Мариани като свободни агенти, а друг полузащитник -  Богдан Вашчук, пристигна под наем от \"Рига\". Рейш играе като централен бранител, но може да бъде използван като десен бек и дефанзивен халф. Той беше капитан на младежкия национален отбор на Португалия, който спечели сребърните медали на световното първенство до 20 години през 2011 г. Бранителят не пропусна нито една минута от турнира.", "date": "2018.09.05", "title": "\"Левски\" привлече бивш капитан на младежкия национален отбор на Португалия"}
{"url": "https://www.dnevnik.bg/citat_na_deniia/2018/09/05/3306707_citat_na_denia_bog_shte_me_nakaje_ako_spra_s_futbola/", "text": "Това заяви българският футболист Валери Божинов пред сръбското издание \"Спортски журнал\". 32-годишният нападател е без отбор, след като  наскоро се раздели с хърватския \"Риека\" . Той обяви, че в момента е в Белград и тренира. Божинов, който изкара само половина година в \"Риека\", се надява да продължи кариерата си в чужбина. Засега обаче единствената реална оферта към него е от \"Ботев\" (Враца), където старши треньор е доведеният му баща Сашо Ангелов. \"Той пожела да ми помогне като треньор. Дойде и ми каза: \"Валери, ще се радвам да дойдеш в отбора ми, да поиграеш до декември, да поддържаш форма и да останеш в ритъм.\" Ще видим. Имам нещо друго предвид\", каза още Божинов.", "date": "2018.09.05", "title": "Цитат на деня: Бог ще ме накаже, ако спра с футбола"}
{"url": "https://www.dnevnik.bg/photos/2018/09/05/3306525_fotogaleriia_izkustvo_ot_solta_na_murtvo_more/", "text": "Родената в Йерусалим израелска художничка Сигалит Ландау прекарва последните 15 години, потопена в красотата на Мъртво море.", "date": "2018.09.05", "title": "Фотогалерия: Изкуство от солта на Мъртво море"}
{"url": "https://www.dnevnik.bg/sviat/2018/09/05/3306711_trump_obvini_socialnite_mreji_che_se_mesiat_v_izborite/", "text": "Президентът на САЩ Доналд Тръмп обвини социалните мрежи, че се месят в предстоящите междинни избори през ноември, без да предостави конкретни доказателства. Това съобщи  консервативното издание The Daily Caller , за което Тръмп е дал интервю в Овалния кабинет. Единственото доказателство, споменато от него, е, че компаниите, които управляват популярните социални мрежи, са \"супер либерални\". Американските служби смятат, че Русия е опитала да повлияе на изборите за президент, спечелени от Тръмп през 2016 г., включително чрез мрежи като \"Фейсбук\" и \"Туитър\". За The Daily Caller Тръмп обяснява, че според него тези компании \"вече са се намесили\" в предстоящите избори. Изданието обаче не навлиза в подробности за доказателствата, които дава президентът, в ден, когато представители на  \"Фейсбук\", \"Туитър\" и \"Гугъл\"  трябва да бъдат разпитани в Сената. Темата на изслушването е как Русия се е намесила чрез платформите им във вота от 2016 г. Тръмп неведнъж е отправял  обвинения към социални мрежи  и технологични компании, за които твърди, че са \"предубедени\" към него. \"Истинската намеса миналата година беше, че... ако погледнете всички тези компании, те са супер либерални, (подкрепящи) Хилъри Клинтън\", продължава в интервюто държавният глава, имайки предвид бившия държавен секретар, която бе и основен негов противник на изборите, номинирана от демократите. \"Може би свърших по-добра работа, защото съм добър в \"Туитър\" и в социалните мрежи, но истината е, че всички те бяха за Хилъри Клинтън, и ако видите какво се случваше с \"Фейсбук\" и \"Гугъл\", и всичко останало, те бяха в голяма степен на нейна страна.\" Тръмп е отправял и  други предупреждения  за предстоящите избори, например, че  очаква Русия да се намес и в полза на демократите.", "date": "2018.09.05", "title": "Тръмп обвини социалните мрежи, че се месят в изборите в САЩ"}
{"url": "https://www.dnevnik.bg/sport/2018/09/05/3306513_krasimir_georgiev_se_vpuska_v_ekstremno/", "text": "Така Красимир Георгиев обясни раждането на идеята за  благотворителното му бягане в продължение на 36 часа без прекъсване  през януари. Сега ултрамаратонецът е готов отново да предизвика тялото и духа си, но този път за 55 часа. Стартът на новото предизвикателство ще бъде даден в 10.00 часа на 28 септември на гребната база в Пловдив. Събитието отново ще има благотворителен характер, като целта е да бъдат събрани средства, за да могат повече деца, справили се с онкологично заболяване, да имат достъп до спортни мероприятия. Всеки желаещ може да се присъедини към събитието като практикува любимия си спорт на алеята около гребния канал. \"Искаме да се съберат деца, майки и татковци, които да излязат през уикенда, за да се раздвижат и да се предизвикат\", заяви пред \"Дневник\" Георгиев.", "date": "2018.09.05", "title": "Красимир Георгиев се впуска в 55-часово предизвикателство с благотворителна цел (видео)"}
{"url": "https://www.dnevnik.bg/sport/2018/09/05/3306620_fotogaleriia_da_probiagash_kom-emine_v_presledvane_na/", "text": "Божидар Антонов (вдясно) постигна целта си, като измина за рекордно време 600-те километра от връх Ком до нос Емине.  , с което подобри с близо пет часа предишното върхово постижение на Кирил Николов-Дизела от 2015 г.", "date": "2018.09.05", "title": "Фотогалерия: Да пробягаш Ком - Емине в преследване на мечтата"}
{"url": "https://www.dnevnik.bg/sviat/2018/09/05/3306683_neprikosnovenostta_e_vupros_na_nacionalna_sigurnost/", "text": "Социалните мрежи се справят по-добре с борбата срещу чуждата пропаганда, но има още много да се желае - това показа изслушването на \" Туитър\" и \"Фейсбук\"  пред комисията по разузнаването в Сената на САЩ днес. Изпънителният директор на \"Туитър\" Джак Дорси и оперативният директор на \"Фейсбук\" Шерил Сандбърг трябваше да обяснят как Русия е манипулирала платформите им на изборите през 2016 г. и какво ще направят, за да предотвратят подобни действия на междинните избори през ноември. \"Гугъл\" отказаха да изпратят изпълнителните директори на търсачката или на компанията-майка \"Алфабет\" - ход, който очевидно подразни много сенаторите и който в крайна сметка бе от полза за другите две технологични компании, чието демонстрирано желание да сътрудничат постоянно бе сравнявано с отсъствието на представител на търсачката. Най-важното от изслушването четете в хронологията. ", "date": "2018.09.05", "title": "Неприкосновеността е въпрос на национална сигурност: \"Фейсбук\" и \"Туитър\" пред Сената (хронология)"}
{"url": "https://www.dnevnik.bg/sport/2018/09/05/3306724_trump_obvini_naiki_che_otpravia_ujasno_poslanie_s/", "text": "Президентът на САЩ Доналд Тръмп разкритикува \"Найки\" за  новата рекламна кампания  с участието на  Колин Каперник . В интервю за The Daily Caller Тръмп неколкократно определи като ужасно посланието, което американската компания за спортни стоки отправя. Рекламата на \"Найки\", чието лице е Каперник, още не е пусната, но 30-годишният спортист публикува снимка. На нея пише: \"Вярвай в нещо, дори това да значи, че жертваш всичко\", което е препратка към кариерата на куотърбека. Той даде старта на протестите на играчите в Националната футболна лига (НФЛ), като коленичи на националния химн. Впоследствие това стана масова проява в НФЛ, което доведе до гневни коментари и призиви за уволнение на всички протестиращи от страна на  президента Тръмп . \"Мисля, че това е ужасно послание. \"Найки\" са мои наематели. Те плащат доста голям наем\", каза Тръмп. Той визираше емблематичния магазин \"Найкитаун\" в Ню Йорк, който дълги години се помещаваше в сграда, която е собственост на президента. През тази година обаче магазинът беше затворен. Според Тръмп няма никакво основание \"Найки\" да избира Каперник за кампанията си. \"Мисля, че те изпращат ужасно послание. Не знам каква е целта им. Може би има причина да го правят, но това е ужасно послание. Послание, което не трябва да бъде изпращано. Няма никаква причина за това.\" \"Аз не бих направил нещо подобно. Но колкото и да съм несъгласен с рекламата с Каперник, това е нещото, което прави нашата страна велика - да имаш определена свобода да правиш неща, с които другите хора не са съгласни. Аз лично съм на различно мнение\", каза още Тръмп. След обявяването на рекламата с Каперник акциите на \"Найки\"  спаднаха с 3.2% във вторник .", "date": "2018.09.05", "title": "Тръмп обвини \"Найки\", че отправя \"ужаснo послание\" с рекламата с Каперник"}
{"url": "https://www.dnevnik.bg/sport/2018/09/05/3306829_hubchev_e_vuzhiten_ot_otnoshenieto_na_futbolistite_v/", "text": "Селекционерът Петър Хубчев заяви, че е очарован от отношението на футболистите в националния отбор. Той изрази голямо задоволство от работата, която тимът е свършил през последните три дни, в които се подготвяше за първия си мач от Лигата на нациите. Българските футболисти ще играят със Словения в Любляна в четвъртък от 21.45 часа. \"Това, което се случи през тези три дни, мен ме удовлетворява напълно. Целият отбор тренира по начин, по който дори аз не съм си представял. Момчетата бяха много концентрирани и много дисциплинирани. Много е трудно при наличието на 12-13 нови футболисти да се получат нещата на 100%, но аз съм изключително доволен от старанието, което се вложи на терена. И не само на терена, а въобще като поведение, като държание в базата, нещата бяха наред\", каза Хубчев на пресконференция в Любляна. Той заяви, че има забележка единствено към физическата подготовка на част от играчите. \"Казал съм го на тях или ще го кажа, но само на тях. Но като цяло от отношението и дисциплината гарантирам, че момчетата са на добро ниво. Очарован съм от начина, по който се държаха в последните три дни - не само на тренировката, а и извън терена. Едно професионално мислене\", допълни селекционерът. По думите му това са неща, които малко вълнуват феновете. \"Те искат резултати и ние това го знаем. Ние, треньорите, ще опитаме да предадем на момчетата значението за нас на тези мачове (в Лигата на нациите). Искаме да ги изиграем абсолютно сериозно. Надявам се за краткото време, в което прекарваме заедно, да ги убедим колко важни за нас са мачовете в този турнир.\" България ще изиграе шест мача в Лигата на нациите от 6 септември до 19 ноември. На 9 септември е първото домакинство - срещу Норвегия, а на 13 октомври националите посрещат Кипър. Три ни по-късно е гостуването на Норвегия. На 16 и 19 ноември са мачовете с Кипър като гост и със Словения у дома. Хубчев заяви, че клубната принадлежност и възрастта са последното нещо, което гледа при избора на играчи. \"В националния отбор не можем да говорим за подмладяване. Младите момчета, които са повикани, са тук, защото имат качества и са заслужили. Има и по-стари. В никакъв случай подмладяване на национален отбор не може да е самоцел. Целта е да сглобим един боеспособен отбор\", каза още треньорът.", "date": "2018.09.05", "title": "Хубчев е възхитен от отношението на футболистите в националния отбор"}
{"url": "https://www.dnevnik.bg/photos/2018/09/05/3306700_fotogaleriia_svetovnite_snimki_na_denia_-_5_septemvri/", "text": "Елени в парк в Дъблин, Ирландия.", "date": "2018.09.05", "title": "Фотогалерия: Световните снимки на деня - 5 септември 2018 г."}
