{"url": "https://www.dnevnik.bg/analizi/2019/11/13/3991311_geshev_vtori_put_a_ako_chlenovete_na_visshiia_sudeben/", "text": "Утре Висшият съдебен съвет се кани само да прегласува избора на Иван Гешев за главен прокурор, ако съдим по изявлението на Цацаров, направено още вечерта на 24 октомври след първото гласуване и повторено и след връщането на избора от президента Радев. Не е ясно дали утре върховният административен орган на съдебната власт ще си направи труда поне за приличие да дебатира мотивите, с които Радев отказа да издаде указа за. назначаването на Гешев, и след обсъждане да ги отхвърли, или ще ги игнорира с мълчалив бетонен вот. Понеже Конституцията не е казала, че трябва да бъде обсъдена позицията на президента. \"Въпросът не е дали е незаменим Гешев, а че трябва да се спазва Конституцията\". Думите са на главния прокурор Сотир Цацаров след отказа на президента да издаде указа.", "date": "2019.11.13", "title": "Гешев втори път: А ако членовете на Висшия съдебен съвет имаха собствена воля"}
{"url": "https://www.dnevnik.bg/razvlechenie/2019/11/13/3991337_nina_dobrev_e_bila_v_bolnica_zaradi_tejka_alergichna/", "text": "Канадската актриса от български произход Нина Добрев се възстановява, след като през уикенда е била приета в болница по спешност заради тежка алергична реакция, пише сп. \"Пийпъл\". В понеделник звездата от поредицата \"Дневниците на вампира\" сподели с почитателите си повече за актуалното си състояние, след като приятелят й Джулиан Хоу публикува в неделя в \"Инстаграм\" история с част от нейните преживявания в болницата. \"Много хора изразиха загрижеността си, след като видяха историите на Джулиан\", написа 30-годишната Добрев в своя \"Инстаграм\" история и допълни, че сега е добре. Актрисата сподели и собствени снимки, на които тя лежи на болничното легло с кислородна маска, както и такива, на които се виждат подутините по лицето й. Добрев обяснява, че това е всъщност нещо доста обичайно за нея, тъй като тя има множество алергии и в зависимост от силата на реакцията понякога изпада в анафилактичен шок.", "date": "2019.11.13", "title": "Нина Добрев е била в болница заради тежка алергична реакция"}
{"url": "https://www.dnevnik.bg/bulgaria/2019/11/13/3991342_sedmica_predi_krainiia_srok_imeto_na_cacarov_se/", "text": "Срокът за  номиниране на кандидати  за председател на Комисията за противодействие на корупцията и отнемане на незаконно придобито имущество (КПКОНПИ) изтича другата сряда, а в парламента има слухове, че главният прокурор Сотир Цацаров може да бъде номиниран за поста. Според информация на \"Свободна Европа\" той е фаворит, но депутати от ГЕРБ не потвърждават това. От прокуратурата казаха, че Цацаров няма да коментира публикацията. Според депутат от управляващата коалиция в ГЕРБ е обсъждан вариант Цацаров да е кандидат за председател на антикорупционната комисия, като дори му е направено предложение. Предположението на депутата е, че главният прокурор не се е съгласил. В отговор на въпрос дали ГЕРБ ще издигне Сотир Цацаров за шеф на антикорупционната комисия председателят на парламентарната група Даниела Дариткова каза само, че все още не са обсъждани кандидати. Няколко народни представители от ГЕРБ отказаха да коментират пред медиите кого ще издигнат за поста. \"Главният прокурор Сотир Цацаров отговаря на условията за председател на КПКОНПИ, но към момента няма постъпило предложение той да бъде кандидат за поста. Срокът за внасяне на кандидатурите изтича на 20 ноември\", коментира депутатът от \"Обединени патриоти\" Борис Ячев, който е и председател на ресорната комисия в парламента.  \"От вас чувам\", коментира депутатът от ДПС Хамид Хамид информацията, че Цацаров може да оглави антикорупционната комисия. С аргумента, че има много време, той не каза дали парламентарната му група би подкрепила Цацаров за поста или не. БСП е единствената политическа сила, която възнамерява да издигне свой кандидат за поста. Според социалисти вариантите ще се обсъждат в партията в понеделник. Представляващият Висшия съдебен съвет Боян Магдалинчев, който дойде в парламента за приемането на бюджета на съдебната власт, коментира хипотетично, че Цацаров би бил подходящ за шеф на КПКОНПИ. \"Ако говорим хипотетично, бих казал, че той би бил добра кандидатура и ще ви кажа защо. Защото той е наказателен специалист, преди да стане наказателен съдия. Дейността на председател на антикорупционната комисия е много близка с наказателноправната материя, с която господин Цацаров се е занимавал. И в този порядък от мисли, по принцип и условно казвам, че един такъв специалист би бил подходящ\", каза Магдалинчев.  Главният прокурор няма да коментира публикациите, казаха от \"Връзки с обществеността\" на Върховната касационна прокуратура. Нито един прокурор от ръководството на прокуратурата не пожела да изрази мнение за евентуалната бъдеща длъжност на Цацаров. Самият той няколко пъти досега отклоняваше журналистически въпроси за бъдещата му дейност с думите: \"Има живот и след прокуратурата\". Неофициално върви и друг слух - че Сотир Цацаров може да бъде предложен за посланик в Турция или за Инспектората на ВСС. Неговият мандат като главен прокурор изтича през януари, но ако бъде издигнат за друг пост, може да бъде прекратен и предсрочно. Тогава той временно ще бъде заместен от \"изпълняващ длъжността\". В четвъртък Висшият съдебен съвет се очаква да прегласува  кандидатурата на сегашния зам. главен прокурор Иван Гешев за поста . Постът в КПКОНПИ остана вакантен, след като  предишният председател Пламен Георгиев се оттегли  заради скандала с незаконните постройки на терасата на жилището му и беше пратен консул във Валенсия.", "date": "2019.11.13", "title": "Седмица преди крайния срок името на Цацаров се завъртя за шеф на антикорупционната комисия"}
{"url": "https://www.dnevnik.bg/evropa/2019/11/13/3991379_fon_der_laien_se_suglasi_da_smeni_spornoto_ime_na/", "text": "Председателят на бъдещата Европейска комисия Урсула фон дер Лайен се съгласи да промени някои от наименованията на ресорите в екипа си, съобщи групата на социалдемократите в Европейския парламент, цитирана от \"Политико\". Това решение може да улесни утвърждаването на нейните кандидати за еврокомисари. Спорният зампредседателски пост за \" съхраняване на нашия европейски начин на живот \", който ще се заема от гръка Маргаритис Схинас, ще бъде преименуван на \"насърчаване на нашия европейски начин на живот\", се посочва в изявление на групата на Социалистите и демократите. Към името на ресора на бъдещия еврокомисар за работните места Никола Шмит от Люксембург ще бъдат добавени \"социални права\". Думата \"рибарство\" ще се прибави към ресора на Виргиниюс Синкявичюс от Литва - околна среда и океани. Паоло Джентилони, бъдещият италиански еврокомисар за икономиката, ще отговаря и за надзора над прилагането на целите за устойчиво развитие на ООН. Групата на социалистите и демократите похвали решението и го определи като значителни отстъпки от страна на Фон дер Лайен. \"След няколко дена на преговори с бъдещия председател на Европейската комисия, тази сутрин председателят на С&Д Ираче Гарсия получи информация от Урсула фон дер Лайен, че тя е съгласна със серията важни искания на Социалисти и демократи\", се казва в тяхно изявление. Новината вероятно ще увеличи шансовете останалите трима кандидати да получат подкрепа от лявоцентристките евродепутати в  процеса на утвърждаване тази седмица , особено на Тиери Бретон, френския кандидат за еврокомисар за единния пазар,  който получи критики от тях . Фон дер Лайен все още се надява новата комисия да успее да встъпи в длъжност на 1 декември, заяви неин говорител.", "date": "2019.11.13", "title": "Фон дер Лайен се съгласи да смени спорното име на ресора на гръцкия еврокомисар"}
{"url": "https://www.dnevnik.bg/v_pamet/2019/11/13/3991400_jurnalistkata_lili_todorova_zagina_pri_prehod_v_rila/", "text": "Журналистката Лили Тодорова загина при преход в Рила. Тя е туристката, която спасителната служба издирва в продължение на четири дни в планината, след сигнал, че е изчезнала. Днес тялото й беше открито в района на Белия улей, до Рилския манастир, съобщи БТА. Лили Тодорова е дългогодишен журналист в БТА - първоначално като кореспондент в Пловдив и Пазарджик, а след това и в София. В годините преди 10 ноември 1989 г. отказва да дава сведения за обществените настроения, които да послужат за секретен бюлетин на БТА, и понася последствията за това - беше принудена от тогавашното ръководство да напусне. В края на 90-те години на миналия век беше главен редактор на редакция \"Вътрешна информация\" в агенцията. В последните години тя сътрудничеше на различни издания. През 2016 - 2017 г. беше част от екипа на \"Дневник\" . Догодина й предстоеше да завърши докторантура в Богословския факултет, свързана с друга нейна страст - хоровото пеене и църковнославянската музика. Лили Тодорова бе и дългогодишен доброволец в стационара за наркомани и алкохолици в Суходол, припомня БТА. ", "date": "2019.11.13", "title": "Журналистката Лили Тодорова загина при преход в Рила"}
{"url": "https://www.dnevnik.bg/ot_vas/novini_ot_vas/2019/11/13/3990578_retro_-_avtomobili_3/", "text": "Автомобилите от социализма в перфектен вид. На снимката: ВАЗ 2101 е съветски (произвеждан в бившия СССР) лек автомобил със задно предаване и каросерия тип седан. Това е първият модел, пуснат на пазара от Волжския автомобилен завод. Автомобилът е лицензирано копие на FIAT 124 и бързо става един от най-разпространените леки автомобили в СССР и източния блок и един от символите на съветското и руското автомобилно производство.", "date": "2019.11.13", "title": "Ретроавтомобили 3"}
{"url": "https://www.dnevnik.bg/video/deniat_s_veselin_dremdjiev/2019/11/13/3991424_atanas_chobanov_ima_jelanie_da_se_prikrie_neshto_okolo/", "text": "Явно има желание да се прикрие нещо около къщите за гости - връзките на фирмите зад проектите с властимащите. Това каза днес в предаването \"Денят с Веселин Дремджиев\" главният редактор на сайта \"Биволъ\" Атанас Чобанов. Той припомни, че първите разследвания за неправомерно използвани европари за изграждане на лични вили са от 2016 година. Масови проверки обаче започнаха това лято, покрай  \"Апартаментгейт\" . По наши оценки 40% са откраднатите пари от европейските фондове, допълни Чобанов. Официално от земеделското министерство  обявиха през юли , че от 295 проверени къщи за гости, изградени с еврофинансиране, само 15 се оказали на недобросъвестни собственици и се използват за лични нужди, а не за бизнес.", "date": "2019.11.13", "title": "Атанас Чобанов: Има желание да се прикрие нещо около къщите за гости"}
{"url": "https://www.dnevnik.bg/evropa/2019/11/13/3991423_holandiia_namaliava_maksimalnata_skorost_po/", "text": "Холандското правителство обяви днес, че намалява максималната скорост по автомагистралите до 100 километра в час, предаде \"Франс прес\". Тази мярка се вписва в плана за действие, приет за борба с газовите емисии, които замърсяват околната среда. От няколко месеца правителството е изправено пред оживен дебат за начина, по който да се намалят азотните емисии, след като холандски съд обяви през май, че сегашната правителствена политика не спазва правилата на ЕС в тази област. Новото ограничение на скоростта, което трябва да влезе в сила в Холандия през 2020 година, ще е най-ниското в Европа заедно с това в Кипър. Превозните средства ще могат да се движат със сегашната разрешена скорост от 130 километра в час през нощта между 19:00 часа (20:00 часа българско време) и 06:00 часа (07:00 часа българско време). Премиерът на Холандия Марк Рюте заяви на пресконференция, че тази мярка не е приятна никому, но е необходима, за да се избегне застой в мерките за опазване на околната среда в Холандия. Рюте е лидер на Народната партия за свобода и демокрация, получила прякора Бръм-бръм заради големите си постижения в облекчаването на ограниченията за скоростта.  Големите проекти за строителство на пътища и летища в Холандия, която е петата най-голяма икономика в еврозоната, бяха спрени от правителството, за да се спази разпореждането на съда. Установяването на максимална скорост от 130 километра в час вместо 120 километра в час беше водещо предложение на партията на Рюте, което тя внесе през 2012 година. Планът за действие, който целеше намаляване на азотните емисии, включваше също така и промяна в методите на работа в земеделския сектор. Перспективата за тези промени предизвика гнева на хиляди земеделци, които наскоро протестираха неколкократно с тракторите си в страната. Една от тези демонстрации предизвика най-голямото задръстване в историята на Холандия. Новото ограничение на скоростта цели отчасти да покаже на селскостопанските производители, че другите сектори, които замърсяват околната среда, също трябва да променят навиците си, коментират холандските медии. /БТА", "date": "2019.11.13", "title": "Холандия намалява максималната скорост по магистралите до 100 км/ч"}
{"url": "https://www.dnevnik.bg/sport/2019/11/13/3991404_v_pika_na_naprejenieto_kralev_lazarov_i_ganev_govoriha/", "text": "Министърът на спорта Красен Кралев е приел ръководството на Българска федерация по волейбол в лицето на президента Данчо Лазаров, вицепрезидента Любомир Ганев и изпълнителния директор Станислав Николов. Тя се е провела преди ден, но за нея сайтът на федерацията съобщи в сряда следобед. Според информацията са обсъждани възможностите за нови домакинства, които страната да приеме през 2020 г. Срещата идва в  разгара на студената вътрешна война между Лазаров и Ганев . Бившият волейболист, който преди два дни  заподозря, че Лазаров опитва да го изключи от ръководството на федерацията , заяви пред \"Дневник\", че Кралев изобщо не е коментирал темата. \"Това беше рутинна среща. Обсъдихме какво предстои следващата година и какви са възможните домакинства, преди да подадем документите\", каза Ганев. Идеята е Варна отново да приеме мачовете на националния отбор от Лигата на нациите. Обсъдена е и възможността България да е домакин на финалите на Златната европейска лига при жените, тъй като \"надпреварата е първа и основна крачка към класиране на финалния Чалъндж турнир и възможността за завръщане във Волейболната лига на нациите при жените\". На срещата е говорено и за смяната на поколенията във волейбола. \"Констатирано бе, че България разполага с талантливи деца и добра школа при подрастващите, като имаме силни поколения, които ще дадат своя принос за националните отбори в бъдеще\", пише в сайта на федерацията. Информацията завършва с твърдението: \"Кралев лично се ангажира да бъде на трибуните на зала \"Макс Шмелинг Хале\" в Берлин и да подкрепя мъжкия национален отбор по време на олимпийската квалификация в Германия през януари.\"", "date": "2019.11.13", "title": "В пика на напрежението Кралев, Лазаров и Ганев говориха за нови домакинства"}
{"url": "https://www.dnevnik.bg/biznes/2019/11/13/3991415_deputatite_odobriha_na_purvo_chetene_purviia_ot_godini/", "text": "Парламентът прие на първо четене Законопроекта за държавния бюджет за 2020 г. със 126 гласа \"за\" и 92 \"против\". В него се съдържа предложеният от правителството бюджет на съдебната власт за следващата година, съобщи БТА. От БСП и ДПС определиха държавния бюджет за догодина като  \"повече от същото\" , цитирайки думи на председателя на бюджетната комисия Менда Стоянова (ГЕРБ). Левицата оцени проекта като \"бюджет на застоя\", а от ДПС отправиха критики, че в него липсват реформи, и предложиха дебат за диференциран ДДС като лост за икономическо развитие. От ГЕРБ посочиха, че бюджет 2020 е съобразен с приоритетите на правителството и е поредното спазено обещание към българските граждани, той е изпълним и предвидим и гарантира спокойствие на бизнеса и на хората. Според \"Воля\" проектобюджетът е инерционен, но от групата заявиха, че като отговорни и последователни ще го подкрепят, както са подкрепили и миналогодишния. Лидерът на БСП Корнелия Нинова посочи, че ще внесат между първо и второ четене \"Първо демографската криза. Решава ли бюджетът с мерките, които предлага, този проблем. Не, изобщо\", коментира Нинова. Тя отбеляза, че няма политика за децата, за младите семейства, за увеличаване на продължителността на живота, детските добавки остават същите. Нинова посочи, че се отпускат допълнителни пари за здравеопазване, но няма гаранция, че те ще стигнат до медицинските сестри за увеличаване на техните заплати. Мерките, предложени в бюджета, не само не са достатъчни, те разтварят ножицата между бедни и богати и увеличават неравенствата, коментира тя. В бюджета няма никакви стимули за икономиката, посочи още Нинова. Колкото и сега да си заравяте главата, кризата ще дойде, предупреди тя. Заместник-председателят на ПГ на ДПС Йордан Цонев коментира, че с този бюджет но по думите му това не е догонващ растеж. Според него този бюджет е \"повече от същото\", тъй като няма ефективност на публичните средства, защото няма реформи. Всяко наливане на средства в нереформирана система не е плюс за управляващото мнозинство, а е сериозен минус, каза той. ДДС за някои храни и отрасли трябва да бъде използван като икономически лост, посочи Цонев. По думите му трябва дискусия, остарял е постулатът за единната ставка. Не се предприемат решителни мерки за ускорено икономическо развитие, коментира той и заяви, че ПГ на ДПС няма да подкрепи този бюджет. говори Александър Иванов (ГЕРБ), цитирайки известен литературен герой, и наблегна на положителните страни на бюджета. Той посочи, че България е сред първите три страни в ЕС по ръст на минималната работна заплата. А за критиките за икономическия растеж Иванов коментира, че той е пак над средното ниво за европейските държави и ни позволява да догонваме, но за съжаление бавно. Оценката ни за бюджета е, че той е инерционен, донякъде е догонващ, но не и изпреварващ, коментира лидерът на \"Воля\" и заместник-председател на Народното събрание Веселин Марешки. с демографската криза, с престъпността, със здравеопазването, с корупцията, изреди той. Но като отговорни и последователни в политиката ще подкрепим този бюджет, каза Марешки и припомни, че миналата година също са подкрепили бюджета. Славчо Атанасов (\"Обединени патриоти\") критикува министъра на финансите Владислав Горанов, че преди няколко дни п ублично е призовал общините да си вдигнат данъцит е, защото били изключително ниски. Когато се вдигнат данъците на общините, потреблението се срива, предупреди Атанасов. Той посочи още, че според най-големите авторитети се задава сериозна икономическа криза в световен мащаб до две години. когато в Европа започнаха да свалят данъците на общините, попита той. За буферите и бюджетното салдо финансовият министър Владислав Горанов коментира, че предвид опасенията за предстоящи неблагополучия в следващите години по отношение на икономиката, в частност на българската, Ако по някакви неблагоприятни причини не успеем да реализираме същото ниво на приходи, разходната част е гарантирана и за мен това е добрата новина и това е устойчивост, увери Горанов. Той призова реформи и промени да не се използват за евтини популистки цели. Докато се състезаваме на основата на това кой повече ще се хареса на българските граждани, нито една смислена реформа няма да можем да направим, коментира министърът и даде пример със здравеопазването. Промените, свързани със социалната помощ и хората с увреждания, бяха писани на коляно и скоро ще се види провалът на тази реформа, посочи още той. За дебата за диференцираната ставка на ДДС Горанов коментира, че са възможни всички параметрични решения, но те трябва да бъдат в пакет. Йордан Цонев уточни, че ПГ на ДПС предлага дебат за ДДС не в социалната му роля. Не смятаме, че ще падне цената на хляба например, ако се намали ставката, ние искаме да използваме данъчната политика като икономически лост за развитие на сектора, за повишаване на конкурентоспособността, обясни той. Корнелия Нинова го репликира, че БСП наистина влага социална функция в диференцирането на ДДС за детски храни и за лекарства, но отбеляза, че социалният елемент не пречи на икономическия.", "date": "2019.11.13", "title": "Депутатите одобриха на първо четене първия от години балансиран бюджет"}
{"url": "https://www.dnevnik.bg/evropa/2019/11/13/3991429_portugaliia_planira_povishavane_na_minimalnata_zaplata/", "text": "Португалското правителство на малцинството на Социалистическата партия представи днес предложение за повишаване на месечната минимална заплата с близо 6 процента до 635 евро догодина, предаде \"Ройтерс\".  Дори с увеличението минималното възнаграждение ще остане най-ниското в Западна Европа. Премиерът Антониу Коща обеща да вдигне месечния минимум с 25 процента до 750 евро до 2023 година, когато миналия месец започна втория си мандат.  Един от петима трудещи се в Португалия е на минимална заплата, а положението със заетостта на 890 хил. души миналата година бе определено като \"несигурно\". С този термин се означават нестандартни форми на заетост, включително временна работа и работа на срочен договор. Лявоцентристката Социалистическа партия на Коща, която бе на власт през четири години на силен икономически растеж и намаляване на бюджетния дефицит,  спечели изборите на 6 октомври , разширявайки представителството си като най-голямата партия в парламента, но не успя да постигне мнозинство.  Съгласно правителственото предложение по-високата минимална заплата ще влезе в сила от 1 януари 2020 година. Всяка година ще се прави преглед и ще се договарят увеличения, докато целта от 750 евро месечен минимум не бъде постигната през 2023 година.  Между 2015 година, когато социалистите дойдоха на власт, и 2019 г. минималната заплата в Португалия се е повишила с 14 процента от 505 до 600 евро. За сравнение, в съседна Испания тя е 1050 евро.  Португалия остава сред страните с най-голямо неравенство в доходите в ЕС, посочи правителството.  Според анализатори несигурността на работните места е сред големите проблеми в националната икономика. Португалската икономика е в етап на охлаждане, след като през 2017 г. отчете най-силния растеж от близо две десетилетия и се възстанови от дълговата криза, наложила на страната да потърси международна помощ, припомня \"Ройтерс\". /БТА", "date": "2019.11.13", "title": "Португалия планира повишаване на минималната заплата до 635 евро"}
{"url": "https://www.dnevnik.bg/bulgaria/2019/11/13/3991375_izpulniteliat_za_remonta_na_largoto_niama_da_bude/", "text": "С изпускането на срока, в който е трябвало да подаде жалбата си до Върховния касационен съд (ВКС), Министерството на културата на практика опрости 754 хил. лв. неустойка на изпълнителя за забавения ремонт на античния комплекс Ларгото в центъра на София. С определение на ВКС от миналия понеделник ( ) Министерството на културата ще трябва и да плати над 73 хил. лв. разноски по делото, което се точи от 2017 година. Определението е окончателно и не подлежи на обжалване, след като искът на държавната институция беше отхвърлен на две инстанции. Ларгото - прието на \"степен на съществено завършване\"  Обектът е бил приет за завършен без забележки, министерството вижда проблемите по-късно, а впоследствие губи съдебни дела. Ларгото беше официално открито през април 2016 г., а първото дело срещу изпълнителя - обединението от 5 фирми \"Антична Сердика\" ДЗЗД, е заведено през януари 2017 г. след одит на Агенцията за държавна финансова инспекция. Стойността на реконструкцията е над 15 млн. лв., осигурени чрез европейската оперативна програма \"Регионално развитие\", беше обявено на  официалното му откриване през април 2016 г. През февруари тази година  Министерството на културата загуби и на втора инстанция делото за неустойката , след като Софийският апелативен съд потвърди решението на Софийския градски съд, че няма основание за за исканата неустойка от фирмата изпълнител. Според сключения договор в началото на април 2015 г. министерството се съгласява, че за дата на приключване на строителството ще се смята подписването на Акт образец 15. Строителите и ведомството първоначално се договарят, че обектът трябва да е завършен за 200 календарни дни. Но впоследствие заради наложили се пет спирания крайният срок се удължава до 20 януари 2016 г. Според договора до този срок строителството трябва да е \"до степен на съществено завършване\". Само ако тази степен не е постигната, и то по вина на изпълнителя, той дължи неустойки за неспазени срокове. С договора министерството се е съгласило, че не трябва да се чака окончателното приемане на обекта с разрешение за ползване и издаване на Акт 16 от държавния строителен контрол, за да се освободи строителят от отговорност. На 25 януари 2016 г. приемателна комисия подписва акт за \"установяване годността за приемане на строежа обр. 15\". Актът е подписан от представители на възложителя (Министерството на културата), на проектанта, на строителя и на строителния надзор без забележки, не са направени констатации за недостатъци - това се посочва в мотивите и на двете съдебни инстанции – Софийския градски и Софийския апелативен съд. Министерството на културата опитва да шмекерува  Пред Министерството на културата остава последна възможност – да се обърнат към Върховния касационен съд. Срокът за това е изтекъл на 12 март 2019 г. и с разпореждане от 21 март Софийският апелативен съд връща жалбата на министерството, тъй като приема, че е подадена с един ден закъснение. Министерството обжалва окончателното прекратяване на делото пред ВКС, но съдът отхвърля жалбата, а от мотивите му се вижда, че държавната институция се е опитала да влезе в ролята на процесуален шмекер,  отбелязва \"Капитал\" . Първо – жалбата на Министерството на културата е била внесена \"на ръка\", но не в Апелативния съд, а в Софийския градски съд, при това ден след крайния срок. Пред ВКС от министерството са пробвали друга версия – жалбата е изпратена в срок, но по пощата. За целта са представили ксерокопие от лицевата част от пощенски плик с подател К.П. (представител на министерството) до Софийския апелативен съд, за който съдът заявява, че \"е с напълно нечетлива дата на положения датов печат и конкретна пощенска служба\". ВКС поставя още и резонния въпрос какво е правил този плик в Министерството на културата, при положение че се твърди, че с него е била изпратена жалбата до съда (т.е. пликът е трябвало да се намира в съда). На последно място ВКС отхвърля и представената от Министерството на културата обратна разписка, защото на нея липсват както изходящо клеймо, така и потвърждение за доставяне. От Министерството на културата са отговорили пред \"Капитал\", че по случая тече дисциплинарна проверка. Има ли връзка с обвиненията на БСП През декември 2016 г. Агенцията за държавна финансова инспекция излиза с доклад след проверка, в която констатира забавяния и неточности в документацията по поръчката. Проверката е назначена от Софийската градска прокуратура, която обаче отказва да образува разследване по случая, отбелязва \"Капитал\". През януари 2019 година  депутатът от БСП и журналист Елена Йончева пусна записи  как според нея през 2016 г. като зам.-министър на културата Боил Банов ощетява държавата с поне 700 хил. лв., като опрощава неустойка на фирмата - строител на Ларгото, и дава указания как да се фалшифицират документи. Тогавашният титуляр на ведомството и сегашен председател на ресорната комисия в парламента Вежди Рашидов обяви, че заради забавяне по времето на кабинета на Пламен Орешарски  е искал работата да се довърши \"тихо и спокойно\" , за да няма загуба на пари от еврофондовете. После беше заведено делото за неустойки. През април Специализираната прокуратура отказа да образува досъдебно производство срещу Банов и записа, нашумял кат \"Ало, Банов съм\", защото липсвали данни за извършено престъпление. Самият Банов твърди, че записите са манипулирани и се прави опит той да бъде вкаран в капан. През февруари Йончева внесе сигнал, подписан и от лидера на БСП Корнелия Нинова, до ОЛАФ. Тя обяви, че и записите, и документите, които е събрала, са безспорни, и поиска безпристрастно разследване. През юли в интервю за  в. \"24 часа\"  новият шеф на Специализираната прокуратура Димитър  Франтишек заяви , че разследването срещу Банов най-вероятно няма да доведе до съд, защото записът не бил оригинален. Близо четири години след завършването му, Ларгото  продължава да се руши . Хронология на реконструкцията \"Дневник\" възстанови хронология на ремонта на \"Ларгото\" според данните, изложени в документите по водените процеси в съда:  – Министерството на културата сключва договор за \"Антична Сердика\" - частта пред ЦУМ и ларгото.  – Министерството и изпълнителите се споразумяват да удължат крайния срок до 20 януари 2016 г. включително. Основанието е наложили се спирания на работата за общо 59 дни, основно заради археологически проучвания.  - държавната приемателна комисия издава протокол за приемане на работите по едната част – пространството пред ЦУМ. – има отправена покана към министерството да приеме обекта. Пред съда юристите на ведомството обясняват, че не е било възможно да приемат обекта, тъй като работата по него не е приключила. Заради липсата на два срока по двете части на обекта съдът приема, че има бездействие от страна на министерството.  – издаден е протокол от комисия с представители на министерството, проектанта, строителния надзор и строителя, с който се подписва Акт образец 15 и се приема обектът. Документите биват придвижени към държавния строителен контрол, който трябва да разреши ползването и да издаде Акт 16. – след проверка на място държавната приемателна комисия намира редица проблеми. Стойността на нужните ремонти според доклада са за около половин милион лева и са около 5 на сто от договорената работа. Комисията установява, че половината стъкла на купола под Ларгото липсват и вместо тях има плексиглас, недовършени тавани, хидроизолации, осветление, електрически инсталации и др. ДНСК отказва да издаде Акт 16. – След предприетите ремонти комисията с участие на възложителя отново приема обекта и издава втори Акт 15. Според съда първият и вторият акт са с почти идентично съдържание.  – ДНСК издава разрешение за ползване на Ларгото и въвежда обекта в експлоатация.  – Агенцията за държавна финансова инспекция излиза с доклад след проверка, в която констатира забавяния и неточности в документацията по поръчката.  – Министерството на културата завежда иск за неустойки в следствие на забавяне – за периода между първия и втория Акт 15. До момента искът е паднал на две съдебни инстанции, предстои окончателно трето произнасяне. Основен аргумент на съда е, че министерството се е съгласило да приеме обекта и не е имало забележки по него към 25 януари 2016 г., така че няма основания за претенции.", "date": "2019.11.13", "title": "Изпълнителят за ремонта на Ларгото няма да бъде наказан за забавянето"}
{"url": "https://www.dnevnik.bg/sport/2019/11/13/3991402_fotogaleriia_edno_dve_tri_i_shtrak_kalendarut_na/", "text": "Футболистите от българския национален отбор се снимаха за календара за 2020 г. На снимката: Галин Иванов заедно с натурализираните бразилци от \"Лудогорец\" Марселиньо (вляво) и Вандерсон.", "date": "2019.11.13", "title": "Фотогалерия: Раз, два, три и щрак... календарът на футболните национали за 2020 г."}
{"url": "https://www.dnevnik.bg/bulgaria/2019/11/13/3991437_cvetan_vasilev_raziasni_s_deklaraciia_roliata_na/", "text": "Банкерът Цветан Василев изпрати декларация до съдебния състав на специализирания съд, който разглежда делото \"КТБ\", в която иска да бъде разпитан чрез видеоконферентна връзка. Декларацията бе прочетена от адвоката му Константин Симеонов, който обясни по-късно пред журналисти, че миналата седмица се е срещнал с Василев в Белград, където той живее след фалита на банката през 2014 г. Адвокати на основния подсъдим поискаха още в началото на процеса той да бъде разпитан чрез видеоконферентна връзка, но магистратите решиха, че ще проучат дали има процесуална възможност това да се случи. Повод за декларацията е \"избирателната памет\" на основния свидетел на прокуратурата Бисер Лазов, обясни адвокат Симеонов, а и самият Василев го посочва като причина в текста, който е дал и подписал пред адвоката си миналата седмица. Вече месеци наред в поредни заседания Лазов дава показания, а днес започнаха и адвокатските въпроси към него, след като прокуратурата приключи разпита. \"Голословните му твърдения, че не знае какво означават \"ДП\" и \"ДП1\", беше може би поводът, поради който Цветан Василев реши да напише тази декларация. Това беше единственият начин, по който можем да сложим и точките над \"и\" ( ) за това какво е участието на Делян Пеевски в цялата тази история. Целият медиен бизнес на Делян Пеевски към онзи момент е финансиран от КТБ с кредитни средства\", заяви адвокат Симеонов пред журналисти. В декларацията си самият Василев обяснява какво всъщност представляват съкращенията \"ДП\" и \"ДП1\", които се споменават многократно в делото, но за които Лазов не може да си спомни какво означават въпреки добрата памет, която демонстрира в отговор на въпросите от прокуратурата. Василев отбелязва, че това са съответно задължения на фирмите на Пеевски и негови лични задължения. \"На сценаристите на организираната атака срещу банката начело с депутата Делян Славчев Пеевски разкриването на всички детайли е неудобно\", пише бившият мажоритарен собственик на банката. Той описва подробно и направленията, в които работи прокуратурата по делото по това обвинение, \"съшито с бели конци\" и с \"кошаревски\" свидетели, а целта е да не се разглеждат активите на банката, които били над 3 млрд. лв., \"сякаш те не съществуват\". \"Не съществува \"Виваком\" (оценена от \"Лазард\" за 2.4 млрд. лв., \"Петрол\" не съществува, \"Дунарит\" (оценен от новия почти избран за главен прокурор Гешев на 360 млн. лв.) не съществува, не съществува \"Костенец\", не съществува \"Телиш\", изрежда Василев. \"Пълно изключване от делото на главния известен организатор на атаката срещу банката и главен бенефициент от присвояването на нейните активи – Делян Пеевски, и други подобни нему персони. Замитане на следите от мръсната роля на самата прокуратура в атаката срещу банката и последвалата кражба на активите й под контрола и в полза основно на Делян Пеевски\", допълва Василев, като посочва, че това целят усилията на прокуратурата по делото \"КТБ\". Освен това посочва, че банката изглежда сякаш няма активи. Той твърди също така, че ресурсите за финансиране на Делян Пеевски винаги са били с произход кредитиране от банката, а това е процес, който е бил осъществяван и контролиран от Лазов. \"ДП1\" пък са личните задължения на Делян Пеевски, които не съм сигурен, че са били погасени\", посочва в декларацията си банкерът и призовава съдът да изиска всички справки, които са му отчитани през всичките години, за да се проследи цялото движение на финансите по това дело. На финала Василев посочва, че няма съмнения по отношение на натиска, който се оказва върху съдебния състав от страна на прокуратурата, за водене на делото в исканата от обвинението посока, и призовава, че с декларацията би искал да помогне \"да погледнете и от другата страна, така както повелява Темида\", тъй като съдът \"трябва да служи на правото, а не на прокуратурата и нейните зависимости\". По-рано днес стана известно, че синдиците на фалиралата КТБ започват отново  търг за отдаване под наем на бившата централа  на банката. Сградата, в която се помещават и самите синдици, се намира на площад \"Гарибалди\".", "date": "2019.11.13", "title": "Цветан Василев обясни на съда с декларация ролята на Пеевски във фалита на КТБ"}
{"url": "https://www.dnevnik.bg/bulgaria/2019/11/13/3991446_zapochva_nabljudenie_za_zamursiavane_na_mestata_sus/", "text": "Започва мониторинг за замърсяване върху площите на загробване на свинете, засегнати от африканската чума. Това каза министърът на земеделието Десислава Танева в отговор на въпрос на депутата от БСП Светла Бъчварова-Пиралкова за биосигурността по време на изслушването й в Комисията по земеделие, съобщи агенция \"Фокус\". Обясни, че този мониторинг следва да го извършват общините, на чиято територия са площадките на загробване, и да се контролира от регионалните екоинспекции. Посочва, че при унищожаването на общо 140 хил. животни не са използвани инсинератори поради няколко причини. Първо, мнението на Центъра за оценка на риска е, че всяко разкарване на заразена маса крие риск от заразяване на пътната артерия. Второ, поради изричното настояване на всяка браншова организация, посочи министърът. Никога не е стоял въпросът освен по медиите за ползването на тези средства за унищожаване на засегнатите свине. Нещо повече, справката за всички страни - членки на ЕС, 11 на брой, в които имаше практика за унищожаване на засегнати животни при такива обеми, сочи, че винаги е ставало със загробване, посочи тя. ", "date": "2019.11.13", "title": "Започва наблюдение за замърсяване на местата със загробени свине"}
{"url": "https://www.dnevnik.bg/sport/2019/11/13/3991043_tiim_specheli_zrelishten_mach_i_ostavi_djokovich_i/", "text": "Две победи след два мача  срещу Роджър Федерер  и Новак Джокович. Това е резултатът за Доминик Тийм, който си осигури място в полуфиналите на финалния турнир на АТП в Лондон. Австриецът направи обрат с 6:7 (5), 6:3, 7:6 (5) срещу Джокович в зрелищен двубой. В последния кръг в групата сърбинът ще се изправи срещу Федерер в пряк спор за класиране за полуфиналите в надпреварата. За Тийм това беше четвърта победа в последните пет мача с Джокович.", "date": "2019.11.13", "title": "Тийм взе зрелищен обрат и остави Джокович и Федерер да спорят за оцеляване в Лондон"}
{"url": "https://www.dnevnik.bg/analizi/2019/11/13/3991001_zashto_demokratichna_bulgariia_tolkova_mnogo_drazni/", "text": "                         И така: оказа се, че за управляващите от ГЕРБ един от най-големите проблеми на държавата, враг №1 и виновник за всичко е не друг, а \"Демократична България\" (ДБ). Заради нея (и заради избирателите ѝ), видите ли, за малко \"синя\" София да стане \"червена\", а страната да се отклони от пътя на евроатлантическите ценности и на неспирния възход. Излезе дори, че тя е в дъното и на безалтернативния избор на Гешев за главен прокурор. Съсредоточаването на толкова яростен пропаганден огън върху едно обединение от партии, явили се на избори \"без пукнат лев\", със скромни организационни възможности, с почти отрязан достъп до медиите и (като резултат) с ограничено електорално влияние, е силно несъразмерно. Впрочем същите, които сега сипят огън и жупел върху ДБ, по други поводи я описват пренебрежително като незначителна софийска дребна коалицийка от още по-дребни партийки. С какво тогава ги дразни и притеснява толкова много? Отговорът на този въпрос минава през анализ на някои от конкретните обвинения. Тук можем да прескочим най-безсмислените и плоски опити за заяждане \"на дребно\", които и без това вече бяха многократно цитирани и коментирани. Като: \"бившите деца и внуци на червената номенклатура\" и \"да си изберат Манолова за шеф\". Има други цитати, които са още по-показателни. Да започнем с този пример: един бивш държавен глава, излъчен навремето от ГЕРБ, сподели \"своето дълбоко притеснение\" и \"унижение\" от това, че на балотажа ръководството на \"Демократична България\" било влязло в съюз с Мая Манолова. Тази откровена измислица е унизителна най-напред за онзи, който я произнесе. Защото тъкмо ръководството на \"Демократична България\" изрично обяви, че не подкрепя нито една от двете участнички в балотажа. Тъй че не е влизало в съюз с когото и да било. Колкото до избирателите на ДБ, тук нещата са изцяло в полето на спекулациите. Част от тях сигурно наистина са гласували за Манолова, но друга, вероятно по-голяма част, на практика (пряко или косвено чрез отказа си да заемат страна) са подкрепили Фандъкова. Тъй че с не по-малко основание може да се твърди точно обратното - че избирателите на \"Демократична България\" са спасили Фандъкова, за което ГЕРБ трябва не да ги хули, а да им благодари. Впрочем в сравнение с изборите през 2015 на първия тур тази година Фандъкова е получила 76 хиляди гласа по-малко. Това ми се вижда като повод за още по-\"дълбоко притеснение и унижение\". Нека ГЕРБ най-напред да се сърди на своите вече бивши избиратели. И да се запита защо са изоставили партията. \"Ние трябва да спрем да ги наричаме десница (...) Това не е градска десница, а опозицията вътре в комунистическата партия\", обяви премиерът и лидер на ГЕРБ, който нерядко борави толкова произволно с фактите и думите, че невинаги му се разбира какво иска да каже. В случая, изглежда, се опитва да твърди, че \"Демократична България\" едва ли не е част от \"другия отбор\" и затова не може да се нарича \"десница\". Важно е обаче не кой как се нарича, а какво прави. В това отношение за разлика от \"Демократична България\" самият той често е в трогателен синхрон с бившата комунистическа партия - за \"Белене\", Путин, Русия, санкциите, руските газови \"потоци\", случая \"Скрипал\", Цацаров, Доган/Пеевски. Въпреки всичките си шумни конфликти за пред публиката по много ключови за страната въпроси те играят заедно. Като например съдебната реформа, която навремето провалиха с общи усилия, а сега в един глас ѝ приписват избора на Гешев. Така излезе, че Цацаров, Борисов и всички, които зад кулисите дърпат конците на ВСС, нямат никаква отговорност за този избор. Те просто следвали законовата процедура. Тя пък била приета по настояване на политици, които днес са в \"Демократична България\". Тъй че тези, които протестират, да се сърдят на себе си. Всичко това, разбира се, чисто фактологически и хронологически не е вярно. Но по-важно е друго. Колкото и да бяха кандидатите за поста, каквато и да беше процедурата, резултатът щеше да е същият. Защото в България и процедурите, и институциите, които ги изпълняват, са отдавна овладени, изпразнени от законовото си съдържание и запълнени с лепкава кал. В борбата за определението \"десен\" тези дни едно друго светило на ГЕРБ изкова понятието \"либерални анархисти\". Демек избирателите на \"Демократична България\" са нещо между средно лявото и крайно лявото. Да оставим настрана обвинението в анархизъм, което е очевидна глупост, пусната с цел да бъдат подведени повече хора. Подвеждането се крепи всъщност основно на определението \"либерални\". И на заблудата, че \"либерализъм\" и \"либерална демокрация\" са едно и също. Но не са. Либералната демокрация е съвкупност от принципи, които обединяват всички нормални, демократични партии в Европа и по света - и десните, и либералните, и левите. Сред тези принципи са върховенството на закона, разделението на властите, независим съд, неутрални институции, действащи в обществен интерес, независими медии и свобода на словото, зачитане и защита на правата на човека. Тук обаче разделението на властите е куха фраза (\"виждане на десните екстремисти\" - по Гешев), законът се прилага избирателно, независимостта на съда е под непрекъсната обсада, институциите действат в частен интерес, независимите медии се броят на пръсти, свободата на словото е удавена в жълто-кафява помия, а правата на човека се зачитат според това кой е човекът. Привържениците и избирателите на \"Демократична България\" (независимо как са постъпили на балотажа) като цяло не одобряват ГЕРБ не защото \"не са десни\" или са (или не са) либерали, а защото държат на принципите на либералната демокрация. Така стигаме и до отговора на въпроса от началото. Каквито и (реални или измислени) недостатъци да има, колкото и да е слабосилна, \"Демократична България\" пречи на управляващата ГЕРБ с това, че със самото си присъствие прави все по-видима нейната същност.", "date": "2019.11.13", "title": "Защо \"Демократична България\" толкова много дразни ГЕРБ"}
{"url": "https://www.dnevnik.bg/analizi/2019/11/13/3991009_rodilnite_petna_na_prehoda_niakoi_obiasneniia_na/", "text": "                         Прегледах голяма част от писаното за прехода и почти всички филми за 1989 г., представени на вниманието на телевизионната публика. Историята, която те разказват в противоречие с  разумно определените критерии за преход , е следната: - 1989 г. най-често е \"заговор на великите сили\" - НАТО искали \"мир на всяка цена\", затова Джордж Буш и Михаил Горбачов се договорили \"западняците\" да не преследват комунистите, а да им дадат пари назаем, за да подкрепят безкръвния преход - КГБ, съответно Комитетът за Държавна сигурност (ДС) и техните поделения в СИВ и Варшавския договор, има силата и уменията да управлява мимикриите и смяната на стария режим - Наивни граждани се хващат за ръце в 600-километрова \"жива верига\", искат си бащинските имена, демонтират Желязната завеса, крият се по чуждестранни посолства и т.н. - А режимът изведнъж само привидно се разпада, докато \"тайните служби\" завземат партии и бизнес, вместо да ги предоставят на наивните граждани - Инфилтрирани ченгета от ДС превземат първо политическите партии, след това изборните органи на властта (парламент, изпълнителна власт, съд, прокуратура и местни власти) и правят каквото си искат - Тези недоунищожени остатъци от предишния режим \"превръщат политическата си власт в икономическа\", застават на \"входа\" и на \"изхода\" на иначе добре работещите предприятия, експлоатират наивния народ, забогатяват на негов гръб и инсталират своите приятели на командните висоти в държавата, банките, промишлеността и, разбира се, дипломатическите служби - През това време избирателите продължават да са наивни, некомунистите са безсилни или корумпирани, а изначалните заговорници стрижат дивидент след дивидент - Историческите сили са виновни за несполуките на народа, както и на, по подразбиране, самите тълкуватели. Напук на тези заговори и разпадналата се държава (макар \"да няма такава държава\"), на манипулациите и кражбите на прехода хората днес са  много по-заможни  от когато и да било в историята на България и на другите страни от групата на договорения разпад на комунизма. Обяснението е в обстоятелството, че лошите неща идват от миналото, а хубавите от бъдещето, колкото и неясно да е то. Това бъдеще \"още не се е развило на собствена основа, а напротив, възникнало е от социалистическото общество и следователно във всички отношения в икономическо, морално и психическо отношение запазва родилните петна на старото общество, от недрата на което то се е появило\". Това е парафраза от последния теоретичен опит на Карл Маркс. Във втората половина на 80-те години започва класическа смяна на диктаторските режими. Логиката и микроикономиката на диктатурите е такава, че срещу тях се изправят хора от близкото обкръжение на диктатора. Масовите протести обикновено са вторични. Само Октомврийската революция през 1917 г. е дело на аутсайдери. Но и тя става възможна благодарение на абдикацията на императора и демократичната еуфория от март до октомври онази година. Икономически процесът на ерозия на съветската система започва в средата на 1950-те, когато възстановяването от разрухата на войната е приключило. Но той е спрян от потъпкването на унгарските бунтове от Червената армия, изграждането на Желязната завеса (от 1945 г. и после физически от 1961 г., за да не се изнесат източногерманците на Запад), забраната (под заплаха от нова инвазия) за присъединяване на Унгария към Международния валутен фонд (1967 г.) и нахлуването на Варшавския договор в Чехословакия (през август 1968 г.). Но се възражда от т.нар. Хелзинкски процес към средата и края на 1970-те години, както и от възванието на цяла плеяда писатели, режисьори, музиканти и рокмузиканти - като Георги Марков, Вацлав Хавел, Александър Солженицин - хората да живеят достойно, без страх и не в лъжа. По силата на \"Хелзинки\" комунистическите страни се съгласяват, че следва да спазват основните човешки права и да разрешават на роднини да посещават своите близки в некомунистически страни. За да изпълнят условията за кандидатстване за заеми в твърда валута (преди това те задлъжняват към СССР, който през 1940-1950-те години ги е ограбил). На 2 май 1989 г. започва демонтажът на Желязната завеса на унгарско-австрийската граница. По решение на управляващите комунисти в Унгария. На 8 май те уволняват Янош Кадар, който е начело на страната от 1956 г. Действията на правителството са координирани преди това от премиера Миклош Немет с Михаил Горбачов (през март 1989 г.). Аргументите са разработени от шефа на МВР Ищван Хорват и се свеждат до следното: унгарските граждани разполагат със свобода на придвижване, 6 милиона от тях пътуват всяка година; на година има не повече от 10 случая на нелегално преминаване на границата от унгарски граждани (най-вече заблудили се пияници и бягащи от училище ученици), както и 200-250 опита от чужденци; при толкова ограничен трафик изразходването на 50 милиона щатски долара (които правителството няма) за ремонт на Завесата е напълно безсмислен разход. През март Немет споделя с Горбачов намерението да се проведат разговори с опозицията на Кръглата маса по полски образец и пита как биха реагирали 80 000 съветски войници, разквартирувани в Унгария. Отговорът на Горбачов е: \"Аз не съм съгласен с многопартийната система... и с въвеждането й в Унгария. Но това не е моя работа. Вие сами решавате. Но можете да сте сигурни, че на войските няма да бъде наредено да разгромят вашата многопартийна система\". На 7 май 1989 г. в ГДР са проведени местни избори, на които Народният фронт (по подобие на Отечествения фронт в България) \"побеждава\" с 98,6% (в Магдебург – 99,7%, в Ерфурт – 99%, в дъното на класацията е Дрезден – едва 97,5%). Но тези избори са различни от провежданите в продължение на 44 години. На тях са допуснати независими наблюдатели и за първи път има свидетели, че изборите са фалшифицирани. Наблюдателите са от протестантската църква, които по конституция имат правото да наблюдават изборите. Два месеца преди вота берлинският пастор Райнер Епелман е поискал от властите църквата да упражни това право и те се съгласяват. Свидетелствата на пасторите са разпространени от западногерманската телевизия и стават основание за летните политически протести  в ГДР, които завършват с отварянето на Стената на 9 ноември. В трите балтийски републики на СССР на 23 август 1989 г. (50 години след подписването на пакта \"Рибентроп-Молотов\") гражданите протестират за независимост,  хванати за ръка в най-голямата жива верига в историята на човечеството,  дълга 630 км. Пак през август 1989 г. румънският лидер Николае Чаушеску предлага инвазия на Варшавския договор в Полша, \"за да се унищожат антисоциалистическите елементи\". През септември същата година Тадеуш Мазовиецки ще оглави правителството на Полша, а Лешек Балцерович ще разработи и започне да прокарва план за излизане на Полша от състоянието на фалит. По това време и СИВ, и Варшавският договор са все още на мястото си, а СССР има разположени в Централна Европа с 10 000 повече ядрени бойни ракети от НАТО. Тодор Живков пък предлага на Горбачов да му помогне с разпростирането на социалистическите идеи в балтийските републики (също през март 1989 г.). В България неговото правителство се занимава с други проблеми - то следи \"неформалите\", няколко души са уволнени от работа. На 3 май 1989 г. е прието Постановление на Министерски съвет №19 (\"За правилата на организация на банковото дело\"), с което започва учредяване на частни банки с публични, т.е. на данъкоплатците средства и със спестяванията им в ДСК. Още преди първите избори са лицензирани около 30 банки. Също през май 1989 г. в Джебел, Каолиново, Езерче и на други места турските общности започват протести за връщане на имената, които са сменени насила през 1984-1985 г. Това ускорява приемането на 10 май 1989 г. на Закона за задграничните паспорти и пътуванията в чужбина, за да може на 29 май Тодор Живков в обръщение по държавните радио и телевизия да призове Турция: \"Отворете границата за всички български мюсюлмани, които желаят да отидат в Турция временно или желаят да живеят там\". Между 3 юни и 21 август 1989 г. 360 000 души (55-60 хиляди семейства) напускат България, много от тях продават имуществото си на функционери, близки до БКП и службите за сигурност. Имотите бързо са препродадени и през 90-те години едва около 300 семейства успяват да възстановят собствеността си. Колебанието между различни крайни, макар и в самозаблуда, тълкувания е естествено. Борещите се за власт строят утопии, а когато такива няма в бъдещето, те ги търсят в миналото. Онези на власт пък си оправдават настоящето. Когато няма с какво, на помощ идват \"родилните петна\" на миналото. И двата подхода са вид утопия с различна цел, уточнява Карл Манхайм през 1929 г. Възможно е да няма никакво значение какво е първоначалното разделение на права на собственост и доходи. При условие, че правилата и разходите по корекциите позволяват приемливо преразпределение. Иначе казано: независимо кой какво е заграбил в началото, около 1989 г., ако тези условия се изпълняват, след време споровете и несъгласията се изглаждат - неспособните фалират, ощетените биват възмездени, а онези, което предлагат нещо, което хората търсят, продължават напред. Пречките за подобно развитие след 1991 г. в България са две. Споменатите вече наивни избиратели, които позволяват, вярвайки на съответните политици, вредна политика, която увеличава разходите за информация, договаряне и решаване на спорове. И независимата прокуратура, каквато няма преди 1989 г. В конституцията от 1991 г. тази фигура на главния прокурор си проби път, защото имаше страх от преследване на политически противници. Едва след повече от 20 години някои хора се сетиха, че институцията може да се използва за преразпределение на стопанско и политическо влияние. Но този феномен е нов, не е родилно петно на развития преход.", "date": "2019.11.13", "title": "Родилните петна на прехода. Някои обяснения на успеха и несполуките"}
{"url": "https://www.dnevnik.bg/sport/2019/11/13/3991038_klati_li_se_stolut_na_dancho_lazarov_v_bulgarskata/", "text": "Приобщаване или отлъчване. Това са похватите, които президентът на Българската федерация по волейбол (БФВ) Данчо Лазаров използва от години, за да държи властта в организацията. Когато се почувства застрашен, той или намира начин да държи неудобните близо до себе си, като им дава постове, или ги изхвърля. Поредният епизод от  студената война между него и вицепрезидента на федерацията Любомир Ганев  загатва, че Лазаров вероятно е притеснен. Засега президентът на федерацията подрежда картите така, че отново да е в печеливша позиция. Този път обаче може и да се окаже, че козовете не са в него. \"Данчо Лазаров\" ООД \"При Лазаров проблемът вече е и възрастов. Станал е изключително мнителен и подозрителен. Аз съм го казвал и преди - не може повече тази федерация да се управлява като \"Данчо Лазаров\" ООД\". Това заяви бившият вицепрезидент и дясна ръка на Лазаров във федерацията - Петър Кънев, през лятото на 2016 г. Тогава дългогодишният председател на БФВ съзря опит за вътрешен преврат от страна на Кънев и друг вицепрезидент - Иван Тодоров-Сенатора. Последва отстраняването на двамата след общо събрание в Казанлък. Три години и половина по-късно ситуацията е сходна. Източници на \"Дневник\" твърдят, че Лазаров се чувства застрашен от Ганев и ще опита да го отстрани заедно с други трима неудобни членове на управителния съвет. Плановете са това отново да стане по познатия начин. За целта е свикано  предколедно общо събрание на 20 декември в Казанлък . Преди време Лазаров даде знак, че ще се оттегли след домакинството на световното първенство за мъже през 2018 г. Ганев пък  заяви, че би се радвал да го наследи начело на федерацията . Последва ход, с който Лазаров отново отложи слизането си от поста и  си осигури мандат до 2021 г . След това за пред обществото привидно възцари мир, като Ганев остана вицепрезидент, но отвътре във федерацията върви студена война. Един от ударите срещу бившия волейболен национал беше процедурата за избор на нов доставчик на екипировка за националните отбори, а  губещият се оказа \"Асикс\", която е представлявана в България от Ганев . Последният щрих на напрежението беше случаят, в който  волейболната федерация публично се ядоса преди два месеца на твърдения, че Ганев е дарил 700 топки . Шахматни ходове на волейболното поле \"Със сигурност очаквам аз да отпадна. Напоследък такива бяха индикациите, но това е нормално. В крайна сметка УС има думата, то трябва да решава\", каза преди два дни Ганев пред \"Нова\" по повод на свиканото за 20 декември общо събрание.      Ключът към това решение най-вероятно е уставът на федерацията, според който за президент може да бъде избиран единствено човек, който е в управителния съвет. Засега Ганев отрича да има планове да сменя Лазаров. \"Не знам кой иска да ме отстрани, но в последната една година и най-вече в последния месец получих много индикации, че може да ме махнат. Аз си върша работата, на никого не преча. Аз дори заявих след септември месец, че нямам амбиции да се кандидатирам за председател на УС, аз съм доволен от това, което правя. Моята работа е да търсим финансиране, партньори\", заяви Ганев пред \"Диема спорт\". Вглеждането в детайлите обаче повдига въпроси около хода на Лазаров, като прави препратка към  скандалите във футбола  и свалянето на друг дългогодишен президент - този на БФС Борислав Михайлов. Бившият вратар беше притиснат да подаде оставка след тежката загуба с 0:6 от Англия и съпътствалите я скандали. Във волейбола в първите дни на 2020 г. предстои  европейска квалификация за олимпийските игри , която е последната възможност за мъжкия национален отбор да стигне до Токио 2020. Очевидното отстъпление в резултатите на тима в последните години, както и лошото състояние на отбора правят възможностите за успех минимални. А евентуално второ поред неучастие на олимпийски игри би усилило натиска върху федерацията и в частност Лазаров. Вероятно с едно наум от станалото във футбола той бърза да си осигури отстраняването на Ганев поне в краткосрочен план. Тук идва и вторият важен елемент в пъзела на студената война - близостта на Ганев с министъра на спорта Красен Кралев. Тъкмо Кралев часове след загубата от Англия обяви публично, че министър-председателят Бойко Борисов и държавата прекратяват отношенията си с БФС до оставката на Михайлов. Не е изключено подобен развой да има и във волейбола. В предаването \"Код спорт\" Кралев реагира на думите на Лазаров, че нищо фатално няма да се случи при некласиране за олимпийските игри, като заяви предупредително: \"Не, този път ще се случи\". Важният въпрос за волейбола в България е не толкова дали ще има смяна на президента, а дали изходът от противопоставянето във федерацията ще доведе до осезаема промяна в управлението и развитието на спорта, който все повече губи позиции въпреки поредицата големи домакинства, за които бяха вложени милиони.", "date": "2019.11.13", "title": "Разклати ли се столът на Данчо Лазаров във волейболната федерация"}
{"url": "https://www.dnevnik.bg/sviat/2019/11/13/3990796_trump_posreshta_priiatelia_erdogan_sus_zaplaha_ot/", "text": "Той е добър човек. Просто ви представлява много добре.\" С тези думи строителният предприемач Доналд Тръмп описва \"силно уважавания\" турски премиер Реджеп Тайип Ердоган през 2012 г. при откриването на \"Тръмп тауър\" в Истанбул. Днес като президент на САЩ Тръмп се среща с турския си колега, когото неведнъж е защитавал и е наричал \"приятел\" и \"адски добър лидер\". \"Ройтерс\" отбелязва, че двамата имат здрава връзка и това вероятно според мнозина е единствената причина последните години да не доведат до пълен срив на отношенията между Турция и Съединените щати. Все пак сериозните проблеми между двете страни, съюзнички в НАТО, остават. Визитата на Ердоган във Вашингтон бе под въпрос, след като започна турската операция \"Извор на мира\" в Сирия. Тя промени присъствието на САЩ, които помагаха на доминирани от кюрдски сили бойци, установили контрол над голяма част от Сирия, и стана повод за частично изтегляне на Вашингтон (и промяна на  баланса на силите на терен ) - решение, което САЩ след това  донякъде преразгледаха . Покупката на ракетни комплекси  С-400  от Русия вече бе довела до решение за изключване на Турция от програмата за изтребители F-35, а турската операция (третата в Сирия) бе последвана от решение за санкции, наложени от Тръмп ( отменени ) и възможности за нови мерки, обявени от конгреса. Камарата на представителите дори  гласува резолюция , признаваща масовото избиване на арменци в Османската империя преди малко над век за геноцид. Тази седмица някои конгресмени изпратиха до Тръмп писмо с искане поканата към турския му колега да бъде оттеглена. От последното му посещение насам някои  припомнят  и за  боя, нанесен от охраната му  на кюрдски активисти. Частта с Ердоган и Тръмп Досега не са били налагани сериозни санкции на Турция заради тези спорни точки и връзките между президентите помогнаха. Според Сонер Джагаптай от Вашингтонския институт за близкоизточна политика \"в отношенията САЩ-Турция частта с Ердоган и Тръмп е единственият компонент, който работи в момента\". Същевременно \"доверието между правителствените агенции на двете страни се е сринало\" и в САЩ има сериозен гняв към Турция \"и обратното\". Съветникът на Тръмп по въпросите на националната сигурост Робърт О'Брайън обаче заяви пред Си Би Ес в неделя, че заплахата от санкции вече е реална. \"Ако Турция не разкара С-400... вероятно ще има санкции. Турция ще усети ефекта им.\" Анкара, която прие първата доставка на компоненти от С-400 това лято, настоява, че внедряването на тази руска военна техника в страна от НАТО не създава рискове за алианса. Тя казва и че опитала да купи американските комплекси \"Пейтриът\", но те били твърде скъпи. За \"Ройтерс\" високопоставен служител на американската администрация заявява, че основните цели на Белия дом днес са Ердоган да бъде убеден да се откаже от С-400 и да се съгласи на трайно прекратяване на огъня в Сирия (нещо, което Тръмп опита да обяви, че вече се е случило  с американска помощ , макар решението за по-дълго спиране на операцията да дойде след разговор на Ердоган с руския му колега Владимир Путин). При съгласие Вашингтон може да върне Анкара в програматат за F-35 и да предложи двете страни да подпишат търговска сделка за 100 млрд. долара, казват двама служители на администрацията. Какво мисли Турция  Анкара обаче не приема идеята, че би могла да се откаже от С-400, според турски представител, цитиран от агенцията. Не се гледа добре и на промяната в плана на САЩ - американското присъствие в Сирия да продължи заради петролните обекти на изток и така да не слага край на сътрудничеството с кюрдските бойци. Според служителя \"оставането на американски войски на петролните полета в Сирия не е в духа на направеното в Сирия\", а \"подкрепата, която САЩ оказват на (кюрдските Сили за защита на народа, смятани от Турция за терористи - бел.ред.), е една от най-големите заплахи\" за двустранните отношения. Освен това Вашингтон, наблюдавал по-скоро безучастно посегателствата срещу демокрацията в страната, би искал да бъдат свалени обвиненията срещу американски консулски служители, изправени пред съда в Турция. Ердоган също има искания - например да бъде екстрадиран духовникът Фетхуллах Гюлен, който според турските власти стои зад неуспешния опит за преврат от 2016 г. Година след валутната криза, за която решения на САЩ допринесоха, двамата лидери разменяха реплики най-вече за Сирия. Тръмп  се обърна до Ердоган и с писмо , призовавайки го да \"не бъде глупак\". От своя страна турският държавен глава заяви наскоро, че и двамата са \"на едно мнение... за нуждата от решаване на проблеми и подобряване на отношенията въпреки облаците в двустранните ни връзки.\" Самият Ердоган заяви преди пътуването, че работи за \"нов период\" в двустранните отношения по въпросите на сигурността, предаде Анадолската агенция. Президентът добави, че за него ще са на дневен ред както отношенията на САЩ с \"терористи\" (държавната агенция съобщаваше в последното време, че американски войници осъществяват отново патрули с кюрдските бойци на фона на руско-турските), така и съдбата на Гюлен.", "date": "2019.11.13", "title": "Тръмп посреща днес \"приятеля\" Ердоган със заплаха от санкции"}
{"url": "https://www.dnevnik.bg/evropa/2019/11/13/3990786_svruhbogatite_britanci_sa_gotovi_da_si_stegnat_bagaja/", "text": "Джереми Корбин по-лош от Брекзит? Това е убеждението на много милиардери в Обединеното кралство, готови да си стегнат багажа или да преместят своите активи в чужбина, ако на власт дойде Лейбъристка партия, която няма да жали свръхбогатите. Лидерът на основната опозиционна британска партия е с доста леви убеждения и истинско плашило за най-богатите британци и чужденци, които от години се чувстват в свои води, особено в шикозните квартали на Лондон. Определян от някои като социалист, пълен антипод на милиардерите, Корбин води кампания за парламентарните  избори на 12 декември , чийто фокус е по-справедливото преразпределение на богатството. В една страна, отслабена от десетилетие на строги икономии, въпросът за неравенството, понякога крещящо, изигра главна роля при вота за Брекзит и ще бъде в центъра на твърде поляризирания избор между Корбин и консерватора Борис Джонсън, произхождащ от много заможно семейство.  Британският премиер не се поколеба миналата седмица, започвайки предизборната си кампания със статия в консервативния вестник \"Дейли телеграф\", да сравни Корбин със Сталин. Той обвини лейбъристкия лидер, че ненавижда богатите.  Доказателство, че въпросът продължава да е много актуален и че класовата борба в Обединеното кралство далеч не е приключила, са думите на верния на Корбин депутат лейбърист от Брайтън Лойд Ръсел-Мойл, заявил в ефира на Би Би Си, че \"никой в тази страна не трябва да бъде милиардер\". Мерките, за които говорят лейбъристите, закономерно карат богаташите да треперят. Те се боят от допълнителни данъци върху доходите, които може да достигнат 50 процента от годишните доходи над 123 хил. лири, върху наследството или частните училища. Лейбъристите дори възнамеряват да забранят частните самолети до 2025 г., за да спрат милиардерите \"да съсипват климата\". \"Клиентите ни като цяло се безпокоят повече от Джереми Корбин, отколкото от Брекзит\", обобщи Джон Хил от лондонската компания за управление на активи \"Сондърсън хаус\". Той стига дотам, че съветва клиентите си да не се поддават на паника и при необходимост да изпълнят своите планове да прехвърлят собствеността си. В Обединеното кралство няма данък богатство, а заможните плащат ниски данъци върху недвижимото си имущество. Дори е възможно парите, които те печелят в чужбина, да не бъдат обложени с данъци, ако постоянното им местожителство не е в кралството. Въвеждането на много по-високи данъци ще накара свръхбогатите да преместят всичките си активи или част от тях на по-благоприятни места като Монако или Швейцария. \"Можем реалистично да очакваме, че правителство на Корбин ще доведе до бягство на най-богатите хора от страната\", предупреждава Найджъл Грийн, генерален директор на финансовата консултантска компания \"Дивиър\".  \"Лош шеф\" Грийн обяснява, че ултрабогатите \"са мобилни по света\". \"Ако тези хора искат да заминат, а според нашите констатации голям брой от тях може да го направят, ще пострадат държавните финанси\", смята той. В Обединеното кралство живеят 151 милиардери. Най-богатите 1000 души и семейства разполагат с общо 771 милиарда лири - исторически рекорд според последното годишно проучване на в. \"Сънди таймс\" по въпроса. Някои милиардери не крият ненавистта си към политиката на Корбин. Лейбъристкият лидер окачестви Майк Ашли, който е начело на бизнес империя, като \"лош шеф\". Полемичният бизнесмен отговори, че Корбин е \"не само лъжец, но и некадърник\". Миналата седмица Корбин отправи нападки срещу херцога на Уестминстър заради земите, които притежава, срещу Джим Ратклиф, собственик на нефтохимическата компания \"Инеос\", който прехвърли богатството си в Монако, срещу медийния магнат Рупърт Мърдок и срещу Криспин Оди, президент на спекулативен фонд и поддръжник на консерваторите. Малцина са богаташите, които подкрепят лейбъристкия лидер. Един от тях е Джон Милс, основател на веригата за продукти за дома Джей Ем Ел. \"Мнозина от нас (в бизнес средите) са обезпокоени от регионалните неравенства. Джереми има съвест и идеи да помогне на най-бедните хора\", каза Милс пред \"Сънди таймс\".  /БТА", "date": "2019.11.13", "title": "Свръхбогатите британци са готови да си стегнат багажа, ако Корбин спечели изборите"}
{"url": "https://www.dnevnik.bg/sviat/2019/11/13/3990989_procesut_za_impiichmunt_na_trump_stava_publichen_kakvo/", "text": "Процесът за импийчмънт на американския президент Доналд Тръмп ще стане публичен днес със започването на първите изслушвания на свидетели при открити врата. Демократите в Конгреса на САЩ започнаха разследването си в края на септември, за да установят дали Тръмп е използвал позицията си, за да накара Украйна да разследва за корупция сина на конкурента си в предстоящите избори  Джо Байдън. За какво са тези изслушвания Демократите искат да натрупат възможно най-широка обществена подкрепа, в случай че решат формално да започнат процеса на  импийчмънт.  Предаваните пряко изслушвания \"ще позволят на американския народ сам да оцени свидетелите\", коментира председателят на комисията по разузнаването Адам Шиф. Те искат да докажат и че служители на Тръмп са забавили изпращането на финансова помощ за сигурността на Киев и са опитали да уредят среща с президента Володимир Зеленски, за да му въздействат. В този процес е участвал и личният адвокат на Тръмп  Руди Джулиани. Трима дипломати, вече изслушани на закрити врати, сега ще говорят публично. Те ще разкажат за събитията около телефонния разговор на  Тръмп със Зеленски  на 25 юли. Непълни записки по него вече бяха разпространени от Белия дом. Според тях президентът е притискал Зеленски да разследва безпочвена конспиративна теория, свързана с изборите през 2016 г. и сървърите на Демократическата партия, както и украинска енергийна компания, в чийто борд е членувал синът на Джо –  Хънтър Байдън. Демократите се надяват и да докажат, че Тръмп е възпрепятствал работата на Конгреса (което също би било основание за импийчмънт) като е отказал да им сътрудничи и е пречил на свидетели да се появят на Капитолия. Кои са свидетелите Пръв ще се яви днес Уилям Тейлър, който е шарже д'афер на САЩ в Украйна. Разследването на Камарата вече показа негово съобщение, в което той пише \"Лудост е да блокираш помощ за сигурността, за да ти помогнат в политическа кампания\". Вторият – Джордж Кент, също ще свидетелства днес. При закрити врата той каза, че е бил притеснен от усилията на Джулиани да притисне Киев в полза на Тръмп.      В петък пред конгресмените ще застане бившият посланик  Мари Йованович , която бе отстранена от поста си през май, след като Джулиани започнал кампания срещу нея. Тя каза, че е била отзована набързо и ѝ е било казано, че държавният секретар Майк Помпео не може повече да я защитава. Как републиканците дават отпор Републиканците, които са малцинство в Камарата на представителите, също поискаха свои свидетели. Единият от тях е Хънтър Байдън, а другият – анонимният информатор, чийто сигнал започна разследването. Демократите могат да наложат вето на тези искания и вероятно ще го направят. Според консервативната партия разследването е едностранчиво, свидетелствата не са от първа ръка, а отзоваването на Йованович е страничен проблем. Тръмп също настоява, че е невинен. Какво се знае досега Непълни записки от разговора, разпространени от Белия дом, потвърждават, че Тръмп е поискал да се разследва дали Байдън е блокирал антикорупционно разследване срещу украинската енергия \"Буризма\", в чието ръководство е участвал синът му Хънтър. За такова нещо досега няма доказателства. Тръмп е поискал и Зеленски да разследва вече опровергана конспиративна теория, че хакнатите през 2016 г. сървъри на Демократическата партия са били в Украйна. Текстови съобщения между Тръмп и специалният посланик за Украйна  Кърт Волкър , посланикът в ЕС  Гордън Сондланд  и адвоката му  Руди Джулиани  показват, че той е упражнявал натиск върху Зеленски. Целта е била украинският президент публично да обяви, че ще разследва \"Буризма\", преди да му бъде позволено да се срещне с Тръмп в Белия дом.      Сондланд свидетелства, че Тръмп до голяма степен е делегирал политиките спрямо Украйна на Джулиани. По това време адвокатът е търсил компрометиращи факти за Байдън, който засега е най-вероятният опонент на Тръмп на изборите догодина. Той изрази и недоволството си, че на частно лице му е било позволено да се бърка в държавни работи. Шарже д’аферът на САЩ в Украйна Уилям Тейлър заяви, че Тръмп е обвързал военната помощ за Киев с исканията си. Волкер свидетелства, че е свързал Джулиани с високопоставен съветник на Зеленски, но не е знаел за задачата му да търси компромати за Байдън. Бившият съветник на Помпео Майкъл Маккинли каза, че е напуснал поста си заради нежеланието на министерството да защити Йованович. Бившият съветник по националната сигурност Джон Болтън е изразил тревога за въвличането на Джулиани в Украйна – това твърди бившият съветник на Тръмп за Русия Фиона Хил. Самият Болтън каза, че няма да свидетелства, преди федерален съд да му нареди това.", "date": "2019.11.13", "title": "Процесът за импийчмънт на Тръмп става публичен: какво се знае досега"}
{"url": "https://www.dnevnik.bg/detski_dnevnik/2019/11/13/3987956_margaritka_predstavia_nov_album_s_detski_avtorski/", "text": "В края на ноември проектът  \"Маргаритка\"  ще представи нов албум с детски песнички, които ще помагат на малчуганите да създадат по-лесно всекидневните навици като миенето на ръцете и зъбите, храненето и подреждането. Той носи името \"Полезни навици\", а песните в него са с авторско съдържание. \"Въпреки че досега давахме нов живот на класически авторски произведения, вярваме, че е дошло времето да създаваме и нови\", каза за \"Дневник\" Яна Липованска, която заедно с Виктория Терзийска, известна като Вики от група \"Мастило\", направи  социалния проект \"Маргаритка\".  До този момент Youtube каналът на проекта има над 80 хил. последователи и 40 млн. гледания. Както и в предишните два албума, песничките са изпети от популярни български поп изпълнители, сред които Михаела Филева, Дичо, Графа и Орлин Павлов. Авторите на музикалното съдържание са Краси Тодоров и Виктория Терзийска, а текстовете са дело Илия Деведжиев.      \"В момента поемаме предизвикателството да създаваме ново музикално съдържание за деца, защото днешните са различни и имат нужда от творчество, което да отговаря на техните нужди\", допълни Липованска и обясни, че чрез Биби и Мими - едни от основните герои в проекта, детето е склонно да възприема нещата по съвсем друг начин и с желание, музика и игра да се научи по-лесно да изпълнява елементарни навици от всекидневието и те да се превърнат в постоянни. И с този албум \"Маргаритка\" ще подпомага изграждането на нови детски площадки, като отделя част от приходите от продажбата им за тази цел. До този момент от проекта са финансирани няколко музикални къта на открито и първата в България музикална детска площадка, която се намира в София. В бъдеще Яна Липованска и Виктория Терзийска планират да съзадат и книжки \"Маргаритка\", насочени отново към изграждането на ежедневните навици у децата.", "date": "2019.11.13", "title": "\"Маргаритка\" представя нов албум с детски авторски песни"}
{"url": "https://www.dnevnik.bg/video/2019/11/13/3990357_kak_da_razpoznavate_falshificirani_snimki/", "text": "Хората не знаят как фалшифицирани снимки заливат интернет и не могат да ги отличат. Как да се научат? След като \"Дойче веле\" обясни защо коментиращите в интернет  трябва да хранят троловете  и как да бъдат различени  фалшиви видеа , сега германската телевизия обяснява и как може да бъде разпозната фалшива снимка.", "date": "2019.11.13", "title": "Как да разпознавате фалшифицирани снимки"}
{"url": "https://www.dnevnik.bg/analizi/2019/11/13/3990110_10-i_noemvri_ot_togava_i_ot_dnes/", "text": "\"Защо в България демократите (особено Иван Костов и Филип Димитров) не извършиха лустрация?\". \"Защо не бе забранена комунистическата партия, та и до днес трябва да се борим с нейните наследници?\". \"Защо не бяха осветлени по-рано агентите на ДС?\". Към днешна дата тези въпроси започнаха да ни задават със сърдито вдигнат пръст определени представители на младите генерации, родени около и след 1989 г. Със сигурност ще ги чуем и тази година – точно 30 години след \"онзи Десети ноември\". Ще кажа, че тези въпроси (и сръднята, съдържаща се в тях) стават все по-лесни, колкото повече време от онази година минава. Защото всъщност Става лесно да го стилизираш според (далеч) по-късно наложили се представи за него, особено пък ако \"потопиш\" нашата, българската ситуация в големия наратив за \"случилото се в Централна и Източна Европа\". Само че аз живях целия този 30-годишен период, преживях (лично) 10.11.1989 г. (и даже живях цели 33 години преди 1989 г.). Затова отначало бих искал да напомня на питащите млади няколко неща, които представляват обективни (и обективно проверими) факти, които днес са буквално \"смлени\" от 30-годишната дистанция от онова време и сякаш абсолютно са изтласкани от гледната точка на днешните реалности. В края пък на текста ще приведа и малко лични (т.е. вече субективни) спомени. И тъй, ще припомня първо, че и приключило примерно с началото на Костовата приватизация и преодоляването на Виденовата катастрофа. А на 10.11.1989 г. стана собствено следното. На абсолютно тайна за българското общество среща на тогавашния съветски посланик Виктор Шарапов с група амбициозни и лично анти-Живковски настроени членове на Политбюро и ЦК на БКП бе дадена политическа \"благословия\": за да се избегнат (именно за да се избегнат) в България събития, аналогични на вече случилите се в Полша, Унгария и ГДР – да бъде стартирана най-сетне \"перестройка\" по Горбачовски модел, убедителен символ за която би могло да бъде единствено \"освобождаването\" на вездесъщия български \"генерален секретар на БКП\". Това абсолютно задкулисно решение на московския \"център\", съгласувано с все по-паникьосващите се от случващото се в Източна и Централна Европа ръководни комунистически кадри у нас, бе приведено в изпълнение на 10.11.1989 г. и то – онези, които му бяхме свидетели, трябва да си признаем – падна като гръм от ясно небе за грамадната част от българите. Падна като гръм от ясно небе дори за около 10-те процента, които слушахме вече западните радиостанции и бяхме чули за \"започналото се\" в Берлин, Варшава и Будапеща. Ето защо само от дистанцията на помръкналата памет днес някой би могъл да каже, че ако не на самия 10.11., то поне в следващите го дни у нас са започнали събития, безспорно имали място в гореспоменатите столици. Та нека се поровят в мрежата, за да се уверят кога за първи път т.нар. неформални организации проведоха своя митинг на пл. \"Св. Александър Невски\" и след повече от 40 години там бе неказионно събран няколкохиляден народ. Мисля, че беше поне двадесетина дни след свалянето на Живков. Спомнете си (онези, които бяхме там), че и тогава буквално никой от говорилите на този митинг \"опозиционери\" не си позволи да спомене за нещо повече от \"преустройство\" и (неопределено за) \"демократизация\", не обаче за някакво възстановяване на многопартийността, за бъдещи избори. Спомнете си, че когато маргинален говорител се одързости да се обърне към множеството вместо с \"другарки и другари\" или с неутралното \"граждани\", с \"госпожи и господа\", хората буквално изтръпнаха и си зашушукаха, че \"това вече е прекалено смело\". Възгласите \"долу БКП\" (за която днес младите генерации питат защо не била забранена след \"падането на комунизма\") прозвучаха – нека им доверя – за първи път на 14.12.1989 г., т.е. повече от месец след прословутото \"падане на БКП\". Истината, уважаеми млади питащи, \"защо не\" е, следователно, че   каквато имаше при срутването на Берлинската стена в ГДР, каквато имаше в Прага (където веднага след тамошните \"оставки\" \"Вацлавски Намести\" почерня от народ и комунизмът бе изметен за броени дни). Да, наистина, от началото на следващата 1990 г. градусът на демократичното движение у нас постоянно се вдигаше, но българите все пак проследиха \"по телевизора\" революцията в Румъния, а в средата на годината въпреки \"синьото море\" на \"Цариградско шосе\" изборите за Велико народно събрание бяха спечелени от БКП (БСП). И знаете ли защо? В България, уважаеми млади, към 10.11.1989 г. членската маса на комунистическата партия броеше около (или дори над) един милион души. Поне половината от тях, да, най-вероятно са били \"номинални\" комунисти – просто от един етап от \"кариерното си развитие\", всеки по-амбициозен (или талантлив) трябваше да стане партиен член, за да продължи напред. Но все пак са били членове на БКП и следователно някаква, па макар и \"нежна\" революция не е можела да не отзвучи в съзнанието им и като заплаха (\"знаем какво се случва във вихъра на революциите\"). Само за сравнение: документален филм от онова време ни показва остатъка на унгарската комунистическа партия, събран (целия!) – към средата на 1990 г. в едно закрито игрище за хандбал. Истински масовите протести (\"палежът\" на Партийния дом, \"Градът на истината\", първата студентска окупационна стачка и т. н.) у нас по парадокс започнаха, след като бившите комунисти спечелиха \"първите свободни избори\". Започнаха и няколко месеца след това потънаха в депресията на \"Лукановата зима\", едва която позволи (през 1992 г.) демократите \"да дойдат на власт\". Е, защо тогава \"не направиха лустрацията\", \"защо тогава не забраниха БСП\"? Ами защото още най-първите движения в тази посока ни показаха тогава, че \"преходът\" в България ще бъде дирижиран и, уви, няма как да не бъде дирижиран от \"патроните\" на онези \"един милион\", които още не бяха раздали \"куфарчетата\". Защото тогава пък, през 1992 г., трябваше да научим (за първи път), че в България освен \"комунистите\" има още много заинтересовани от един \"мирен и плавен\" преход: ченгетата на ДПС, неуредилите се все още в новото време синове, братя, братовчеди, \"семейни приятели\" и т.н. на милионната маса, преквалифицирали се \"разузнавачи\", \"борци\", \"каратисти\" и други социалистически \"спортисти\". Разбрахме го, когато свалиха правителството на спечелилия \"с малко\", но както наивно казвахме, \"завинаги\" СДС с обречения му премиер Филип Димитров. А след това дойдоха двете години политическо безвремие на Беров и подир прокламираното от Желю Желев \"велико време на интелигенцията\", оказалото се доста по-\"велико\" и успешно \"време на мутрите\" (имащо потомство в живота на страната ни и до днес). Още по-сетне пък дойде \"великото време\" на банковите фалити и инфлацията при Виденов и т.н., и т.н. Отговорете си сега сами \"защо не направихме лустрацията\". Кога – нека попитам: цяло десетилетие след \"падането на комунизма\"? \"Защо не забранихме БСП\"? Кога – след десет години нейни мутации и метастази? Кое БСП трябваше да забраним тогава? Да, от ретроспективата на изминалите 30 години периодът, в който едни остарявахме, а други порастваха, изглежда, е започнал да прилича (за вторите – извинимо, за първите – неизвинимо) на някакъв перманентен ентусиазъм, започнал още тогава – в деня на 10.11.1989 г. – празничен, фестивален, героичен, но и страшно лекомислен; който не си е свършил работата, за която днес сърдито му размахват пръст. А знаете ли: аз пък ясно си спомням самия 10.11. и даже – поради навика да съхранявам в архива си всички записки, които съм правил през годините, разполагам днес с един кратък, напълно спонтанен текст, който написах в късната вечер на \"паметната дата\" и който ще приведа тук накрая. Спомням си обаче, че в самата сутрин на този ден срещнах група свои колеги, които настойчиво ме приканиха да отидем не някъде другаде, а на конгреса на \"Българската философска асоциация\" – абсолютно казионно събитие, което ние, тогава младите и независимо мислещи \"неформали\", никога и не бихме помислили да посетим. Защото, довериха ми колегите – говори се, че от сутринта бил започнал някакъв пленум на ЦК на БКП, на който щели (май) да се вземат неочаквани решения. А пък доколкото в \"Българската философска асоциация\" членуват и хора от ЦК, очаква се, когато пленумът свърши и те дойдат при нас, да научим \"много важни неща\" Цял ден висяхме на казионния конгрес и слушахме казионните глупости на марксистките бонзи в очакване на новините. И ето – най-сетне – привечер в залата влезе акад. Николай Ирибаджаков. Прекъсна безсмислено ораторстващите, излезе на трибуната и с едва овладян от притеснение глас заяви горе-долу следното: \"Другари, трябва да ви съобщя, че днес на свое заседание ЦК на нашата партия след откровени и продължителни дискусии взе решение да освободи от поста генерален секретар на БКП другаря Тодор Живков.\" Последваха плахи, а скоро и бурни овации, които стреснаха академика. \"Чакайте, другари\" – направи опит да надвика ръкоплясканията той – \"членовете на Политбюро изрично изказаха дълбока благодарност на другаря Живков за неговата дългогодишна...\", не успя да довърши, защото овациите преминаха във викове. Да, Живков беше паднал. Немислимото се беше случило. По-късно вечерта с група приятели – бяхме млади тогава – отидохме в легендарния магазин \"Бай Генчо\", за да купим нещо за \"поливане\" на невероятното. Помня, че беше кишаво, тъмно и студено – ноември, най-\"социалистическото\" време на годината. Пред магазина се бе извила огромна опашка. Огромна, но абсолютно мълчалива. Наредени един до друг и един зад друг, хората потропваха с крака, за да се стоплят, гледаха в пространството и всеки от тях се стараеше по страшно нелеп начин да дава вид, че \"просто съвсем случайно\" се е озовал тази вечер тук и въобще, въобще не е част от впечатляващото множество. Старанието да се правиш, че нямаш нищо общо с останалите, караше хората да избягват дори да срещат погледите си – даже съсед на съседа в опашката. И в се пак – при срещата на очи с очите блясваше някакво лукаво огънче. Всички знаеха защо са тази вечер тук – всички знаеха, че всеки един и всички знаят онова, което всеки един и всички знаеха. И в това – само в това мълчано знание бе еуфорията. Не мога да си спомня как още по-късно – вече след 22 ч., се озовахме в известен по онова време ресторант в пресечка по пътя за Лъвов мост. Вътре този път не бе тихо, а напротив – изключително шумно. Гледаха нагоре, унесено, тропаха и мълчаха. И пак: всички знаеха, че всички знаят защо всички играят това хоро, защо тъпчат с краката си и какво тъпчат с тях. Прибрах се у дома и написах следния кратък текст, посветен на прощаването на сънародниците ми с тирана. Ето го: Тази вечер видях как хората изпращат своя \"тотем\". Онова, което почувствах някъде около слънчевия сплит, беше хорото, което играеха. Хоро, което бе едновременно и псувня, и \"авое\" (призива-поздрав към Дионис). То се играеше тук от козлоноги с лица на разплакани просители. Няма да скрия, че усетих (именно между стомаха и гърдите, там, където стомахът става сърце и сърцето – стомах, където хорото изобщо бива усещано), някакъв подсловесен, зъл възторг, с умилена сълза в дъното му. Най-впечатляващ бе органическият кентавризъм на това хоро. То бе кентаврично откровение на нашенското лице и на нашенските крака. Първо за лицето. В хорото неговият \"хабитус\" просто грееше, отпускаше се, оголваше се. Това бе лице не на \"нищ\", не на \"смирен и търпелив\", а на об-юздан, на потиснат, но неизгубил мизерната си проклетия катър (не го казвам с високомерие, а както св. Франциск е казвал за своето тяло – \"братът осел\"). Лицето на хорото грееше в умилението на унизеността. То бе с лице на човек, който хронически не разбира езика, който му говорят. На чертите му се бе отпечатало унизеното, полуусмихващо се признание на калпазанина. Лице на страхуващ се от всеки екстаз. Лице на кастриран езичник. Изтощено-важно, калпазански-неподвижно. Лице, което не смее да се включи в хорото, не може да се включи, остава си в трезвостта и даже угрижено я подчертава. Затова пък краката! Те сякаш бяха членове от съвсем друго тяло. Те бяха \"изтласканият човек\" на българина, неговият \"таен ход\". Крака, които тъпчат и тъпчат с невероятна изобретателност, с артистична злост. Краката и само краката тържествуват. Лице на катър и крака на Дионис. Крака, които развенчават, стъпкват търбуха на Чудовището. Крака, които чудесно знаят нищожността на всяка мощ, на всяка световна претенция, на всяко човекобожество. Крака, които всъщност много добре знаят, че всичко е земя, пръст и затова са толкова вещи. Лица, които не издържат лицето, които се боят от гласа, които не схващат езика – и крака – които познават суетата, празнуват я, вакхически я утвърждават, изобличават я, даже ѝ прощават. Наблюдавах ги – колко бяха индивидуализирани в краката си! В лицата – неизразителност, неартикулация, провал. А краката – тънко, ужасяващо, точно, победно знание за метафизически ритми. Пета, умееща тъй точно да удари по змийската глава. Всеки удар на стъпалото изричаше истинското име на Чудовището, уязвяваше го в самото му сърце. И щом се върнех с поглед на лицата, чувах ги да казват: \"ние нищо не правим, нищо! Ние сме толкова бедни! Пий с нас една ракия!\" Та след всичко написано по-горе бих искал да завърша със следното: аз пък бих направил дълбок поклон на всички, които с неимоверни усилия през тези 30 години все пак доведоха България до \"падането на комунизма\" (което съвсем не се случи през 1989 г.).", "date": "2019.11.13", "title": "10-и ноември: от тогава и от днес"}
{"url": "https://www.dnevnik.bg/biznes/2019/11/13/3991045_bjudjet_2020_bil_kato_pica_s_parmezan_i_shunka/", "text": "Като пица с пармезан и с шунка описа проектобюджета за 2020 г. председателят на бюдетната комисия Менда Стоянова в интервю за Би Ти Ви. Тя си послужи с тази метафора помолена да направи сравнение с реплика на финансовия министър в първия кабинет на ГЕРБ Симеон Дянков, който в годините на световната икономическа криза беше съставил бюджет на \"постната пица\". Стоянова добави, че пицата няма да е разпределена поравно между всички, а повече ще има за тези, които работят повече, които са по-добре образовани и квалифицирани. \"Обикновено това е в частния сектор, където има висок растеж, повече добавена стойности приходи\", добави тя. Председателят на бюджетната комисия изтъкна, че държавата ще подкрепи бюджетните служители с 10-процентен ръст на възнагражденията, а конкретно учителите - със 17%. Тя припомни, че през 2016 г. началната учителска заплата е била 600 лв., а догодина ще е 1085 лв. Целта е да се привлекат млади хора към тази професия. За здравеопазване са предвидени с 498 млн. лв. повече след като през 2019 г. са дадени допълнително около 450 млн. лв., подчерта Стоянова. С допълнителното финансиране се очаква да се постигне и повишение на заплатите на медицинските сестри, но по думите на председателя на бюджетната комисия това може да стане само чрез клиничните пътеки, а не административно. Помолена да коментира идеята на БСП за преизчисляване на пенсиите така че най-ниските от тях да се изравнят с линията на бедността, Стоянова отговори, че пенсионният модел, прилаган и с одобрението на БСП, предвижда всеки да получава според осигурителния си принос.", "date": "2019.11.13", "title": "\"Бюджет 2020\" бил като пица с пармезан и шунка"}
{"url": "https://www.dnevnik.bg/evropa/2019/11/13/3991046_ispanskite_socialisti_i_krainolevite_postignaha/", "text": "Испанската социалистическа работническа партия на досегашния премиер Педро Санчес и радикалната левица \"Подемос\" начело с Пабло Иглесиас подписаха вчера принципно споразумение за съставяне на коалиционно правителство. Това съобщиха лидерите на двете партии, цитирани от световните агенции. Санчес и Иглесиас казаха, че имат намерение да съставят прогресивно коалиционно правителство. Съгласно споразумението Санчес ще бъде премиер, а Иглесиас негов заместник в бъдещото правителство, допълва \"Асошиейтед прес\". Социалистите и радикалната левица спечелиха на  изборите в неделя  съответно 120 и 35 места в 350-членния парламент. Те ще се нуждаят от подкрепата на още съюзници, за да си осигурят абсолютно мнозинство, отбелязва \"Ройтерс\". Санчес и Иглесиас заявиха, че ще започнат разговори, за да получат тази по-голяма подкрепа, допълва АП. След изборите през април Санчес и Иглесиас не можаха да договорят споразумение за управляваща коалиция и това беше една от основните причини за свикване на нови избори в Испания. Тогава двамата лидери изтъкнаха взаимното недоверие като причина за това, че не е било постигнато споразумение. Вчера Санчес и Иглесиас се усмихваха при подписването на споразумението и накрая се прегърнаха. Иглесиас беше с дънки и с риза без вратовръзка на церемонията, което беше в контраст с тъмносиния костюм и вратовръзката на Санчес. Санчес заяви, че страната му се нуждае от стабилно правителство, а не от временно. Той каза, че споразумението цели страната да има правителство, което да изкара четиригодишен мандат. Иглесиас пък каза, че ще работи по пътя на преговорите за разрешаването на испанската териториална криза и за социална справедливост, която той нарече \"най-добрата ваксина срещу крайната десница\". Същевременно партията \" Сиудаданос \" обяви, че няма да подкрепи коалиционно правителство между социалистите и радикалната левица и предложи съставяне на голяма коалиция между социалистите, Народната партия и \"Сиудаданос\", предаде \"Ройтерс\". /БТА", "date": "2019.11.13", "title": "Испанските социалисти и крайнолевите постигнаха принципно споразумение за коалиция"}
{"url": "https://www.dnevnik.bg/bulgaria/2019/11/13/3991050_petgodishno_dete_zagina_blusnato_ot_kamion_v_ruse/", "text": "Петгодишно дете загина в Русе, след като бе блъснато от камион. Инцидентът е станал преди обяд вчера на улица в кв. \"Долапите\". Шофьорът е избягал, но по-късно е задържан, съобщиха Би Ти ви и Нова телевизия. БТА добавя, че шофьорът е 76-годишен мъж, управлявал камион с марка \"ГАЗ-53\". Инцидентът станал на ул. \"Бяла черква\". Очевидци свидетелствата пред телевизионните камери, че детето е пресичало улицата, докато разхождало кучето си, придружавано от баба си. Шофьорът пък правил десен завой след спуск по стръмна улица и вероятно не е забелязал детето, защото не спрял. Жителка на квартала разказа пред Би Ти Ви, че шофьорът е местен жител и винаги преминава през кръстовището с висока скорост, въпреки че са му правени забележки. Старши инспектор Стилян Станев, началник звено \"Пътна полиция\", ОДМВР – Русе, коментира пред медиата, че той има 7 други нарушения досега - карал без колан, забавил регистрация и технически преглед. След инцидента пробата му за алкохол е отрицателна. \"Шофьорът е местен. Не мисля, че е карал с превишена скорост заради неравния терен. Поставили сме легнали полицаи, за да ограничим максимално инцидентите\", заяви пред Нова телевизия Светлин Савов, кметски наместник на квартал \"Долапите\". Децата от близкото училище са инструктирани извънредно след инцидента как да се движат безопасно, коментира пред Нова Румяна Георгиева, директор на училище \"Христо Смирненски\".", "date": "2019.11.13", "title": "Петгодишно дете загина, блъснато от камион в Русе"}
{"url": "https://www.dnevnik.bg/video/deniat_s_veselin_dremdjiev/2019/11/13/3990964_petur_slavov_veche_sus_svesht_ne_mogat_da_se_nameriat/", "text": "Лошата организация на изборите отблъсква все повече хора да работят за организацията им независимо от заплащането. Изпатилите си хора да стоят буквално арестувани до бюлетините по цели нощи отказват повече да участват в изборния процес независимо от възнаграждението. Това коментира Петър Славов от \"Демократична България\" в предаването \"Денят с Веселин Дремджиев\" по TV+ и TV1. Така той обясни и грешките в протоколите - защото е все по-трудно да се намират компетентни хора за такива комисии, особено за секретар и председател, които имат основно ангажимент за предаването на бюлетините и протоколите. Това категорично ще се промени с машинното гласуване, което ще реши въпроса и с грешките в хартиените протоколи, обясни Славов. Анализът му гледайте във видеото.", "date": "2019.11.13", "title": "Петър Славов: Вече със свещ не могат да се намерят председатели на изборни комисии"}
{"url": "https://www.dnevnik.bg/biznes/companii/2019/11/12/3991025_kakvo_sledva_ot_inteligentnata_transformaciia_s_5g/", "text": "                         Мобилните мрежи от пето поколение или 5G ще променят света до неузнаваемост. Това твърдение ще го чуете от повечето хора, компании и институции, които промотират тази нова технология. Всички са прави за трансформиращия ефект, който 5G ще има върху живота ни и икономиката на държавите. Има няколко условности – това ще е дълъг процес, който ще отнеме време и няма да го усетим веднага. Акцентира се и доста върху свръхбързите скорости и минималното забавяне (latency) на връзката, но не и на останалите възможности, които новите мобилни мрежи ще открият, макар и доста от тях да бъдат осъществени след пет или повече години. Именно дългосрочните ползи и големите перспективи за икономически растеж карат големите държави по света да влязат в истинска надпревара за разгръщането на 5G технологията. Да се приемат стратегии и да се взимат мерки, както и да се активизират регулаторите в страните, за да могат телекомите по-бързо и ефективно да изградят новите мрежи. Включително да бъдат и фокус на търговската война, която двете водещи световни икономики в момента САЩ и Китай водят. Малко или много, една от причините за нея е в изоставането на Вашингтон в развитието на собствени 5G технологии, за сметка на Пекин. През тестовете на българските оператори ясно бяха демонстрирани очевидните ползи от петото поколение мрежи. Това са гигабитовата скорост, съпоставима с тази на директен оптичен кабел, и минимално забавяне на връзката. При изпитанията на българските телекоми беше постигната мобилна връзка от 2Gbps и забавяне под 15ms, което дори е само частица от възможностите на 5G. Подобни характеристики позволяват стриймването на видео връзка с виртуална реалност на живо, което позволява преглед на пациент дистанционно, професионални игри на електронни спортове и други. Българските оператори покриха някои от основните възможности със своите тестове през последните шест месеца. За новите мобилни мрежи дори се говори за 100Gbps скорости при забавяне от 1ms. Но тези показатели ще бъдат постигнати след няколко години, когато технологията достигне до по-зрял етап на развитие. Точно в дългосрочните възможности на 5G са скрити истинските ползи на следващото поколение мобилни мрежи. Тогава ще се отключи напълно потенциала им и съответно тяхната роля за ежедневието ни и икономиката на страните. Бързите скорости и минималното забавяне са само парче в цялостния пъзел. Към тях добавяме възможността в един момент всички разнородни в момента физически мрежи да бъдат обединени в една. Понастоящем единственото унифицирано нещо е съдържанието – интернет и облачните услуги. Инфраструктурата е фрагментирана, тоест има отделна оптична мрежа, която с безжична WiFi такава дава достъп в дома или офиса. Мобилната мрежа е напълно отделена в последните стъпки до крайните потребители. Към тях добавяме и трети тип мрежи, които са предназначени за свързване на множество сензори и устройства на много близки разстояния. Това е начинът, по който с настоящото поколение технологии може да изградим Интернет на нещата (IoT).      Всички те в момента работят и се управляват независимо, като обединяващото звено е облака. Този подход има редица недостатъци – дублиране на мрежи, смущения на сигналите, както и цялостно ограничение на свързаните устройства и много други. При 5G ще настъпят радикални промени. Всички изброени мрежи ще могат да бъдат обединени под една шапка. Петото поколение свързаност ще позволи да бъдат изградени и управлявани като единна инфраструктура. В един момент оптичните или LAN кабелите до дома могат да станат излишни. Огромното предимство на 5G е възможността да свързва милиони устройства наведнъж, да им осигурява достатъчен капацитет, както и да ги разделя на категории, така че да няма смущения. Всичко това ще отключи пълния потенциал на т.нар. Четвърта индустриална революция (или Индустрия 4.0). При нея имаме хиперсвързаност на всичко с всичко, комуникация и обработване на данните в реално време и изкуствен интелект, който да може да автоматизира повечето процеси. Ролята на 5G е да осигури този нов тип хомогенна връзка. Веднъж изградена, тя ще позволи развитието на множество разнообразни приложения. Концепциите като умни градове и домове вече ще се осъществяват много по-лесно и евтино. Цялостен свързан град, в който информацията от трафика, било то автомобилен, пешеходен, градски транспорт или алтернативен такъв ще може да се анализира и коригира в реално време. Ще има възможост за следене на сметоизвозването, умно паркиране и дори ремонтиране на различен тип градска инфраструктура. Автономните автомобили ще могат да придобият масовост, да се стриймват не само филми, както е в момента, но и съдържание за виртуална реалност. Облачният гейминг ще може напълно да измести сегашните конзоли или компютри по домовете. Недостигът на лекари ще бъде компенсиран с дистанционно диагностициране в реално време, като в един момент ще могат да се извършват по този начин сложни операции. Производството, строителството и много други сектори ще могат да се възползват от тази хиперсвързаност. Чрез нея не само ще подобрят значително производителността си, но и ще могат да предвиждат какво ще се случи след година-две, кога трябва да се правят извънредни профилактики и ремонти и много други. Всичко това няма да стане изведнъж като с вълшебна пръчица, дори ако започне изграждането на 5G мрежи - разгръщането на техния потенциал, както технически, така и като приложения е процес, който ще отнеме години. Но позитивният ефект се разглежда доста сериозно от повечето държави. Оценката на Световната асоциация на мобилните оператори (GSMA) е, че в рамките на следващите 15 години 5G мрежите ще допринесат до 2,2 трлн. долара в световната икономика. Има и друго - в момента инвестициите в 5G са значителни, а възвращаемостта от тях ще дойде след няколко години. Първи изпитаха това някои доставчици на оборудване като Nokia, а след тях по веригата са самите оператори. По изчисления на GSMA до средата на 2019 г. телекомите са инвестирали над 160 млрд. долара. Това кара държавите да започнат да инвестират не само средства, но и да търсят облекчения как да насърчат телекомите в изграждането на новото поколение мобилна инфраструктура. Китай, САЩ, Южна Корея и Япония са сред лидерите, като малко зад тях се нарежда Европейския съюз. Брюксел определя някои хармонизирани правила за 5G като например кои радиочестоти да се използват в рамките на целия Стар континент, а държавите-членки са ангажирани да го осигурят на операторите. Честотите са първата и основна за момента пречка пред разгръщането на новото поколение мобилни мрежи. Затова и доста от държавите по света започнаха бързи действия по освобождаването на допълнителен радио ресурс и предоставянето му на телекомите. ЕС има и специален план, който е разработен и в действие от 2013 г. за развитието на 5G. В него са включени и 700 млн. евро допълнителни средства за стимулирането на развойната дейност в тази посока. Според визията на Брюксел, до края на 2020 г. във всяка държава на ЕС трябва да има поне по един свързан град с новата технология. Националните регулатори и правителствата също така трябва да осигурят свободен радиочестотен спектър, който да може да се ползва от операторите за ефективно пускане на 5G. Сред идеите за допълнително облекчаване на операторите, са споделяне на определени честоти и дори на определен тип инфраструктура.", "date": "2019.11.13", "title": "Какво следва от интелигентната трансформация с 5G"}
{"url": "https://www.dnevnik.bg/sviat/2019/11/13/3991052_stud_kato_posred_zima_-_300_rekorda_padat_v_sasht/", "text": "Изключително студена за тази част от годината въздушна вълна преминава през САЩ и метеоролозите вече отчитат рекордно ниски температури. Очакванията са, че близо 300 рекорда ще бъдат променени в следващите часове и дни. На много места има силен снеговалеж и заледявания, вече са потвърдени 4 смъртни случая в катастрофи, затворени са училища и са отменени над хиляда полета. Това е характерно по-скоро за средата на януари, а не на ноември. В понеделник в Чикаго регистрираха най-обилния снеговалеж за тази дата от годината. Във вторник тук бе счупен рекордът за най-ниска температура - досегашният бе от 1986 г. с малко над минус 13 градуса по Целзий, а новият е почти минус 14 градуса. В Индианаполис отчетоха 8 градуса по Фаренхайт (-13.3 по Целзий), което е първият случай в историята на града, когато в средата на ноември термометърът пада под 10 градуса по Фаренхайт. Засега рекордът се държи от Гардън сити в Канзас, където студът стигна минус 18 градуса по Целзий. Сняг валя дори в Браунсвил, град в Тексас на границата с Мексико.     ", "date": "2019.11.13", "title": "Студ като посред зима - 300 рекорда падат в САЩ"}
{"url": "https://www.dnevnik.bg/evropa/2019/11/13/3991051_nad_ton_kokain_s_neizvesten_proizhod_beshe_subran_ot/", "text": "Над един тон пакети с кокаин с все още неизвестен произход бяха събрани през последните седмици от атлантическото крайбрежие на Франция, предаде \"Франс прес\", цитирана от БТА. \"Ще събираме такива пакети още известно време\", заяви прокурорът на северозападния град Рен Филип Астрюк. Продуктът под тази форма е много опасен и може да причини смърт от свръхдоза, предупреди той.  Кокаинът е в пакети с размери на кутия за обувки, херметично опаковани в целофан, и е с чистота 83 процента. Пакетите са започнали да пристигат по френските атлантически брегове от средата на октомври. В сряда 17-годишен младеж беше задържан от полицията, след като взел 5-килограмов пакет кокаин от плаж в Лакано, Югозападна Франция. Полицията разследва дали лодка на трафиканти на дрога е била връхлетяна от буря, или е попаднала в затруднение и те са изхвърлили товара си.", "date": "2019.11.13", "title": "Над тон кокаин с неизвестен произход беше събран от френското атлантическо крайбрежие"}
{"url": "https://www.dnevnik.bg/na_put/2019/11/13/3990415_hranitelnite_otpaduci_v_turizma_sa_problem_po-goliam/", "text": "Туристите, които пътуват с личната си чаша за кафе и отнасят в торба отпадъците си, вече ги има, но все още са единици, на фона на масовия турист. Едновременно с това хранителните отпадъци, изхвърляни от по-многобройната група, са проблем, по-голям от очакваното, предупреди изследване на университетите на Източна Финландия и Южна Калифорния, цитирано в специализираните медии. Годишно около 1.3 млрд. тона храни се похабяват, което се равнява на една трета от световното потребление, пресмятат учените. И докато за оползотворяването им в хотелите и ресторантите се знае повече и си има правила и отчетност, новите форми на туризъм отварят пред изследователите обширни области за проучване. В последното десетилетие бързо се развиват и придобиват масовост нови, непознати досега форми на пътуване - като се започне от къмпингите, къщите за гости, през коучсърфинга и се стигне до платформи за настаняване от рода на Аirbnb, както и престоят при близки и приятели. Пътуващите по този начин обаче също са отговорни за отпадъците, които произвеждат, но за местните власти те остават \"неуловими\" в мерките за намаляване на количествата на боклука, коментира мениджърът на проекта Юхо Песонен от финландския университет. \"Нуждаем се от модел, който описва как хранителният отпадък се създава от туристическите домакинства и как това се променя с времето\", казва той. Дубровник забрани новите ресторанти Междувременно чуждестранните медии съобщиха, че властите в Дубровник планират да забранят откриването на нови ресторанти в продължение на пет години, а на мястото на затварящите съществуващи няма да могат да се настаняват други заведения, съобщи Си Ен Ен. Това е една от мерките срещу свръхтуризма в хърватския град, окупиран от туристи след като стана сцена на снимките на \"Игра на тронове\". На първо време ще се забрани изнасянето на маси и столове на улицата, както работят 99% от заведенията. ", "date": "2019.11.13", "title": "Хранителните отпадъци в туризма са проблем, по-голям от очакваното"}
{"url": "https://www.dnevnik.bg/evropa/2019/11/13/3991069_ungariia_prie_goliamo_nakazanie_zaradi_losho/", "text": "Унгария прие наказание за лошо управление на средствата, получавани от ЕС, което може да я лиши от над 500 милиарда форинта (около милиард и половина евро) финансиране, предаде \"Ройтерс\". Подробности за глобата са изложени в документ, подготвен от екипа на еврокомисаря за европейската политика на съседство и разширяване за заседанието в понеделник на комисията по бюджетен контрол на Европейския парламент. Документът е публикуван на сайта на комисията след заседанието. В него се посочва, че Унгария се е съгласила на 10-процентно орязване на финансирането от европейските фондове заради лошо управление на средствата през текущия бюджетен период 2014-2020 година. Глобата е на стойност над 500 милиарда форинта, което е около 2 процента от брутния вътрешен продукт на Унгария, ако се изплати за една година. От унгарските власти е било поискано да направят  едно от двете неща : - анализ на всички договори по всички оперативни програми и установяване дали са налице същите нередности, установени от одиторите на Европейската комисия, след което да приложат необходимите финансови корекции спрямо договорите, засегнати от нередности - прилагане на 10% финансова корекция върху всички договори, сключени при недостатъчни контрол и управление. Десният премиер на Унгария Виктор Орбан неколкократно влезе в остри спорове с европейските институции и други страни членки по темата за нарушаването на върховенството на закона и използването на европейските фондове от Будапеща, припомня \"Ройтерс\". Той отрича правителството му да подкопава демократичното разделение на властите и е против предложение за  обвързване на еврофинансирането със спазване на върховенството на закона . Според еврокомисията през 2018 г. осем от 30 програми за еврофинансиране, които е трябвало да бъдат \"коригирани\" заради проблеми в начина на управление, са били унгарски. През същата година, цитирайки одит на обществените поръчки, комисията определи Унгария като държавата членка с най-слабите национално управление и системи за контрол.", "date": "2019.11.13", "title": "Унгария прие голямо наказание заради лошо управление на еврофондове"}
{"url": "https://www.dnevnik.bg/ot_vas/galeriiotvas/2019/11/13/3991072_chitatelska_fotogaleriia_bahaiskite_gradini_v_haifa/", "text": "Изграждането на Бахайските градини в Хайфа стартира през 1987, но за пръв път са отворени за публични посещения през 2001.", "date": "2019.11.13", "title": "Читателска фотогалерия: Бахайските градини в Хайфа, Израел"}
{"url": "https://www.dnevnik.bg/sviat/2019/11/13/3991088_tesla_izbra_berlin_za_purviia_si_zavod_v_evropa/", "text": "Главният изпълнителен директор на \"Тесла\" Илон Мъск съобщи, че компанията, произвеждаща електрически автомобили, ще построи нов завод - т.нар. Гигафабрика 4 - \"в района на Берлин\", съобщиха \"Ройтерс\" и ДПА, цитирани от БТА. Мъск обяви решението си на церемония в Берлин за връчване на наградите \"Златен волан\", организирана от автомобилното списание \"Ауто Билд\" и вестник \"Билд ам зонтаг\". В отговор на журналистически въпрос Мъск каза, че заводът ще се намира близо до новото летище на Берлин, което предстои да бъде открито южно от германската столица. Мъск съобщи още, че \"Тесла\" ще създаде в Берлин също така инженерен и проектантски център, като според представители на властите в Берлин ще се отворят общо между 6000 и 7000 работни места. \"Всeки знае, че германското инженерство е на изключително ниво и това е част от причината\" за избора на страната, обясни той. Днес премиерът на Бранденбург - провинцията, опасваща Берлин (отделен административен район в състава на Германия) - заяви, че всяка подкрепа за \"Тесла\" ще бъде съобразена с правилата на Европейския съюз за държавна помощ. \"Това важи за всички страни. Разбира се, ще направим възможното, за да създадем добри условия за \"Тесла\" в рамките на (правилата на ЕС),\" обясни Дитмар Войдке за \"Радио Берлин-Бранденбург\", предаде \"Ройтерс\". От \"Тесла\" вече са заявявали, че смятат да започнат производство в Европа през 2021 г. Сега компанията, инвестирала сериозни средства в завод в Китай (обявените инвестиции в  завода в Шанхай  засега възлизат на над 2 млрд. долара), е под силен натиск от нарастващата конкуренция на пазара на електромобили, пише Би Би Си. Нараства и желанието да се купуват електромобили в Европа - в близките години най-големите заводи ще са в Германия, Франция, Испания и Италия, прогнозират експерти.", "date": "2019.11.13", "title": "\"Тесла\" избра Берлин за първия си завод в Европа"}
{"url": "https://www.dnevnik.bg/sviat/2019/11/13/3991112_vtoriiat_zamestnik-predsedatel_na_senata_stana/", "text": "Конституционният съд на Боливия призна за законно решението на втория заместник-председател на Сената Джанине Анес от опозиционната партия Демократично единство да поеме правомощията на държавен глава след оставката на президента, предаде ТАСС. В постановлението на съда се казва, че тъй като необходимостта от предаване на правомощията на държавен глава е предизвикана от отсъствието на президента, за това (предаването на властта) не е необходимо нито приемане на закон, нито решение на парламента. По-рано днес Анес обяви, че поема функциите на президент, и обеща възможно най-скоро да бъдат произведени нови президентски избори. Това стана, след като президентът Ево Моралес подаде оставка и замина в изгнание в Мексико. Центристкият кандидат за президент Карлос Меса, който оспори резултатите от президентските избори и настояваше за втори тур, приветства в \"Туитър\" Анес като \"новия конституционен президент на Боливия\", предаде \"Франс прес\". Фернандо Камачо, опозиционният водач на протестите срещу Моралес, също призна сенаторката за временен президент и призова привържениците си да спрат демонстрациите. Бразилия каза, че признава сенатор Анес за временен президент на Боливия. Новината съобщи бразилският външен министър Ернесто Араужо. Венецуелският президент Николас Мадуро, съюзник на Моралес, призова боливийската армия да го възстанови на власт, защото има риск от гражданска война. /БТА", "date": "2019.11.13", "title": "Вторият заместник-председател на Сената стана президент на Боливия"}
{"url": "https://www.dnevnik.bg/razvlechenie/2019/11/13/3991100_djon_ledjund_e_nai-seksi_mujut_na_2019_g_spored_sp/", "text": "Певецът, композитор, продуцент и актьор Джон Леджънд бе определен от сп. \"Пийпъл\" за \"най-секси мъжа сред живите\" и ще се появи на корицата на новия брой на изданието този петък. Той самият заяви обаче, че се чуди дали ще може да оправдае титлата. 40г-годишният изпълнител, който е женен за модела Криси Тайген, от която има две деца, е първият чернокож мъж, получил \"Еми\", \"Грами\", \"Оскар\" и \"Тони\" за своята работа на сцената и на екрана. Леджънд споделя, че титлата го е развълнувала, но в същото го е притеснила, тъй като създава много напрежение. \"Всеки ще започне да ме сочи, за да види дали съм достатъчно секси, за да заслужа тази титла\", коментира той. Миналата година списанието определи Идрис Елба като най-секси мъжа, а преди това титлата, която се определя от редакторите на изданието, са получавали още Блейк Шелдън, Крис Хемсуърт, Адам Ливайн, Джордж Клуни и Чанинг Тейтъм. Леджънд, който в момента е съдия в американската версия на предаването за таланти The Voice, има десет награди \"Грами\" за дебютния си албум от 2004 г. Get Lifted и баладата си Ordinary People. Той взе \"Оскар\" и за песента си Glory към филма \"Селма\", а награда \"Тони\" получи като копродуцент на пиесата от \"Бродуей\" - \"Джитни\". \"Еми\" пък взима като продуцент на телевизинната адаптация на \"Исус Христос Суперзвезда\" от 2008 г., в която той играе Исус.", "date": "2019.11.13", "title": "Джон Леджънд е най-секси мъжът на 2019 г. според сп. \"Пийпъл\""}
{"url": "https://www.dnevnik.bg/kultura/2019/11/13/3990801_kogato_nezriashtite_otidat_na_kino/", "text": "В Дома на киното влиза голяма група незрящи ученици, хванали се един за друг. Те заемат местата си в залата, но не са единствени. И други хора - слепи или с нарушено зрение, пристъпват в салона. Дошли са да гледат анимационния филм \"Дългият път на север\" на режисьора Реми Шайе. Разрешено е да бъдат придружени от куче-водач, но, изглежда, никой не се е възползвал от това. Предстои прожекция в рамките на инициативата \"Кино за незрящи\". Светлината в залата бавно загасва и филмът започва. Как незрящите могат да го гледат? Актрисата Диа Мантова на живо чете кратки описания, чрез които те могат да си представят това, което се случва на големия екран. Когато филмът не е дублиран, както \"Дългият път на север\", се прави допълнителен дублаж в студио - двама актьори изчитат всички реплики. Описанията, които чете актрисата, са кратки, защото трябва да се вместват между репликите. Те предават обстановката, мястото на действието, движението на героите. Адаптираното за слепи кино донякъде прилича на радиотеатъра, като изключим, че става дума за истински филм и това, че киното е колективно изживяване. Както при всяка прожекция, публиката реагира на определени моменти, учениците се подбутват, разменят си по някоя реплика. Когато филмът свършва, отнема известно време екипът на Дома на киното да включи осветлението в залата, но дотогава по-голямата част от публиката вече е излязла. Учениците, докарани със специализиран превоз, се качват, готови да отпътуват. Повечето от другите зрители са дошли по двойки и също вече се отдалечават. Иван Иванов е незрящ и пред \"Дневник\" коментира, че за първи път идва на подобна прожекция. \"Обичам да гледам филми\", казва той, но когато е у дома си, най-често някой му помага, като му обяснява. \"В най-лошия случай гледаш и каквото разбереш\", отбелязва Иванов. Той работи като водещ на спортно предаване и съводещ на развлекателно токшоу в ефира на  радио \"Брайл FM\" .       Радомира Кунова от екипа на \"София филм фест\" разказва за \"Дневник\" как директорът на фестивала Стефан Китанов преди три години е присъствал на подобна прожекция на филмовия фестивал в Маракеш (Мароко) и е решил, че такова нещо трябва да има и в България. Оттогава тя отговаря за инициативата. В последните 3 години \"Кино за незрящи\" е част от програмата на \"София филм фест\", като се организират и допълнителни прожекции. Досега са адаптирани 8 филма. \"На нас ни се иска прожекциите да са повече и нямаме пречка да го правим, но срещаме трудности с привличането на незрящата публика. Знаете, повечето от тях водят затворен начин на живот\", обяснява тя. \"Има обаче много млади хора, които са активни и се вписват много добре в градската среда и в културния живот. Тенденцията е към нарастване на публиката\", допълва тя. Досега са били показвани и доста сложни филми като \"Потапяне\" на Вим Вендерс. \"В него има преплитане на времената, беше изключително трудно за адаптация, но мисля, че се справихме\", казва Кунова. Като се изключат заглавията, които се озвучават на живо, в момента два филма са \"постоянно адаптирани за незрящи\" - българският  \"Ирина\" на Надежда Косева  и \"Белгийският крал\". Кунова изтъква, че те винаги могат да бъдат излъчени повторно, стига някой да прояви желание. \"Незрящата публика е най-големият ни учител. Те ни казват какви филми им се гледат\", обяснява Кунова. Прожекцията на \"Дългият път към севера\" е организирана съвместно с Асоциацията на родителите на деца с нарушено зрение. Училището за незрящи \"Луи Брайл\" също е един от партньорите на инициативата. Кунова се надява, че през януари, когато е Денят на Брайловата азбука, ще се осъществи следващата прожекция. А през март в рамките на \"София филм фест\" със сигурност ще бъдат показани 2 или 3 заглавия.", "date": "2019.11.13", "title": "Когато незрящите \"гледат\" филми"}
{"url": "https://www.dnevnik.bg/evropa/2019/11/13/3991049_spored_poveche_ot_polovinata_italianci_proiavite_na/", "text": "Повече от половината италианци мислят, че проявите на расизъм са или понякога, или винаги \"оправдани\", показа скорошно проучване на агенция SWG, цитирано от \"Гардиън\". От анкетираните 1500 души 10% смятат, че расистките действия са винаги оправдани, а според 45% те може да бъдат приемливи в зависимост от ситуацията. Останалите 45% са на мнение, че каквито и да е расистки действия са напълно неприемливи. SWG провежда същото проучване всяка година и за пръв път от десетилетие мнозинството от анкетираните не осъждат напълно расима. \"Това означава, че се наблюдава отпускане в нагласите към расизма – не задължително, че хората са станали расисти, а по-скоро, че в по-голяма степен приемат расистки действия и не ги смятат за толкова скандални\", коментира Енцо Рисо, директор в SWG. По думите му промяната в нагласите отчасти се дължи на разпространението на език на омразата. В понеделник вечерта хиляди италианци се събраха на централната гара в Милано в подкрепа на Лиляна Сегре, оцеляла от Холокоста, която получи вълна от онлайн заплахи от крайнодесни екстремисти, много от които за живота ѝ. Сегре, която е пожизнен сенатор, получава средно по 200 онлайн заплахи на ден, но ситуацията се влошила, след като предложението ѝ за създаване на комисия за борба с расизма, антисемитизма и подбуждането към омраза бе прието от правителството. Всички партии подкрепиха предложението освен крайнодясната \"Лига\", по-малкият ѝ партньор \"Италиански братя\" и \"Напред, Италия\" на бившия премиер Силвио Берлускони. В социологическите проучвания \"Лига\" получава подкрепа от 34.5% - най-високата в страната, а одобрението за \"Италиански братя\" расте.", "date": "2019.11.13", "title": "Според повече от половината италианци проявите на расизъм са оправдани"}
{"url": "https://www.dnevnik.bg/photos/2019/11/13/3991068_fotogaleriia_veneciia_pod_voda/", "text": "Бури и наводнения връхлетяха водещите туристически дестинации в Италия - Венеция, Матера и Капри, предаде БТА. Градът на Каналите беше наводнен при безпрецедентното за последните 53 години покачване на нивото на водата във Венецианската лагуна. То достигна 187 сантиметра и така се доближи до историческия рекорд, поставен на 4 ноември 1966 г., когато то беше 194 сантиметра. Българското Министерство на външните работи препоръча на българските граждани в Италия да следят информациите за актуалната ситуация и по възможност да избягват засегнатите райони и най-вече Венеция и околностите.", "date": "2019.11.13", "title": "Фотогалерия: Венеция в най-тежкото наводнение от над 50 години"}
{"url": "https://www.dnevnik.bg/sport/2019/11/13/3991185_sled_blizo_tri_desetiletiia_uefa_smeni_makdonalds_s/", "text": "След близо три десетилетия партньорството между УЕФА и \"Макдоналдс\" за европейските първенства по футбол приключи. Организацията обяви, че за Евро 2020 спонсорът в хранителния сектор ще е Takeaway.com. Засега не се съобщава стойността на сделката с холандската компания за онлайн доставка на храна. Преди две години  \"Макдоналдс\" се оттегли като спонсор на МОК за олимпийските игри  след 41-годишно партньорство. Компанията остава в големия спорт на международно ниво чрез сделката си с ФИФА за световното по футбол през 2022 г. в Катар. Takeaway.com е основана преди 19 години и развива дейността си в десет държави в Европа. Три от тях са сред домакините на паневропейското първенство догодина. Като част от договора холандската компания получава и правото да организира програмата, при която деца съпровождат футболистите при излизането им на терена. Очаква се европейското първенство да бъде гледано от над 5 милиарда зрители по света, както и от около 3 милиона зрители на живо.", "date": "2019.11.13", "title": "След близо три десетилетия УЕФА смени \"Макдоналдс\" с компания за доставка на храна"}
{"url": "https://www.dnevnik.bg/sviat/2019/11/13/3991172_stotici_raketi_biaha_izstreliani_ot_gaza_kum_izrael/", "text": "Нараства напрежението между Израел и Газа ден след убийството на екстремистки лидер от израелската армия. Израел отговаря с удари по командири на групировката \"Палестински ислямски джихад\", а междувременно в Израел са затворени множество училища заради опасността от ракетните удари, с които отговаря организацията. Това е вторият ден на насилие след  убийството на лидера на организацията \"Ислямски джихад\"  Баха Абу ал Ата. Подкрепяната от Иран групировка с централа в Дамаск е съперник на \"Хамас\", която завзе Газа преди повече от десет години. Регионални медии отбелязват, че засега \"Хамас\" стои далеч от конфликта. Снощи специалният пратеник на ООН за решаване на конфликта и бивш български външен министър Николай Младенов спешно замина за Кайро в търсене на решение. Стотици ракети са били изстреляни от Газа, като десетки от тях са прехванати от системата за противовъздушната отбрана \"Железен купол\", съобщиха израелските въоръжени сили, предаде \"Джерузалем пост\". Според \"Ройтерс\" ракетите от територията на анклава са били поне 200 само във вторник, още няколко десетки - тази сутрин. Поне 15 души са убити освен Абу ал Ата и съпругата му (загинала заедно с него), ранените в Газа според в. \"Аарец\" са поне 50 към 10:30 ч. българско време. В редица градове в Израел снощи звучаха сирени за нападение. Стотици хиляди се скриха в убежища, училищата и редица търговски обекти останаха затворени, предаде Би Би Си.      Представители на израелската армия заявиха, че отговорът на ракетния обстрел от Газа е прицелване единствено в обекти, свързани с \"Ислямски джихад\", тъй като смъртта на цивилни жертви би принудила и \"Хамас\" да отвърне. Местни медии писаха, че Абу ал Ата е опитвал с действията си да провали всякакви опити за диалог между Израел и \"Хамас\". Последното покачване на напрежението става едва седмица преди да изтече срокът, който основният съперник на премиера Бенямин Нетаняху  Бени Ганц  има, за да опита да формира управляващо мнозинство. Това се случи, след като  Нетаняху върна мандата , без да успее да изпълни задачата, след вторите избори тази година. Премиерът, потвърдил решението за атаката срещу Абу ал Ата, обяви, че Израел не търси ескалация, но е подготвен за продължителен период на сражения. По думите му Абу ал Ата (за когото се смята, че стои зад множество нападения срещу страната) е бомба с часовников механизъм, чието убийство е предотвратило нова атака срещу израелските граждани. Ганц на свой ред заяви, че сигурността на страната трябва да е над политиката.", "date": "2019.11.13", "title": "Стотици ракети бяха изстреляни от Газа към Израел заради убийството на джихадистки лидер"}
{"url": "https://www.dnevnik.bg/biznes/2019/11/13/3991140_imotniiat_pazar_v_sofiia_tazi_godina_-_stabilni_ceni_i/", "text": "Отиващата си година на пазара на имоти в София се отличава със стабилни нива на цените, нараснали обеми на продажбите, исторически най-ниски лихви по заемите, стабилизиране на обема на ново строителство и по-умерено нарастване на новоиздадените разрешителни за строеж на нови жилищни сгради. Това отчитат анализаторите на \"Бългериън пропъртис\". Посочват и че вече се наблюдава по-умерено нарастване на обема новоотпуснати жилищни кредити, тотален превес на новото строителство в предпочитанията на купувачите и разширяване на периметъра на търсене и на предлагане, което е довело до по-голяма активност във всички райони на София. Междувременно предприемачите в строителството продължават да срещат сериозни бюрократични пречки при изпълнението на жилищните проекти. Повече за това четете  тук . През последните две години пък централната банка непрекъснато съветва банките да не бъдат така агресивни при отпускането на ипотечни заеми. \"Още в началото на тази година имотният пазар в София превключи на по-висока скорост и тази тенденция се запазва и до момента, като последното тримесечие ще бъде особено силно за пазара\", обобщава тенденциите Полина Стойкова, изпълнителен директор на компанията. \"Темпът на нарастване на цените на имотите очаквано затихна и на практика през тази година имаме непроменени цени на база реално сключени сделки\", допълва тя.  Средни цени и годишно изменение Данните на компанията сочат, че цените в София на база сключени сделки остават без изменение спрямо година по-рано.  на продадените жилища в София през третото тримесечие на 2019 г. е 1088 евро/кв.м при 1090 евро/кв.м за същия период на миналата година. Това е достатъчно показателно, за да потвърди очакваното забавяне на нарастването на цените и достигане до плато, посочва компанията. Средната крайна покупна цена на жилищата в София е 89 307 евро при 86 260 евро за същия период на миналата година. През последните няколко години средната покупна цена се движи около 90 хил. евро с изменения около тази сума в зависимост какъв тип жилища преобладават в покупките през даденото тримесечие. Достъпност Показателят за достъпност на цените измерва съотношението на цената на жилищата на кв.м към средната месечна заплата в столицата, като показва колко месечни заплати са необходими за покупката на 1 кв.м. За второто тримесечие на 2019 г. стойността му достигна ниво 1.23, което означава, че са нужни 1.23 средни софийски заплати за покупката на 1 кв.м. Това е най-ниската стойност, измерена през последните 10 години, следователно през 2019 г. имотите в София са най-достъпни за купувачите. Това се дължи едновременно на забавянето на ръста на цените и на продължаващо нарастване на доходите, се посочва в анализа. Коефициентът за достъпност е далеч под пиковата си стойност от 2008 г., когато са се изисквали 3.5 месечни заплати за покупката на 1 кв.м жилищна площ в София. Жилищно кредитиране И по този показател имотите в момента са най-достъпни за цялата история на жилищното кредитиране в България, тъй като в момента лихвените проценти по кредитите са на исторически най-ниските си нива средно около 3% за третото тримесечие на 2019 г. и се очаква тези нива да се запазят и през следващата година, казват от компанията. Обемите на новоотпуснатите жилищни кредити продължават да нарастват и през третото тримесечие достигнаха над 900 млн. лв., което е сравнимо с показателите от 2007/2008 г. Но към момента икономическата ситуация е много по-различна, брутният вътрешен продукт е значително по-голям и като дял от него новоотпуснатите жилищни кредити са под 3%, докато през 2007/2008 обемът им надвишаваше 6% от БВП, изчислява компанията.  За 9-те месеца на 2019 г. новоотпуснатите ипотечни кредити са нараснали с около 4.2% на годишна база, което е под нивата на растеж от предходните години и е по-скоро умерено нарастване, следващо темпа на икономически растеж. Ново строителство Издадените нови разрешителни за строеж на жилищни сгради в София през 2019 г. за първите 9 месеца остават на същите нива като 2018 г., като разликата е в това, че през 2019 г. сградите са с около 10% повече жилища в тях и с по-голяма застроена площ с около 8.5%. Това е значително успокоение на темпа на нарастване на фона на ръст на новоиздадените разрешителни от 26% през 2018 г., така че и от страна на предлагането имаме стабилизация на постигнатите нива и много по-плавно нарастване. През цялата 2019 г. сградите ново строителство в София се радваха на много силен интерес, като той дори надвиши този от предходните години. По данни на \"Бългериън пропъртис\" новото строителство вече съставлява 90% от сключените сделки. Обеми продажби Според данните на Агенцията по вписванията през третото тримесечие на 2019 г. в София са вписани 6874 имотни продажби при 6376 за същия период на 2018 г., което е ръст с около 8% на годишна база. Въпреки колебанията в статистиката поради липсата на вписване на предварителни договори за имоти ново строителство през предходни периоди, когато дори се отчиташе спад в продажбите, се вижда, че тези продажби вече започват да се отразяват и да добавят към стойностите на обемите продажби. Предпочитани квартали и цени на имотите в тях Развитието на новите проекти продължи от там, където беше спряло преди 10 години, а именно в районите по южната дъга на околовръстното шосе. И в сегашния цикъл на подем те бяха първите, които получиха развитие и привлякоха интереса на купувачите. Заедно с това тече и процес на подобряване на инфраструктурата и на наличните удобства и услуги в тях, посочват от компанията. Колкото и минуси да имаха квартали като \"Манастирски ливади\", \"Витоша\" и други, безспорен факт е, че те са южни квартали, близо до Витоша, близо до центъра и до основни точки от града и поради тези причини пак заемат топ позиции в търсенето на купувачите, а с времето и средата им се подобрява, анализира Стойкова. Според нея в същото време тече процес по засилен инвестиционен интерес към северните и западните квартали, където метрото дава значителни предимства, има налични терени и където има огромен потенциал за развитие на нови проекти.  Кои квартали се търсят Наблюденията на компанията сочат, че квартал \"Банишора\" (средна цена от 985 евро на кв.м)успя да дръпне значителен интерес с хитовия комплекс Park View Residence, \"Манастирски ливади\" (1042 евро) излезе напред и се нареди в челната тройка с активните ни продажби на жилища в Amur Residence и постепенно се връща в полезрението на купувачите заради централното си местоположение. Квартал \"Витоша\" (990 евро) остава сред най-предпочитаните квартали заради близостта до централни булеварди, бизнес центрове, Витоша, както и заради добрите проекти за затворени комплекси с ниско застрояване, които се предлагат на пазара.  Следващ в списъците на купувачите е \"Кръстова вада\" (1308 евро), където водеща роля за привлечения интерес има знаковият комплекс Vitosha View, в който напредва строителството на петата сграда. Запазва се популярността на \"Дианабад\" (1296 евро), \"Младост\", \"Малинова долина\".  Параметри на купените жилища През третото тримесечие на 2019 г. купените жилища са предимно двустайни. Те съставляват 65% от купените жилища, а 30% са тристайни. Средната площ е 81 кв.м – спада от 89 кв.м в началото на годината заради нарастването на дела на двустайните апартаменти. Най-купувани са жилищата на 4-ти етаж, но има засилване на интереса към високите етажи. Перспективи за 2020 г. При общи очаквания и прогнози за продължаващ икономически растеж, оставащи ниски лихвени проценти по кредитите, растящи доходи и рекордно ниска безработица няма как да очакваме нещо различно от продължаващ подем на имотния пазар и през 2020 г., посочват от компанията.  Според нас 2020 г. ще бъде много подобна на 2019 г. – с минимални изменения на цените, стабилност на имотния пазар и голяма активност и обем от сделки. През следващата година ще имаме възможност да станем свидетели на зрял имотен пазар с плавни изменения, но с голям интензитет на обемите и усещане за стабилност и ликвидност, каквито не сме имали през последните 10 години, се посочва в анализа.", "date": "2019.11.13", "title": "Имотният пазар в София тази година - стабилни цени и достъпни жилища"}
{"url": "https://www.dnevnik.bg/detski_dnevnik/2019/11/13/3991188_da_premahnem_barierite_pred_decata_i_mladejite_s/", "text": "Анимираното видео е част от кампанията на  \"УНИЦЕФ България\"  \"С очи за всички\", с която цели да повиши информираността, разбирането и чувствителността по отношение на правата на децата и младите хора, живеещи с увреждания.", "date": "2019.11.13", "title": "Бариерите пред децата и младежите с увреждания"}
{"url": "https://www.dnevnik.bg/evropa/regioni/2019/11/13/3990286_digitalno_retro_vuv_veliko_turnovo/", "text": "През последните две десетилетия платформите за онлайн продажби постепенно се превърнаха във все по-ключов елемент по пътя към успеха за редица търговци. Това, което прави тези платформи толкова привлекателни, е фактът, че те срещат потребителите с производителите и им дават пространство, където те могат да взаимодействат онлайн. А това е от особено значение, когато говорим за местна занаятчийска продукцията. При занаятите традиционно срещата между хората, които предлагат такава продукти, и потенциалните им клиенти се случва предимно физически. Онлайн продажбите на подобна продукция обаче са ниша, която не е особено добре разработена в България и има съществен потенциал. Интернет е добра възможност да се скъси пътят на качествената продукция от производителя до клиента. Затова Велико Търново съвместно с партньори от Румъния работи върху създаването на иновативна мрежа, която да помогне на занаятчиите и местните земеделски производители да достигнат до нови клиенти по нов за тях канал. Fairdeal е платформа, която цели създаването на нови възможности за тях в трансграничния регион от двете страни на река Дунав. Чрез нея те ще могат максимално бързо и лесно да влизат в контакт с потенциални клиенти, да се рекламират и като цяло да достигнат до пазари отвъд местния.  Целите са логични: повече клиенти, развитие на малкия и средния регионален бизнес, заетост, трудова мобилност и надомна работа на хората в региона. Платформата дава решения срещу високия процент безработица, ниското заплащане и демографското \"изтичане на мозъци\", коментира ръководителят на проекта Павел Христов. Платформата има за цел да действа като междинно звено, което да свързва крайните потребители със занаятчиите и земеделските производители от трансграничния регион. Взаимодействието между традиционните форми на маркетинг и иновативните решения цели да насърчи предприемачеството, да даде нова насока на развитие на малкия и среден регионален бизнес, да повиши ефективността му. По този начин FairDeal съдейства за подобряване на пазара на труда и на благосъстоянието на групите в неравностойно положение в трансграничния регион, както и за повишаване на доходите на местните общности. \"Проектът предвижда адекватни решения на общите предизвикателства по отношение на високия процент безработица, ниското заплащане и демографското \"изтичане на мозъци\" - явления, които възпрепятстват икономическия растеж и социалната конвергенция в региона\", коментира ръководителят на проекта Павел Христов. Финансирането идва от програмата на Евросъюза Interreg V-A Румъния - България 2014 - 2020 г., и по-конкретно по мярката \"Квалифициращ и приобщаващ регион\". Водеща организация по него е община Велико Търново, а партньори от румънска страна са асоциация \"Диманш\", Национален театър \"Марин Сореску\" в Крайова, както и двустранната Българо-румънска търговска камара. Инвестицията в създаването на мрежата от платформи е на обща стойност над 656 хил. евро, като бюджетът за община Велико Търново е малко над 360 хил. евро. Продължителността на проекта е 18 месеца от датата на подписване на договора - 8 юни 2017 г. \"Чрез Fairdeal общината цели да затвърди политиките си за насърчаване на малкия и среден бизнес, за развитие на пазара на труда в региона, за създаване на нови възможности за заетост и трудова мобилност, както и за социална интеграция на хора в неравностойно положение\", коментира ръководителят на проекта Павел Христов. Според Христов сред причините за слабия интерес към традиционните занаяти е и имиджът им като непечеливши бизнеси. В опит да промени тези представи община Велико Търново работи съвместно с партньорите си от Румъния, с които ще се опита да създаде по-големи перспективи пред занаятчиите в региона, давайки им достъп до един значително по-голям от българския пазар. Организациите целят да направят по-атрактивни традиционните занаяти. В проекта могат да участват и неправителствени организации и образователни институции, които насърчават както занаятите, така и опазването на местното културно наследство, селскостопански и занаятчийски организации. FairDeal е насочен също към безработни, към хора, търсещи възможност за смяна на работата си, включително надомна заетост или работа на непълно и гъвкаво работно време. Така FairDeal отговаря и на Програмата за стратегически цели по отношение на създаването на нови икономически възможности, подобряване перспективите на заетост и преодоляване на неефективността на трудовия пазар. Като акцентира върху земеделските и занаятчийските продукти и производства, проектът отговаря на целите на политиката на ЕС за опазване на националната идентичност, културното наследство и многообразие. Директните продажби на потребители позволяват на производителите да получат по-висока цена за своите продукти, отколкото ако продават чрез търговци на едро. Но допълнителните административни и логистични разходи често са високи и това свива печалбата. Това са основните проблеми, чието решение се търси при разработването на платформа за електронна търговия. Според Христов проектът има потенциал да ускори продажбите на българските занаятчии зад граница, както и да разнообрази предлагането на български традиционни стоки онлайн. Очаква се самият онлайн магазин да заработи в началото на следващата година, а към момента заявки за включване са подали над 5 хил. занаятчии от региона. И поне толкова от румънска страна. Използването на интернет платформата ще бъде безплатно както за търговците, така и за клиентите. По-лесният достъп до потребителите през платформата е и причината много занаятчии да имат интерес към проекта. Николай Петков например, който ръчно изработва изделия от дървесина, казва, че за него това е безплатна възможност да популяризира бизнеса си. Същото посочва и Бистра Николова, която предлага ръчно изработени изделия от плъсти и шушпола: \"Безплатното промотиране е солидна мотивация за участие, когато предлагаш толкова нишов продукт.\" Именно проблемът с откриваемостта на подобни бизнеси от клиентите до голяма степен е в основата на проекта. Онлайн предлагането на продукти е голямо, а маркетплейс платформи като eBay стават все по-претрупани с търговци и с всякакви стоки - това прави намирането на занаятчийски продукти от купувачите все по-трудно. От друга страна, разцветът на електронната търговия означава и все повече на брой онлайн магазини, голяма част от които не привличат особен поток от потребители просто защото не се появяват в първите страници с резултатите в онлайн търсачките. Така създаването на платформа, която да се фокусира върху конкретна ниша като занаятчийските продукти, става логично. Междувременно все по-широкото навлизане на мобилните устройства и свързаната с това промяна в потребителското поведение също играе роля – купувачите искат да откриват нещата, от които се нуждаят, по бърз и удобен за тях начин. Платформата ще опрости и автоматизира целия процес на продажба от управлението на запасите, събирането на поръчки и изпълнението до доставката, плащанията, счетоводството, отчитането и планирането. Системата може да се използва от отделни производители или групи производители, например онлайн или физически пазари на земеделски производители. В платформата за електронна търговия е интегриран софтуер за електронни разплащания, който позволява на производителите да имат достъп до всичките си данни за продажбите. Планира се Fairdeal да предлага и възможност за интеграция с платформи като Amazon, еBay и системата за плащания PayPal. \"Нашата основна цел е да оптимизираме връзката доставчик – клиент, за да подкрепим както местните занаятчии в популяризирането на бизнеса им, така и крайните потребители като има даваме достъп до подобна продукция\", коментира Христов. В пилотното приложение на платформата ще се предлагат ръчно изработени сувенири, плетива, ръкоделия, както и продукти от местните дърворезбари и кожари, кулинарни и месни продукти от биволско месо. Вторият етап на проекта включва разнообразяване на предлаганите продукти, като се включат и такива от занаятчии от всички краища на страната. Използването на подобна маркетплейс платформа може да означава и удобство за производителите без много опит в електронната търговия. Така например човек, който се занимава с традиционен занаят, едва ли има времето или уменията да се занимава със SEO оптимизация или купуване на Google Ads, за да достигне до повече клиенти. Идеята е платформата да подпомага занаятчиите и земеделските производители с ограничени компютърни познания по въпросите за публикуване на онлайн оферти и управление на клиентски поръчки. Проектът включва и изграждането структури за взаимопомощ, които да подпомагат занаятчиите и земеделските производители с ограничени компютърни познания по въпросите за публикуване на онлайн оферти и управление на клиентски поръчки. Постепенно местните организации и сдружения, с които е осъществен контакт, ще бъдат насърчавани да поемат ролята на промоутъри, с което ще се гарантира устойчивостта на проекта в дългосрочен план. Екипът на Fairdeal ще разчита на реклама в социалните мрежи, за да изгради позитивен облик на занаятите сред по-младите. Макар и с по-бавни в сравнение с останалата част от Европа темпове, подобни платформи за онлайн търговия набират популярност и в България. Забавянето не е изненадващо, като се има предвид, че като цяло развитието на електронната търговия тук изостава спрямо средното за континента – по данни на Националния статистически институт (НСИ) и Евростат делът на българите, които през през 2018 г. са пазарували поне веднъж онлайн, е едва 20.8%. За сравнение, средно за ЕС числото е 60%, което прави представянето на българския пазар доста скромно, но пък и пълно с възможности. Основното предизвикателство, което статистиката очертава, е ниското интернет проникване – към края на 2018 г. една трета от българите са били без достъп до интернет, докато средно за Европа процентът на свързаност е 87%. Главните причини, поради които хората с достъп до интернет не купуват онлайн, пък са желанието да пазаруват лично с непосредствен достъп до продуктите, лоялност към магазините или просто по навик. Общината предвижда и провеждането на обучения за включилите се в проекта занаятчии, на които българските и румънските представители на малкия и средния бизнес ще бъдат запознати с възможностите на платформата. Самите обучения ще бъдат къси, стегнати, с по-малко теория и строго профилирани в сферата, за която са насочени. Основната им цел е да гарантират успешното включване в мрежата на всички желаещи. \"Обучителните семинари ще бъдат провеждани и в малките населени места, където има хора с ограничени компютърни възможности – искаме участниците да добият нужната информация, за да работят с платформата. Освен това, ако възникнат аварийни ситуации, те ще могат да реагират адекватно, а така самите продажби ще бъдат по-малко възпрепятствани \", казва Христов. Всяка година ще се организират и два земеделски и занаятчийски панаира – един във Велико Търново и един в Крайова. Базарът е насочен към производители на кулинарни и стопански продукти както от Велико Търново и региона, така и от всички български и румънски области по поречието на Дунав, част от трансграничния регион. Участието ще е безплатно. Interreg V-A Румъния - България 2014 - 2020 г. Квалифициращ и приобщаващ регион 8 юни 2017 г.", "date": "2019.11.13", "title": "Дигиталното ретро на Велико Търново"}
{"url": "https://www.dnevnik.bg/zelen/2019/11/13/3990795_zeleni_balkani_poluchiha_mejdunarodno_otlichie_za/", "text": "Секретариатът на Споразумението за опазване на китоподобните бозайници в Средиземно море, Черно море и прилежащата акватория на Атлантическия океан (ACCOBAMS) отличи с първо място за опазване на китоподобните българското неправителствено сдружение \"Зелени Балкани\". Това се случи на проведения миналата седмица в Истанбул седми конгрес на ACCOBAMS. \"Зелени Балкани\" са единственият български партньор в международното обединение за опазване на делфините, приет в ACCOBAMS  през 2013г . Споразумението за китоподобните в Средиземно и Черно море и прилежащата акватория на Атлантическия океан е и официално ратифицирано от Република България през 1999г., което означава, че правителството ни е задължено да работи заедно с държавите от съседните акватории за опазване на китоподобните. Държавите, ратифицирали споразумението, плащат членски внос и съответно се ангажират да спазват определени правила и изпълняват решенията, които се взимат по време на срещите на страните по ACCOBAMS. Страните-членките изготвят и доклади за изпълнението към Секретариата на международното споразумение, но към момента няма механизъм за контрол и санкции. За \"Дневник\" от сдружение \"Зелени Балкани\" разясниха, че ACCOBAMS работи предимно по проучвания и организиране на обучения - например, за смекчаване на взаимодействията с риболова и изготвяне на насоки за природосъобразни действия на човека в морска среда. ACCOBAMS има и фонд за малки проекти по места за проучване и смекчаване на заплахите за китоподобните и си сътрудничи с Европейската комисия и различни научни и неправителствени организации. Споразумението е и част от Конвенцията за опазване на мигриращите видове диви животни (Бонска Конвенция) под егидата на Програмата за околна среда на ООН. Отличието за \"Зелени Балкани\" Представител на \"Зелени Балкани\" в ACCOBAMS е Димитър Попов. За \"Дневник\" той разказа за отличието, получено от Секретариата на международното споразумение.      Той разказва, че като партньор по споразумението , \"Зелени Балкани\" е организация, която е кандидатствала въз основа на своя опит и е призната като работеща за проучване и опазване на китоподобните. Статутът се дава след кандидатстване и при поет ангажимент организацията и в бъдеще да работи по тази тема. Отличието, получено от \"Зелени Балкани\" миналата седмица, е част от първия конкурс за партньори на ACCOBAMS, като темата е била информационни дейности. Сдружение \"Зелени Балкани\" е кандидатствало със своите информационни дейности по проекта си \" Натура 2000 - нови хоризонти \", финансиран от програма \"Лайф\" на Европейската комисия. В този проект едни от целевите видове за популяризиране, като обект на защита от европейската мрежа \"Натура 2000\", са именно китоподобните. Димитър Попов разказва още: \"За мен важни постижения са участието в самолетните проучвания на Черно море през 2013 и 2019 г. и Средиземно море през 2018 г.; проведените вече 5 експедиции в териториалните води на България за 2017-2019 г. - не мисля, че има друг такъв набор данни за нашите води и обучените доброволци, чрез които това се случва. Както и мониторингът на приулов на китоподобни (случайно заплитане в рибарски мрежи), който е важен за оценка на въздействието на риболова на калкан върху тях. Като партньор в ACCOBAMS, от \"Зелени Балкани\" са осъществили множество дейности за изследване и популяризация на китоподобните. Част от тях сапроектите \"Пилотни дейности по фото-идентификация на делфини в южните крайбрежни води на България\" през 2012 г., \"Създаване на капацитети в българските черноморски общини за реакция при изхвърлени на брега китоподобни\" през 2013 г., \"Проучване на разпространение и численост на китоподобните в българските териториални води 2017-2019 г.\", проведеното през 2018 г. обучение за \"Сертификация от ACCOBAMS за високо квалифицирани наблюдатели за морски бозайници\", започналият през 2019 г.  проект  CeNoBS , и ежегодни изложби за китоподобните и отбелязвания на Ден на Черно море. Попов още разказва, че \"Зелени Балкани\" са изградили сътрудничество за проучване и защита на китоподобните на ниво Черно море. Сдружението има обмен на информация с колеги от Украйна, Румъния, Турция, Грузия. Планират се продължения на проучванията в териториални води, както и мониторинг на приулова.", "date": "2019.11.13", "title": "\"Зелени Балкани\" получиха международно отличие за работата си за делфините"}
{"url": "https://www.dnevnik.bg/biznes/2019/11/13/3991197_inflaciiata_produljava_da_raste_i_prez_septemvri/", "text": "През октомври цените на стоките и услугите са поскъпнали с 0.8 на сто спрямо септември. В сравнение с миналия октомври обаче те са нараснали с 2.4 на сто, показват данните на Националния статистически институт. На практика през месеца поскъпва почти всички, като най-видимо е това при цените на дрехите и обувките - с 9%, в сектора на развлеченията и културата поскъпването е с 4.9%, с по половин процент се повишават цените на храните, алкохола, безалкохолните напитки и тютюневите изделия. В жилищното обзавеждане, образованието и здравеопазването също има леки ръстове. Единствено през октомври поевтиняват хотелите и ресторантите с 0.2% и транспортът - с 0.6%. При храните през месеца поскъпване с 9.8% е отметено при чушките, с 4.4% при малотрайните колбаси, с 3.7% при доматите, с 3.4% при гроздето, с 2.6% при каймата. Рибата е поскъпнала с 1.9%, свинското с 0.6%, а хлябът с 1.2%. По-евтино са се продавали спрямо септември цвеклото и морковите - със 7%, краставиците - с 3.3%, лещата - с 3.6%, лукът- с 5.8%, картофите - 3.2%. Лекарствата са поскъпнали с 0.4%. При нехранителните стоки най-много поскъпват обувките - с 10.7%, следвани от дрехите - с 8.3%, най-масовият бензин е поскъпнал с 0.8%, а пропан-бутанът - с 0.4%. Намаление през месеца има при самолетните билети, които поевтиняват с 20.4%, хотелското настаняване - с 6.6%, пералните - с 0.8%, бойлерите - с 1.3%.", "date": "2019.11.13", "title": "Инфлацията продължава да расте и през октомври"}
{"url": "https://www.dnevnik.bg/sviat/2019/11/13/3991209_protestite_v_honkong_obhvanaha_i_universitetite/", "text": "Със сълзотворен газ и гумени куршуми срещу протестиращите полицията отбеляза нов етап в протестите в Хонконг, които продължават месеци и  се превърнаха  в предизвикателство срещу властта на Пекин. В отговор демонстранти запалиха огньове и хвърляха коктейли \"Молотов\" в Китайския университет на Хонконг, а някои бяха въоръжени с лъкове и стрели, пише британският в. \"Гардиън\". Случващото се разгневи студентите заради решението на силите на реда да действат и в кампусите на университетите (от които досега страняха). Полицаите на свой ред предупреждават, че върховенството на закона в специалния автономен регион е пред  срив , пише Би Би Си. Сблъсъците продължиха през целия ден в различни части на Хонконг в трети пореден работен ден, а това не бе се случвало от седмици (обичайно се организират в края на седмиците). Протестиращите призоваха за трети ден на стачки и блокиране на работата на метростанции.      Според местни медии студенти от \"континентален Китай\" са били изведени от Хонконг в името на безопасността си. След сблъсъците в университета е оказана медицинска помощ на поне 70 души. Представителите на студентите заявиха, че искат със съдебна заповед на забранят на полицията вход на университетска територия. Делничната вълна на протестите започна в понеделник, дни след като 22-годишен студент, пострадал при полицейска операция (но не директно заради полицейско насилие), почина в болница. В резултат от нея много училища изпратиха децата вкъщи още тази сутрин (по хонконгско време), а трафикът в части от града замря. Полицията разчисти много от барикадите, но демонстранти ги изградиха отново.     ", "date": "2019.11.13", "title": "Протестите в Хонконг обхванаха и университетите"}
{"url": "https://www.dnevnik.bg/biznes/2019/11/13/3991212_raiuner_otvaria_nov_marshrut_do_bulgariia/", "text": "Най-големият нискотарифен превозвач в Европа \"Райънер\" отваря нов маршрут от и до България. През юни превозвачът ще започне да изпълнява полети между Бургас и полския град Катовице. Те ще са два пъти седмично. Билети вече могат да се купуват с дати до август. Междувременно компанията обяви и че пуска на разпродажба билети по някои маршрути с цени от 14.99 евро за пътуване до януари, като резервацията трябва да бъде направено до полунощ в петък, 15 ноември.", "date": "2019.11.13", "title": "\"Райънер\" отваря нов маршрут до България"}
{"url": "https://www.dnevnik.bg/kultura/2019/11/13/3991204_portret_na_13-godishniia_mocart_shte_bude_prodaden_na/", "text": "Портрет на младия Волфганг Амадеус Моцарт ще бъде продаден на търг от британската аукционна къща \"Кристис\" на 27 ноември в Париж. Според прогнозите цената на платното е между 800 хил. и 1.2 млн. евро. Произведението е един от едва четирите портрета, които са правени на композитора, докато е бил жив. Той принадлежи на частна колекция и по официална информация е създаден от италианския художник Джамбетино Чинароли през 1770 г., когато виенският композитор е бил на 13-годишна възраст. На него младият Моцарт носи бяла перука и е седнал пред клавесин и партитура. По времето, когато е нарисуван портретът, Моцарт пътува из Италия, за да завърши музикалното си образование, и изнася концерти в цялата страна. Картината е направена по поръчка на венецианеца Пиетро Луджати няколко дни след като той присъства на концерт за орган на младия композитор. Моцарт се ражда през 1756 г. в Залцбург (Австрия) и умира на едва 35-годишна възраст през 1791 г. ", "date": "2019.11.13", "title": "Портрет на 13-годишния Моцарт ще бъде продаден на търг в Париж"}
{"url": "https://www.dnevnik.bg/sport/2019/11/13/3991225_oburnato_rusko_zname_provali_debjuta_na_novite_ekipi/", "text": "Руският национален отбор по футбол отложи дебюта на екипировката, с която ще играе на Евро 2020. Местната федерация обяви, че в мачовете с Белгия и Сан Марино ще се използва досегашната екипировка. Новият дизайн беше представен от \"Адидас\" на 7 ноември. Журналистът от АП Джеймс Елингуърт написа в \"Туитър\", че в основата на решението е недоволството на привърженици, свързано с това, че на ръкавите на фланелките руското знаме е поставено обратно. Като се позовава на информации в световните медии, ТАСС посочва, че много от футболистите от различни отбори, обличани от компанията, са останали недоволни от екипировката. При представянето на фланелките на германския отбор от \"Адидас\" допуснаха грешки в изписването на имената на двама от националите - Йонас Хектор и Лука Валдшмид. От компанията се извиниха за неточността.", "date": "2019.11.13", "title": "Обърнато руско знаме провали дебюта на новите екипи на \"сборная\""}
{"url": "https://www.dnevnik.bg/bulgaria/2019/11/13/3991230_antikorupcionniiat_fond_pokaza_nerednosti_pri/", "text": "За последните пет години фирма \"Пи.Еф.Си.\" ЕООД печели 27 милиона лева след неправомерно възлагане на публична дейност за дезинфекция на границата с Турция от страна на Българската агенция по безопасност на храните. Защо държавната агенция се отказва от една доходоносна дейност, при това – изрично възложена на агенцията по закон? Кой стои зад \"Пи.Еф.Си.\" и как се справя фирмата с тази задача? Това са само някои от въпросите в разследването на фондация \"Антикорупционен фонд\" и Генка Шикерова.", "date": "2019.11.13", "title": "Антикорупционният фонд показа нередности при дезинфекциите по границата с Турция"}
{"url": "https://www.dnevnik.bg/biznes/2019/11/13/3991227_sindicite_na_ktb_otnovo_tursiat_naematel_za_bivshata_i/", "text": "Синдиците на фалиралата КТБ започват отново търг за отдаване под наем на бившата централа на банката, съобщиха от там. Сградата, в която се помещават и самите синдици, се намира на площад \"Гарибалди\". Наемател се търси за сутерен, първи (партерен) етаж и втори етаж от сградата. Сутеренът се състои от: банков трезор и преддверие към него, трезор – касети и преддверие към него, както и други спомагателни и санитарни помещения. Първият (партерен) етаж се състои от: салон за клиенти, салон за служители, касов възел с три каси и преддверие, два офиса, помещение за деловодство, две приемни за обслужване на клиенти, преброително помещение и др. Вторият етаж се състои от: вестибюл, централно стълбище, две заседателни зали с тераси, осем кабинета, два офиса, стая за почивка, помещение за сървър, два санитарни възела и други спомагателни помещения. Преди около година Централната избирателна комисия направи оглед на имота с идеята да го наеме, но после бе удължен срокът на престоя й в сградата на парламента на пл. \"Княз Александър І\". Днес Специализираният съд заседава по делото за фалита на КТБ, като адвокатите на 18-те подсъдими започват да задават въпроси на основния свидетел - Бисер Лазов. След като близо месец и половина той дава уточнения по питания на обвинението, сега защитата има право да иска допълнителни подробности.", "date": "2019.11.13", "title": "Синдиците на КТБ отново търсят наемател за бившата й централа"}
{"url": "https://www.dnevnik.bg/sport/2019/11/13/3991234_amerikanski_senatori_vkljuchiha_basketbolista_enes/", "text": "Баскетболистът Енес Кантер се включи в ход на сенаторите демократи Едуард Марки и Рон Уайдън, с който беше осъдена политиката на Реджеп Таийп Ердоган. Действието им съвпадна с  посещението на турския президент в Белия дом . Кантер, който има международна заповед за арест от Турция от години критикува Ердоган. Наскоро дори  го определи за \"Хитлер на нашето време\" . Състезателят на \"Бостън селтикс\" представи петиция в интернет, чиято цел е да увеличи осведомеността на хората със ставащото в Турция. По думите му това е \"човешка трагедия\".    Във Вашингтон Кантер заяви, че много от съотборниците му не разбират защо го прави, вместо да се наслаждава на кариерата и живота си. Той посочи, че отстояването на позицията му се отразява на семейството му. Според думите му баща му, който е професор, е бил уволнен, а сестра му не може да си намери работа, макар да е завършила медицина. \"Въпросът е по-голям от това. По-голям е от мен, по-голям е от НБА, по-голям е от баскетбола. Защото ставащото в Турция е човешка трагедия\", каза баскетболистът.  ", "date": "2019.11.13", "title": "Американски сенатори включиха баскетболиста Енес Кантер в акция срещу Ердоган"}
{"url": "https://www.dnevnik.bg/bulgaria/2019/11/13/3991086_kratki_novini_gradski_avtobus_se_sbluska_s_kola_na/", "text": ". Прокуратурата и банките ще си сътрудничат Главният прокурор Сотир Цацаров и председателят на Управителния съвет на Асоциацията на банките в България Петър Андронов сключиха Меморандум за сътрудничество. Документът предвижда оперативно сътрудничество между прокуратурата и асоциацията за противодействие на заплахите пред банковия сектор и икономиката като цяло, които произтичат от престъпления, свързани с информационните технологии, подправени документи и платежни инструменти. Предстои да бъде създаден механизъм за бърз обмен на информация и уведомяване на компетентните органи за предполагаеми закононарушения, свързани с банкови дейности. МВР задържа осем души за кражби и продажба на наркотици в Бургас Осем мъже от бургаския квартал \"Победа\" са задържани при полицейска операция по противодействие разпространението на наркотици, осъществяването на грабежи и кражби от търговски обекти, частни домове и офиси на фирми, съобщи МВР. В операцията участват служители от отдел \"Криминална полиция\" на ОДМВР - Бургас, \"Специализираните полицейски сили\", Първо Районно управление - Бургас и бургаската жандармерия. Проверени са пет адреса, иззети са множество вещи (мобилни телефони, авто навигации, велосипеди, различни битови вещи, телескопични палки, ножове и други), за чиито произход задържани не могат да дадат обяснения. Градски автобус се сблъска с кола на Аспаруховия мост във Варна Четирима души са пострадали в катастрофа между автобус от градския транспорт и лека кола на Аспаруховия мост във Варна, съобщи пред \"Фокус\" говорителят на полицията в града Ивана Милева. Сигналът за инцидента е бил подаден в 8.20 часа тази сутрин. Няма жертви. Пострадалите, трима от които пътници в автобуса, са в болница, всички са контактни. Трафикът по Аспаруховия мост, в посока кв. \"Аспарухово\"\" и магистралата е силно затруднен.", "date": "2019.11.13", "title": "Кратки новини: МВР задържа осем души за кражби и продажба на наркотици в Бургас"}
{"url": "https://www.dnevnik.bg/politika/2019/11/13/3991268_socialistite_vuv_varna_se_razgranichiha_ot_lidera_si/", "text": "Няколко месеца след като варненската структура на БСП застана зад лидера си Борислав Гуцанов, чието оттегляне бе поискано от \"Позитано\" 20 през лятото, днес партийният градски съвет в морската столица направи първа заявка за разграничаване от него. В декларация до широкото ръководство на БСП - Националния съвет, подписана от 16 членове на ръководството на варненската структура, се посочва, че те не са вземали решение да подкрепят искане за оставките на Корнелия Нинова и Кирил Добрев, съобщава пресцентърът на БСП. Преди няколко дни в интервю за \"Канал\" 3 Борислав Гуцанов съобщи, че  не е негово лично настояване, а има колективно искане на Градския съвет на БСП във Варна лидерът на партията и нейният заместник да подадат оставки заради резултатите на местния вот в морската столица . Там ръководството на \"Позитано\" 20 не подкрепи решението на местните социалисти да подкрепят лидера на \"Възраждане\" Костадин Костадинов за кандидат за кмет на Варна, а наложи тогавашния депутат Анелия Клисарова. Тя бе и водач на листата с кандидати за общински съветници, от която Гуцанов изпадна. Миналата седмица  Клисарова напусна парламента , за да стане общински съветник в морската столица, а според социалисти е логично \"Позитано\" 20 да я подкрепи и за местен партиен лидер на мястото на Гуцанов. В неделя Националният съвет на БСП се събира на \"Позитано\" 20, за да обсъди изборните резултати, а на заседанието се очаква Гуцанов да поиска оставките на Нинова и Добрев, тъй като Анелия Клисарова дори не е стигнала до балотаж за кмет. Според декларацията на варненските социалисти, информация за която бе разпространена само от \"Позитано\" 20, искането му не е подкрепено от структурата.  Критики към изборните резултати на БСП се очаква да има и от противниците на Корнелия Нинова в партията. Макар че кандидати на партията спечелиха кметския пост в четири областни града - Русе, Перник, Разград и Благоевград (в последния кметът е подкрепен от социалистите - бел. авт.), според социалисти левицата не увеличава значително присъствието си в местната власт. Според отчета на Нинова след балотажа БСП има 61 кметове на общини, както и увеличен брой общински съветници (по неофициална информация те са 1005 - бел. авт.). Според анализа през 2015 г. издигнатите и подкрепени от БСП кметове на общини са 56, а общинските съветници - 910. След изборите преди две седмици в седем области - Враца, Варна, Сливен, Хасково, Стара Загора, Силистра и Кърджали, социалистите нямат нито един кмет на община, а в други седем - само по един. По-късно от пресцентъра на БСП разпространиха информация, че на \"Позитано\" 20 е пристигнала декларация от общинските съветници на левицата във Варна, в която се опровергава твърдение на бившия лидер на партията Михаил Миков, че те са подкрепили кандидата на ГЕРБ за председател на общинския съвет. ", "date": "2019.11.13", "title": "Социалистите във Варна се разграничиха от лидера си: Не сме искали оставката на Нинова"}
{"url": "https://www.dnevnik.bg/photos/2019/11/13/3991114_fotogaleriia_roling_stouns_v_nepokazvani_dosega_kadri/", "text": "Невиждани досега снимки на рок групата \"Ролинг стоунс\" ще бъдат изложени в емблематичен хотел в Лондон. Изложбата ще включва снимки от първото турне на бандата през 1963 г., заснети от музикалния фотограф Гюс Корал.", "date": "2019.11.13", "title": "Фотогалерия: \"Ролинг стоунс\" в непоказвани досега кадри от 1963 г."}
{"url": "https://www.dnevnik.bg/biznes/2019/11/13/3991247_goranov_rano_e_da_se_kaje_shte_poskupnat_li/", "text": "България е подписала  декларацията на холандското правителство за авиацията, но още е рано да се каже дали това ще доведе до поскъпването на самолетните билети. Това обяви пред журналисти в Народното събрание финансовият министър Владислав Горанов, цитиран от агенция \"Фокус\", след като снощи евродепутатът Радан Кънев разпространи информация по темата от \"Фейсбук\" профила си. Там той написа, че България е една от деветте страни в Европейския съюз, която е поискала данъчно облагане на самолетните полети, и че подобни действия \"почти сигурно биха оскъпили билетите за подобен тип пътуване\". Цялата му позиция четете  тук . \"Твърде рано е да кажем дали декларацията на холандското правителство за авиацията ще се отрази на цената на самолетните билети\", обяви днес Горанов и посочи, че такова твърдение е твърде спекулативно. \"България се присъедини към една декларация, инициирана от холандското правителство, в която се констатира, че авиацията като бизнес в Европа и в световен мащаб генерира огромен обем от въглеродните емисии. Самата декларация отправя апел към Европейската комисия да изготви анализ и да предложи на парламента и на съвета възможно решение в посока ограничаване или облагане на дейността на авиационните оператори във връзка с емисиите, които този бизнес генерира\", обясни финансовият министър. Допълни, че е твърде рано за оценки, още повече че не е известно дали комисията ще предложи такова решение, защото декларацията е заявление от 8 държави. \"Оттам нататък този проект на документ, ако се подготви от комисията, ще мине естествения си законодателен път между Европейския съвет или Европейския парламент и би могло да стане законодателно решение само ако държавите членки се обединят около него\", заяви още Горанов. Министърът на финансите поясни, че решението за подписване на декларацията от страна на България е взето на ниво обсъждане в Министерски съвет. За инициативата се разбрал преди няколко дни от публикации в чуждестранната преса. Публикация посочи, че девет европейски министри на финансите, сред които и българският Владислав Горанов, настояват в съвместно писмо Европейската комисия да призове бъдещия си председател Урсула фон дер Лайен да постави началото на дебати за облагане на авиацията със \"зелени\" такси. Повече за това четете  тук .", "date": "2019.11.13", "title": "Горанов: Рано е да се каже ще поскъпнат ли самолетните билети заради \"зелен данък\""}
{"url": "https://www.dnevnik.bg/zdrave/2019/11/13/3991310_lekarskiiat_sujuz_iska_uvelichenie_na_nad_200/", "text": "По-високи цени на около 220 клинични пътеки ще искат от Българския лекарски съюз. Сметките им показват, че те могат да се увеличат с около 17%, за сметка на това обаче трябва да се ограничи планираният прием в болниците, съобщи БНТ. Съсловната организация вече преговаря със здравната каса за Националния рамков договор за следващите 3 години. От лекарския съюз предлагат увеличение на цените на клинични пътеки от всички специалности, които от години са недофинансирани. Идеята част от цената на пътеката да се заделя за заплати на лекари и сестри няма да се обсъжда. \"Не би трябвало да залагаме такъв механизъм, който да противопоставя колегите от различните специалности, работещи в болницата\", коментира председателят на БЛС Иван Маджаров. За това ще се обсъжда вариант част от приходите на болницата от клиничните пътеки задължително да се заделя за заплати на лекари и медицински сестри. \"Минимум 30% от заработката на болницата. Ако включваме и параклиничните звена, защото те са отделно от отделенията, трябва да бъде поне 34-35% за квалифицираните специалисти\", допълни Маджаров. В преговорите със здравната каса е поканена и асоциацията на професионалистите по здравни грижи. Те настояват за 950 лева стартова заплата на медицинските сестри. \"В процес на договаряне няма как да бъдат казани конкретни цифри. Но се надяваме с повишението на цените на определените клинични пътеки действително навсякъде да бъдат повдигнати нивата от колективния трудов договор\", каза председателят на съюза Милка Василева. Лекарският съюз ще иска 18 милиона от резерва на касата да бъдат разпределени за увеличаване на парите за лични лекари, прегледи при специалисти и изследвания. За пореден път семейните лекари поискаха да се плаща потребителска такса и за деца. Идеята е подобно на песнсионерите тя да е 1 лев, а разликата до 2.90 да се поема от държавата. Един лев потребителска такса за преглед на децата БЛС настоява да се плаща 1 лев потребителска такса и за преглед на децата при личните лекари, а държавата да доплаща на лекарите останалите 1.90 лева, както е при пенсионерите. Това съобщи зам.-председателят на съюза Николай Брънзалов преди преговорите със здравната каса по Националния рамков договор, цитиран от БНР. \"Това с потребителската такса е написано в такива разпоредби, които ще изискват допълнителна работа, и ние отдавна настояваме да няма освободени от потребителска такса. Не разбирайте, че искаме такава от всеки. Но вариант примерно е да се поема, както е към момента за пенсионерите и за здравноосигурените лица над 65 година, една част от тях 1 лев, а останалата част за сметка на бюджета. Мисля, че е приемливо и трябва да се преразгледа. Въз основа на нашите практики, където има повече деца, все пак детското здравеопазване, нали всички казваме, че е приоритет. Колегата, който изповядва тази специалност и работи по цял ден, той също има съответните разходи, а не получава потребителска такса, което за нас е несправедливо\", коментира той. Идеята ще се обсъди по време на преговорния процес по рамковия договор. От Сдружението на софийските общопрактикуващи лекари настояват в писмо потребителската такса да е задължителна за всеки.", "date": "2019.11.13", "title": "Лекарският съюз иска увеличение на над 200 клинични пътеки"}
{"url": "https://www.dnevnik.bg/kultura/2019/11/13/3991228_plovdiv_vse_pak_osumna_v_poeziia_no_ne_po_zemiata_a_po/", "text": "След като  не успя да се реализира по първоначално замисления начин  и да облепи цялата главна улица в Пловдив с поезия, от 10 ноември насам проектът \"Манускрипта 39\" се е настанил под нова форма в града - 35 стени и места за афиши из централните части и крайните квартали са облепени с кафява амбалажна хартия, която представя 16 стихотворения на 16 съвременни български поети. Върху хартията в черно-бяло е оформена графика - дело на художника Борис Богданов, която използва ръкописните версии на стиховете на авторите Ани Илков, Белослава Димитрова, Борис Роканов, Владимир Левчев, Диана Маркова, Ивайло Добрев, Иван Цанев, Иво Рафаилов, Лора Динкова, Мария Калинова, Надежда Московска, Рене Карабаш, Румен Денев, Силвия Чолева, Стефан Икога и Ясен Василев.  Проектът на стойност 50 хил. лв. е част от програмата на Европейска столица на културата 2019 г. Той е одобрен и финансиран от фондация \"Пловдив 2019\", а негов автор се води събирателно дружество \"Ромфея - Ватев, Шишманов и сие\". Куратор е поетът Борис Роканов.      Според първоначалния план той трябваше да се реализира под друга форма. Ролките с хартия с обща дължина 5 км щяха да \"облеят\" основната пешеходна улица в Пловдив на 14 октомври и хората да имат възможност да четат и да се \"спъват\" в поезия, докато се разхождат там в следващите две седмици. Няколко дни преди реализацията му в средата на миналия месец обаче проектът бе спрян изненадващо за неговите автори. Въпреки че проектът им бе одобрен и бе получил необходимите разрешения, той не бе съгласуван с настоящата общинска управа. Проблем се оказа самото облепяне на пешеходната зона, тъй като е в разрез с чл. 9 от наредбата за осигуряване на обществения ред, отнасяща се до разлепянето на афиши и плакати на нерегламентирани за това места. Роканов все пак направи опит да започне облепянето на 16 октомври в района край Джумаята, но бе спрян от общинска полиция. Пред \"Дневник\" той сподели, че след тази ситуация са започнали разговори с фондация \"Пловдив 2019\" и с представители на общината в търсене на алтернативен начин за реализацията на проекта. Така се е стигнало и до предложението вместо \"Манускприта 39\" да обхване само главната централна улица, да се пренесе на подбрани стени и места за облепяне с афиши из целия град. Затова сега са облепени шест пункта в район \"Централен\", пет места в районите \"Източен\", \"Южен\" и \"Тракия\", по четири - в районите \"Западен\" и \"Северен\". Освен това са облепени и пет общински къщи на улиците \"Весела\" №23, \"Захари Стоянов\" №82, \"Иван Вазов\" №39, \"Мортагон\" №1а и \"Стойчо Мошанов\" №15. Изданието \"Банкер\" отбелязва, че някои от техните обителите вече са се проявили като големи \"любители на поезията\" и още на втория му ден са разлепили голяма част от тях. Онова, което е останало, все още може да се види и по-важното - да се чете. ", "date": "2019.11.13", "title": "Пловдив все пак осъмна в поезия, но не по земята, а по стените"}
{"url": "https://www.dnevnik.bg/bulgaria/2019/11/13/3991313_pernik_moje_da_ostane_bez_voda_denem/", "text": "Перник може да се окаже без водоснабдяване в дневните часове на денонощието. Това е поредният вариант за режим на водата, одобрен на работна среща днес във ВиК дружеството, съобщи БНР. На нея са присъствали новоизбраният кмет Станислав Владимиров (БСП) и областният управител Ирена Соколова. Според плана жителите на града ще имат вода само нощем във времето от 20.00 до 8.00 часа, а не между 16 и 22 ч., както се предлагаше първоначално. Причина за водния режим е ниското ниво на язовир \"Студена\". На съвещанието днес е решено да се търсят и варианти за допълнително водоснабдяване като довеждането в язовир \"Студена\" на вода от язовир \"Долна Диканя\", ако качеството на водата позволява това, увеличаване на водоподаването от Владайския канал, както и разконсервиране за евентуална експлоатация на водохващане, намиращо се в пернишкия квартал \"Дараците\", информира радиото. Кметът съобщи, че премиерът Бойко Борисов в разговор с него е обещал съдействие за предотвратяване на евентуална хуманитарна криза, включително и със средства за доокомплектоване на ремонтираната в момента пречиствателна станция. Правителствената пресслужба съобщи, че на днешното заседание на Министерския съвет премиерът е наредил институциите да работят в синхрон и в съкратени срокове за решаването на проблема. Министърът на регионалното развитие и благоустройството Петя Аврамова е докладвала, че вече е сформирана работна група, която след анализ ще предложи решения. Председателят на Българската асоциация по водите Иван Иванов коментира пред ТВ+, че климатичните промени и липсата на дъждове в последните месеци са причината за безводието. По думите му язовирът не е източван повече, отколкото е разрешеното. Експертът разсея и слуховете, че това е станало заради производството на електроенергия. Той обаче изтъкна големите загуби по водоснабдителната система не само в Перник, а и навсякъде в България. Иванов каза, че предложението за воден режим е внесено още преди изборите, но не е било огласено от тогавашното общинско ръководство.", "date": "2019.11.13", "title": "Перник може да остане без вода денем"}
{"url": "https://www.dnevnik.bg/sport/2019/11/13/3991309_nai-rezultatniiat_futbolist_na_ispaniia_david_viia/", "text": "Най-резултатният футболист в историята на испанския национален отбор Давид Вия обяви, че ще прекрати състезателната си кариера. Това ще стане след края на сезона в японското първенство, където се състезава за \"Висел Кобе\". \"Исках да се откажа от футбола, преди той да ме откаже\", заяви Вия. \"От години мисля за това. Когато минеш определена възраст, знаеш, че може да стане по всяко време\", посочи нападателят, като добави, че е обсъдил решението с хората, които го обичат. \"Много съм щастлив с кариерата си. Много се гордея. Обичах този спорт от началото на живота си. Опитвах да давам най-доброто от себе си, за да може този спорт да достигне навсякъде\", добави бившият национал на Испания. С 59 гола той е рекордьор за \"фурия роха\". Вия беше важна част от \"златното поколение\" на испанския футбол, което спечели историческата световна титла през 2010 г. в Южна Африка. Две години по-рано той стана и европейски шампион, но заради контузия пропусна Евро 2012, където Испания отново стъпи на върха. Голяма част от кариерата на Вия на клубно ниво премина във \"Валенсия\", с чийто отбор спечели Купата на краля през 2008 г. След това беше в \"Барселона\", като влезе в историята на клуба с незабравимата 2011 г., когато отборът взе пет купи, включително и Шампионската лига. Вия продължи кариерата си в САЩ, където изигра 124 мача за \"Ню Йорк сити\", за да се стигне и до японското му предизвикателство от тази година. Целта му е да спечели Купата на императора, където \"Висел Кобе\", в който играе и Андрес Иниеста, вече е на полуфинал. Занапред вниманието му ще бъде насочено и към нюйоркския \"Куинсбъро\", в който е акционер.", "date": "2019.11.13", "title": "Най-резултатният футболист на Испания Давид Вия ще прекрати кариерата си"}
{"url": "https://www.dnevnik.bg/video/deniat_s_veselin_dremdjiev/2019/11/13/3991321_nikolai_nenchev_i_dosega_ne_znaem_kolko_voenna_tehnika/", "text": "Бившият министър на отбраната и лидер на БЗНС Николай Ненчев коментира в предаването \"Денят с Веселин Дремджиев\" по TV+ и TV1 случая, при който неотдавна се оказа, че военно оборудване от Русия е пристигнало в Сърбия. Обяви, че и досега така и не се е разбрало за колко самолети става дума, които са прелетели през територията на България. Повече за това четете  тук . Обясни, че даването на такива разрешения от страна на военния министър става по специална процедура на уведомяване по дипломатически път, на уведомяване на няколко ресорни други министри и т.н. Още от коментара му вижте във видеото.", "date": "2019.11.13", "title": "Николай Ненчев: И досега не знаем колко руски самолети прелетяха над България за Сърбия"}
{"url": "https://www.dnevnik.bg/evropa/2019/11/13/3991331_es_ne_vrushta_dostatuchno_migranti_za_koito_ima/", "text": "ЕС не успява да изпълни всички заповеди за връщане на мигранти в незаконен престой, показва доклад от проверка на Европейската сметна палата, цитиран от БТА.  Броят на върнатите е много по-малък от броя на решенията за връщане, пише в документа. Като основни причини са посочени дългата процедура на кандидатстване за убежище, липсата на общи европейски системи за управление на връщането, липсата на взаимно признаване и на постоянно съобщаване на решенията за връщане. Пречка са също недостатъчните възможности на центровете за задържане на мигранти и трудното сътрудничество с държавите, откъдето идват мигрантите. Сред причините е посочена и възможността мигрантите да се скрият, когато научат, че трябва да напуснат ЕС. Допълва се, че квотното разселване на мигранти не е изпълнило количествените цели. От първоначално определената цел 160 хил. мигранти да бъдат разселени държавите от ЕС са се споразумели да приемат 98 256 души, отчита палатата. Едва 34 705 мигранти са били разселени. Една от причините за тези данни е бил малкият брой на мигрантите, регистрирани за квотно преразпределение. Пояснява се, че Италия и Гърция, които трябваше да предложат мигрантите за разселване, не са успели да насочат чужденците към процедурата за подаване на заявления. Проверката е установила, че Гърция все още не успява да обработи постъпилите искания за преместване и заявленията се натрупват. Миналата година вместо за няколко дни срокът от подаването на заявление до решението на първа инстанция е бил средно 215 дни. Дати за събеседване с мигрантите се насрочват за 2021 г. и 2023 година.  В Италия се отчита достатъчна способност да се обработват заявления, но не достигат възможности за справяне с броя на обжалванията на мигрантите, когато исканията им са отхвърлени. Даден е пример с внесено през 2015 г. заявление, чиято обработка до последното обжалване е отнемала средно над четири години. Европейската сметна палата коментира, че подкрепата за съдилищата, които се произнасят по жалбите, вероятно ще се окаже най-неотложната нужда на италианската система за убежище. ЕС отпусна 703 млн. евро за спешна помощ за Гърция и 122 млн. евро за Италия до 2019 г. от фонд \"Убежище, миграция и интеграция\", посочва палатата. Допълнително Гърция получи 328 млн. евро, а Италия - 394 млн. евро, по националните миграционни програми за 2014-2020 година. Задължителните квоти за разселването на мигранти бяха въведени през септември 2015 г. за срок от две години. Унгария и Полша не са приели мигранти по квотите. Делът на върнатите мигранти със заповед да напуснат ЕС е около 40 на сто през 2018 г. и приблизително 20 на сто за Гърция и за Италия, се посочва в доклада.", "date": "2019.11.13", "title": "ЕС не връща достатъчно мигранти, за които има заповед да напуснат"}
{"url": "https://www.dnevnik.bg/analizi/2019/11/13/3991327_zashto_prezidentut_moje_da_sezira_ks_za_izbora_na/", "text": "                         Президентът Румен Радев има всички основания да поиска тълкуване от Конституционния съд (КС) за това как трябва да реагира Висшият съдебен съвет (ВСС) след връщането на избрания за нов главен прокурор Иван Гешев. Това е мнението на конституционалисти, до които \"Капитал\" се допита по въпроса, като някои от тях смятат, че президентът вече даже е закъснял с питането. Един от сериозните аргументи, че КС трябва да бъде питан, преди да продължи процедурата, е фактът, че допреди три години законът предвиждаше, че когато президентът върне кандидатурата (на избрания за главен прокурор или председател на върховен съд), ВСС задължително започва отначало нова процедура по избор. През август 2016 г. законът бе променен точно в обратния смисъл, макар и с доста усукана и неясна формулировка - върнатата номинация само се прегласува и само ако не събере нужната подкрепа, се започва нова процедура. което поставя редица въпроси за смисъла на процедурата и ролята на президента в нея. В четвъртък Румен Радев обяви, че отказва да подпише указ за назначаването на Иван Гешев за главен прокурор и върна кандидатурата му на ВСС с мотив, че процедурата по избора му е била формална и практически лишена от прозрачност, а отрицателните становища на гражданското общество са били заглушени с \"масирана служебна институционална подкрепа\". Две седмици по-рано, веднага след избора на Гешев, представляващият ВСС Боян Магдалинчев заяви, че ако президентът върне номинацията, съветът направо ще я прегласува отново, без да отваря нова процедура. Подобно становище изказаха и други от мнозинството на съвета, включително главният прокурор Сотир Цацаров. Указът на Радев беше публикуван в Държавен вестник във вторник, а темата е включена в дневния ред на пленума на ВСС за четвъртък. Очаква се тогава кандидатурата на Гешев да бъде прегласувана. Според бившия конституционен съдия Благовест Пунев президентът но дори и за евентуално за обявяване на противоконституционност на чл. 173, ал. 13 от Закона за съдебната власт, който допуска върнатата кандидатура просто да бъде прегласувана, без да се отваря нова процедура по избор с нови кандидати. Според преподавателя по конституционно право доц. д-р Атанас Славов президентът има и още един силен коз: да инициира промени в конституцията, въвеждащи реална отчетност и отговорност на главния прокурор. Тезата, че президентът трябва да сезира КС, изразяват и други юристи. В петък членът на ВСС Атанаска Дишева, която е и една от четиримата, гласували против кандидатурата на Гешев, заяви пред Дарик радио: \"Надявах се, че президентът ще сезира Конституционния съд, защото това щеше да даде една яснота относно това какво трябва да направи ВСС и какво има право да направи\". По думите ѝ въпреки че държавният глава не е сезирал КС за тълкуване, той може и трябва да го направи, ако ВСС прегласува избора на Гешев. \"За да е последователен в решенията си, как да процедира\", заяви Атанаска Дишева. На противоположно становище по въпроса е бившият конституционен съдия, проф. Пламен Киров, като пред Нова тв той направи предположение за институционална криза, ако президентът забави втория си указ, при положение че му бъде върната кандидатурата на Гешев. \"Има гласове, които пошепват отново на президента за едно такова бъдещо действие за противопоставяне на Висшия съдебен съвет. Нищо драматично няма да се случи и тогава, но ще влезем отново в една такава криза, която не вещае нищо добро\", заяви Киров. Досегашният зам. главен прокурор Иван Гешев бе издигнат като единствен кандидат за следващ главен прокурор, а при гласуването във ВСС на 24 октомври бе подкрепен с 20:4 гласа въпреки множеството критики и към процедурата по избора, и към самия кандидат. По конституция номинацията на избрания кандидат се изпраща на президента, в чиито правомощия е да подпише указа за назначението на новия главен прокурор. Президентът обаче има право да върне на ВСС кандидатурата, което Радев направи, като се мотивира с формалната процедура, липсата на състезателност и множеството критични към единствения кандидат становища от организации, които по закон имат право на такива. Проблемът е какво трябва да е дължимото поведение на ВСС, когато президентът върне номинацията на съвета. Дали ВСС е длъжен да започне нова процедура по избор на главен прокурор, в която да участва включително и вече предложения, но невърнат кандидат, или може просто да прегласува кандидатурата и да я върне обратно на президента, без да се съобразява с мотивите му. Конституцията казва, че \"президентът не може да откаже назначаването или освобождаването при повторно направено предложение\" (чл.129, ал.2). Въпросът е как трябва да бъде формулирано повторното предложение, особено когато президентът е мотивирал връщането със сериозни дефекти на процедурата До 2016 г. законът предвиждаше задължително започване на нова процедура. През август 2016 г. парламентът приема мащабни промени в Закона за съдебната власт по законопроект, изготвен под егидата на правосъдния министър Екатерина Захариева. В него е включена и въпросната промяна в процедурата, след като президентът върне предложението за назначение на някой от \"тримата големи\". Новият текст предвижда, че нова процедура се започва само ако ВСС не върне на държавния глава същото предложение, т.е. дава се възможност на съвета да прегласува решението си. Текстът минава без никакъв дебат в парламента, никоя от парламентарните партии не се противопоставя на предложението на правителството, което на практика обезсмисля участието на държавния глава в процеса по назначаване на тримата големи. Предложението не е коментирано нито в мотивите, нито при обсъжданията в правната комисия и в пленарна зала. Текстът е публикуван в Държавен вестник през юли 2016 г. и е \"изпробван\" след година при избора на председател на Върховния административен съд. Тогава в края на мандата си мнозинството в предишния ВСС избра на поста Георги Чолаков, но президентът Румен Радев отказа да подпише указ с мотив, че е редно кандидатурата да бъде \"одобрена\" и от новоизбрания съдебен съвет, т.е. от сегашния ВСС. При обсъждането на върнатото предложение мнозинството в новия ВСС приема тезата, че изборът не трябва да започва отначало, а трябва да се проведе единствено ново гласуване. Според Благовест Пунев самият факт на двете коренно противоположни редакции на закона върху един и същ конституционен текст на настоящата редакция, която превръща всичко в един абсолютно формален ритуал. А при положение че сегашната редакция на закона бъде обявена за противоконституционна, това означава автоматично връщане на действието на предходната, коментира Пунев. Съвсем друг въпрос е, разбира се, на какво е способен настоящият КС и какво може да се очаква от него. В петък Румен Радев отказа да отговори на въпроса дали ще го сезира: \"Нека не спекулираме, нито искаме да влияем с прогнозни действия. На ход сега е ВСС.\"", "date": "2019.11.13", "title": "Защо президентът може да сезира КС за избора на главен прокурор"}
{"url": "https://www.dnevnik.bg/evropa/2019/11/13/3991258_orban_e_izbral_globa_vmesto_da_razsledva_kak_se/", "text": "Правителството на премиера Виктор Орбан е приело Унгария да плати глоба от повече от 500 милиарда форинта (около милиард и половина евро), вместо да прави цялостно разследване за лошо управление на средствата, получавани от ЕС. Санкцията се равнява на около 2 процента от брутния вътрешен продукт на страната, ако се изплати за една година. Властите в Будапеща, известни с категоричното си несъгласие достъпът до евросредства да бъде обвързван със спазване върховенството на закона, още не са реагирали на новината на \"Ройтерс\". Информационната агенция я откри в документ с писмени отговори, подготвен от екипа на Йоханес Хан - еврокомисаря за европейската политика за съседство и разширяване. Текстът е подготвен за заседанието в понеделник на комисията по бюджетен контрол на Европейския парламент и публикуван след края на заседанието. От отговора се разбира, че сумата - макар и голяма за такава икономика - представлява 10% от размера на всички вече сключени договори, в които са засечени нередности от новата система за установяване на неефективно управление и контрол. Питането на евродепутатите към Хан не е конкретно за Унгария, макар че нейният случай, свързан с конкретна оперативна програма, е поводът. \"Тъй като не сме започнати отблизо с този механизъм, би било добре да научим дали той се използва често и ако това е така в кои страни членки и за кои оперативни програми Европейската комисия е взела решение за глоба с цел възстановяване на част от ресурсите на ЕС? Какви са мотивите зад решение да се наложи такава санкция?\"  Отговорът на Хан е, че връщането на фиксиран размер от раздадените средства от финансовата рамка 2014-2020 г. вече е било налагано (и прието) на Хърватия и на германската провинция Саксония-Анхалт, като той варира между 5% и 100%. В случая с Унгария е бил извършен т.нар. хоризонтален одит на обществени поръчки, \"в който са установени сериозни недостатъци във функционирането на системите за управление и контрол на процедурите\". От унгарските власти е било поискано да направят едно от двете неща: - анализ на всички договори по всички оперативни програми и установяване дали са налице същите нередности, установени от одиторите на Европейската комисия, след което да приложат необходимите финансови корекции спрямо договорите, засегнати от нередности - прилагане на 10% финансова корекция върху всички договори, сключени при недостатъчни контрол и управление. \"След различните наказателни мерки и спиране на плащания от Генерална дирекция \"Регионална и селищна политика\" (DG REGIO) към Европейската комисия на значителен брой унгарски програми властите на страната избраха прилагането на 10% финансова корекция. В допълнение бяха приложени и други подобни финансови корекции в Унгария: - 23% от рамковото споразумение за водния сектор по оперативна програма \"Околна среда и енергийна ефективност\" заради нередности с обществените поръчки - 10% корекция в оперативната програма за териториално и селищно развитие заради нередности в процеса на подбор на финансираните проекти (бел.ред. - това е  специфична програма  за Унгария, обединяваща няколко оперативни програми с цел по-ефективното им прилагане в 6 региона; размерът ѝ е над 16% от всички структурни фондове, отпуснати от ЕС за страната). Санкциите в Хърватия и Саксония-Анхалт са били заради установяването на слабости с проверката на отчетените разходи по обществени поръчки. Слабостите са проявени от трети структури, които е трябвало да свършат тази работа, а властите, управляващи проектите - да контролират, че тя е свършена качествено. Депутатите от комисията за контрол над бюджета питат отделно и дали подобни глоби с фиксиран размер са адекватна санкция при злоупотреби с обществени поръчки. Комисията отговаря, че в такива случаи \"е невъзможно да се определи точно размерът на финансовите последици поради естеството на нередностите\". \"Нередностите при обществени поръчки имат потенциален преюдициален (бел.ред. - т.е. преди да се е стигнало до съдебен процес) ефект върху конкуренцията и поради това може да накарат някои компании да не участват в процедурата. Това косвено може да се отрази на нивото на цените и качеството, предложени от кандидатите. Финансовите последици от подобно въздържане не могат да бъдат прецизно установени, защото няма как да знаем какви цени биха предложили подобни кандидати, ако бяха участвали. Поради това се прилага фиксирана санкция върху засегнатите разходи, взимайки предвид естеството на нередностите и колко сериозни са те.\" След това комисията обяснява, че стандартният размер на такива глоби е определен с регулация за обществените поръчки от тази година ( C(2019) 3452, 14.5. 2019 ), в която инструкциите следват принципите на пропорционалност и равнопоставеност. Глоби могат да се налагат и в случаи на установени сериозни недостатъци в начина, по който действат системите за управление и контрол в страна член, без да е задължително да е доказан някакъв конкретен случай. Националните правителства имат възможност да докажат, че действителният размер на нередностите е по-малък от преценката на Европейската комисия. Но по правило страните предпочитат да приемат плащането на санкция, тъй като с нея са свързани по-малко административни разходи, процедурата приключва по-бързо и отново има достъп до евросредствата. Европейската комисия припомня, че има санкциониране и на конкретни проекти, особено ако те са много големи.", "date": "2019.11.13", "title": "Орбан е избрал €1.5 млрд. глоба вместо да разследва как се използват всички еврофондове"}
{"url": "https://www.dnevnik.bg/video/2019/11/13/3991344_venecianskiiat_ploshtad_san_marko_se_prevurna_v_pluven/", "text": "Венецианският площад \"Сан Марко\" се превърна в плувен басейн за поне един човек, решил да се възползва от наводненията, залели италианския град. Във вторник вечерта площадът бе залят с над метър вода, а едноименната базилика бе наводнена за шести път в последните 1200 години.", "date": "2019.11.13", "title": "Венецианският площад \"Сан Марко\" се превърна в плувен басейн"}
{"url": "https://www.dnevnik.bg/biznes/2019/11/13/3991336_naemite_na_bul_vitosha_sa_poskupnali_dvucifreno_za/", "text": "Столичният бул. \"Витоша\" се изкачи с още една позиция в класацията на най-скъпите търговски улици в света през 2019 г. С месечен наем от 56 евро/кв.м най-популярната търговска дестинация в София достигна 46-о място в традиционното проучване Main Streets around the World на консултантската компания Cushman & Wakefield, чийто стратегически партньор за България е \"Фортън\" (Forton№. Изследването обхваща 448 търговски дестинации в 68 страни по света.  За последната година наемните цени на магазините на бул. \"Витоша\" са нараснали с 12%, което затвърждава присъствието на булеварда в Топ 50 на най-скъпите търговски зони в света, посочва компанията. Други балкански столици в извадката са Белград с \"Кнеза Михаила\" на 36-а позиция с 90 евро/кв.м месечен наем, както и Загреб с улица Ilica на 40-а позиция с наем от 75 евро/кв.м. Румънската столица Букурещ остава на 49-о място с Calea Victoriei и месечен наем от 50 евро/кв.м. \"Класацията е показателна както за атрактивността на включените в нея локации за търговия, така и за степента на развитие на съответните пазари. В случая с бул. \"Витоша\" имаме ограничено предлагане на площи, съпроводено с активност от страна на наемателите и навлизане на нови брандове през последната година. Комбинацията от тези фактори доведе до ръст на наемите, както на централните улици, така и в търговските центрове\", коментира Иван Граматиков, мениджър \"Търговски площи\" в Cushman & Wakefield Forton.  Според него зоната от бул. \"Витоша\" между Съдебната палата и бул. \"Патриарх Евтимий\" остава атрактивна за търговците и очакванията са в краткосрочен план плавният ръст на наемите да продължи.  В Европа най-скъпата търговска локация остава New Bond Street в Лондон с месечен наем, равняващ се на 1352 евро/кв.м. Следват я Avenue des Champs Elysees в Париж с 1166 евро/кв.м и Via Montenapoleone в Милано с 1142 евро/кв.м. Сред източноевропейските столици най-високи цени на търговските площи поддържа Прага с 235 евро/кв.м месечен наем и 18-а позиция в класацията. Най-скъпата търговска улица в света за поредна година е Causeway Bay в Хонконг с месечен наем, равен на 2164 евро/кв.м. Втората позиция е за Ню Йорк с горната част на Пето авеню и цена, равняваща се на 1775 евро/кв.м.  Според авторите на доклада резултатите от новото издание на класацията са окуражаващи и показват устойчиво търсене на площи на първокласни търговски локации в световен план.  \"Онлайн продажбите също продължават да растат, но докато вниманието е приковано към предизвикателствата пред физическите магазини, ние разглеждаме по-комплексно отношенията между тях и електронната търговия. Физическите магазини остават на ключови места както за продажбите на място, така и за тези онлайн, тъй като играят ролята на шоуруми и спомагат за цялостното пазарно присъствие на бранда\", казва Дарън Йейтс, мениджър \"Проучвания на търговски площи\" в региона на Европа, Близкия Изток и Африка в Cushman & Wakefield, цитиран от компанията. Според него най-успешните търговци ще са тези, които съумеят да интегрират различните канали за продажба в цялостна концепция с фокус върху потребителското преживяване.  или нарастват в сравнение с предходната година на 70% от локациите. При наемните цени се наблюдава отчетлива поляризация между установените пазари в Западна и Северна Европа и тези в централната, източната и южната част на континента, където предлагането на модерни площи е сравнително ограничено, а електронната търговия предстои да се разраства с бързи темпове.  В Азиатско-Тихоокеанския регион около 80% от пазарите отбелязват ръст или стабилност на наемните нива. В САЩ и Канада се наблюдават големи разлики между представянето на отделните локации, но наемните нива в Ню Йорк остават стабилни. ", "date": "2019.11.13", "title": "Наемите на бул. \"Витоша\" са поскъпнали двуцифрено за година"}
{"url": "https://www.dnevnik.bg/biznes/2019/11/13/3991464_kapital_shte_publikuva_statii_ot_the_economist/", "text": "\"Капитал\" е представител на британското издание The Economist и започва да публикува съдържание от него. Статиите ще са подбрани и преведени от български редактори, така че читателите да получат избор от теми, които имат отражение върху местния бизнес или показват важни тенденции. Изданието посочва, че текстовете ще се публикуват на сайта, във вестника и мобилните приложения на \" Капитал\" . Първата такава публикация е интервюто на френския президент Еманюел Макрон, срещу което имаше множество реакции главно заради частта, в която говори за мигрантите. Пълният му текст може да се прочете  тук . Още текстове ще има и в предстоящото седмично издание в петък. \"Обещанието на \"Капитал\" към читателя е съдържанието да помага за вземане на информирани решения - както в бизнеса, така и в личния живот. Глобалният контекст влияе все повече на перспективите пред хората и фирмите. Споразумението с The Economist ще даде възможност да добавим съдържание с много дълбоко разбиране за този контекст и за тенденциите, които трябва да имаме предвид, когато вземаме решения\", коментира Галя Прокопиева, изпълнителен директор на \"Икономедиа\" (издател на \"Капитал\" и \"Дневник\").", "date": "2019.11.13", "title": "\"Капитал\" ще публикува статии от The Economist"}
{"url": "https://www.dnevnik.bg/gradska_sreda/2019/11/13/3991457_fandukova_iniciira_zakonovi_promeni_sreshtu/", "text": "Да спре строителството на сгради с намален брой паркоместа и отстояния е целта на първия пакет промени в Закона за устройство на територията (ЗУТ), които ще предложат кметът на София Йорданка Фандъкова и главният архитект Здравко Здравков. За това съобщи пресцентърът на общината, цитиран от агенция \"Фокус\". \"Целта е да затворим вратичките в закона, които позволяват скриване на жилищни сгради зад фиктивни нежилищни, към които изискванията за строителство са по-ниски\", мотивира Фандъкова предложението си за промени в ЗУТ, което внася в Министерството на регионалното развитие и благоустройството. Сегашната практика показва, че инвеститори заобикалят по-високите норми към жилищните сгради, като ги представят в проектите си като общежития, апартхотели или ателиета. \"Затова настоявам да се премахне възможността за за строителство на сгради изцяло с ателиета, както и продажбата на самостоятелни обекти в сгради, които са предназначени за хотели или общежития\", обясни кметът на София. Тя вече е разговаряла с регионалния министър Петя Аврамова, с която ще сформират работна група за прецизиране на текстовете, които ще бъдат внесени за гласуване в Народното събрание. Фандъкова предлага и създаване на регистър на системите за гариране и паркиране, който да спре злоупотребите.\" \"Констатираме злоупотреби с тези системи. С тях трябва да се осигурява нужният по норматив брой паркоместа, но след въвеждане на сградата в експлоатация (издаване на Акт 16) те се демонтират и продават на друг обект\", каза Фандъкова. Следващ пакет от предложения за законови промени ще бъде насочен към овладяване на презастрояването в жилищните комплекси. Искането е да се увеличат параметрите за отстояние при строежа на нови сгради спрямо съществуващите. В тази насока кметът и главният архитект работят заедно с екип от Университета по архитектура, строителство и геодезия за анализ на плановете и наредбите в тази област.", "date": "2019.11.13", "title": "Фандъкова инициира законови промени срещу презастрояването и фиктивните проекти"}
{"url": "https://www.dnevnik.bg/razvlechenie/2019/11/13/3991472_cherniiat_humor_na_riki_djurveis_shte_se_zavrushta/", "text": "Британският комик Рики Джървейс ще бъде водещ на наградите \"Златен глобус\" за рекорден, пети, път през 2020 г., макар да беше заявил, че повече няма да поема ангажимента да е домакин на церемонията. Комикът, който бе водещ на събитието от 2010 до 2012, а отново за четвърти път през 2016 г., твърди, че това ще е последната му изява като водещ, и допълва, че този път организаторите от Холивудската международна прес асоциация са му направили предложение, на което не е можел да откаже. \"Това обаче ще е съвсем последният път, в който го правя, от което може да излезе една много забавна вечер.\" Създателят на хитовата поредица \"Офисът\", който освен това е и режисьор и продуцент, в  миналото е ставал причина за доста сконфузни ситуации  заради склонността си да използва много остър хумор на расова, етническа и полова основа по адрес на знаменитости като Брус Уилис, Дженифър Лорънс, Мел Гибсън, Анджелина Джоли и Джоди Фостър. Има множество примери от това конкретно събитие, в които той е успявал да смути много от известните гости, а и самите организатори на събитието. През 2016 г. той се пошегува например с председателя на асоциацията - организатор на наградите, като заяви, че поради липсата на секция \"в памет\" на някого, която да депресира всички, вместо това дават думата на председателя. Имаше закачка и с антимигрантската политика на Доналд Тръмп, когато той заяви: \"Ева Лонгория и Америка Ферера не са просто две красиви, талантливи актриси. Те са двама души, които вашият следващ президент Доналд Тръмп няма търпение да депортира.\" Въпреки хумора по негов адрес президентът на асоциацията коментира, че със завръщането на Джървейс начело на церемонията \"винаги можем да очакваме неочакваното\". Фактите показват, че в годините, когато той е бил водещ на наградите, отразяването им действително е било доста по-силно, независимо дали е било по повод критика на хумора и поведението му, или за да го похвали за находчивостта му. 77-ите награди \"Златен глобус\" ще бъдат раздадени на 5 януари 2020 г. в хотел \"Бевърли Хилтън\" в Бевърли хилс и ще бъдат излъчени на живо в САЩ по NBC. Тази година водещ на събитието бяха Анди Самбърг и Сандра Оу. С тях обаче излъчването достигна най-ниската си гледаемост от 2015 г. насам, когато водещи бяха Тина Фей и Ейми Полър. Церемониите на \"Еми\" и \"Оскар\" през 2019 г. пък бяха без водещи. Самите награди \"Златен глобус\" пък са без водещ до 2010 г., когато за първи път на сцената тази роля се поема от самия Джървейс.", "date": "2019.11.13", "title": "Черният хумор на Рики Джървейс ще се завърне начело на наградите \"Златен глобус\""}
{"url": "https://www.dnevnik.bg/bulgaria/2019/11/13/3991503_dva_protesta_shte_blokirat_centura_na_sofiia_po_vreme/", "text": "Утре заради заявени протести срещу и за избирането на Иван Гешев за главен прокурор от 9 часа в района на ул. \"Екзарх Йосиф\" ще бъде променено движението, съобщи пресцентърът на столичната полиция. Там паркирането и движението на моторни превозни средства, трамвайни мотриси и пешеходци ще бъде временно ограничено. Противниците за назначаването на Гешев ще се съберат от 9 часа пред сградата на Висшия съдебен съвет (ВСС) на протест, организиран от гражданското сдружение БОЕЦ. Сайтът \"Пик\" организира протест в подкрепа на избора на Гешев за главен прокурор. Протести имаше и  при първото гласуване за Гешев  на 24 октомври. Възможни са временни затруднения на движението в централната градска част, което да наложи поетапно то да бъде ограничавано и възстановявано, предупреждават от столичната полиция. МВР призовава гражданите и гостите на София да спазват указанията и разпорежданията на полицейските служители, да им съдействат при необходимост, за да се запази спокойна обстановката в града и да не се допуснат нарушения на обществения ред. Следва детайлно описание на организацията на движението: От 7 часа до приключване на протеста се забранява престоят и паркирането на пътни превозни средства, както следва: - по ул. \"Екзарх Йосиф\" между ул. \"Георг Вашингтон\" и ул. \"Цар Самуил\"; - по ул. \"Кн. Борис I\" между ул. \"Цар Симеон\" и бул. \"Тодор Александров\". От 7 часа до приключване на протеста се забранява влизането на пътни превозни средства по ул. \"Екзарх Йосиф\" между бул. \"Кн. Мария Луиза\" и бул. \"Стефан Стамболов\". От 7.30 часа до приключване на протеста се променя частично маршрутите на трамвайни линии №20 и 22, както следва: - Трамвайна линия №20 се движи по маршрут: депо Искър - Младежки театър; - Трамвайна линия №22 се движи по маршрут: автостанция Изток - Младежки театър; - Разкрива се временна автобусна линия №22-ТМ с маршрут: от жк \"Западен парк\" (крайна станция на автобусни линии №72 и 77), надясно ул. \"Западна\", надясно по ул. \"Суходолска\", наляво по ул. \"Кубан\", по бул. \"Възкресение\", наляво по бул. \"К. Величков\", надясно по ул. \"Пиротска\", надясно по бул. \"Христо Ботев\", надясно по бул. \"Тодор Александров\" и наляво по бул. \"К. Величков\" по маршрута до жк \"Западен парк\". Автобусите ще се движат по споделеното трамвайно трасе по бул. \"Възкресение\" и бул. \"Константин Величков\". Автобусите ще спират: на всички съществуващи автобусни спирки по маршрута, включително на спирките в споделеното трамвайно трасе и на спирките на нощните автобусни линии: - с код 6405 \"Бул. Христо Ботев\" (крайна и начална) на бул. \"Тодор Александров\" в посока жк \"Западен парк\" за нощните автобусни линии Н1 и Н3; - с код 6407 \"Ул. Опълченска\" на бул. \"Тодор Александров\" в посока жк \"Западен парк\" за нощната автобусна линия Н1; на трамвайните спирки по ул. \"Пиротска\": - с код 1927 \"Ул. Димитър Петков\"; - с код 2077 \"Ул. Одрин\"; - с код 2086 \"Ул. Опълченска\"; - с код 0384 \"Бул. Христо Ботев\"; на временна спирка с код 6399 \"Ул. Одрин\" на бул. \"Тодор Александров\" на 30.00 метра след ул. \"Одрин\". До 07.30 часа на 24.10.2019 г. Столичен електротранспорт да реорганизира трамвайното движение така, че да няма трамвайни мотриси, обслужващи трамвайни линии №20 и 22 в участъка от Младежки театър до \"Красна поляна\", включително и обръщателното колело на метростанция \"Опълченска\".", "date": "2019.11.13", "title": "Два протеста ще блокират центъра на София по време на гласуването за Гешев"}
{"url": "https://www.dnevnik.bg/sviat/2019/11/13/3991489_vse_poveche_bulgari_otivat_kato_turisti_v_albaniia/", "text": "Албанските туристи са част от топ 50 на чуждестранните посетители в България, а българите – сред първите 15 нации, посещаващи Албания. Броят на българските туристи се е увеличил от 23 хил. през 2015 до над 40 хил. през 2018 г., показват данни на албанската Агенция по туризма. Тези данни бяха представени днес в посолството на Албания на събитие под надслов \"Почувствай Албания\", посветено на развитието на туризма. Албания е част от ключовия за България регион на Западните Балкани, чиято перспектива за членство в ЕС беше сред основните приоритети на  българското председателство на ЕС , припомни зам.-министърът на туризма  Любен Кънчев . Той цитира данни, според които ръстът на българските пътувания в Албания на годишна база е над 60%. Според информация на министерството за първите 5 месеца на 2019 г. у нас се отчитат близо 15 хил. визити от Албания, а през миналата година техният брой е бил над 37 хил., с ръст от над 10 на сто. България е един от големите  поддръжници на Албания , коментира зам.-министърът по икономическата дипломация Етиен Джафай, но все по-необходимо става да се установят връзки извън правителствените отношения. Каквото и да правят правителствата, бизнесът движи отношенията напред и тласка правителствата да предприемат активни политики, каза той. Джафай определи липсата на директни полети между България и Албания като проблем, с който двете държави трябва да се заемат. Независимо от това къде са летищата, разстоянията са толкова малки, че може да има дори уикенд туризъм, отбеляза той. Посланик Ходжа каза, че се работи усилено, за да се възстановят директните полети от Тирана до София, и уточни, че българските туристи са сред първите 15 държави, от които идват посетители в Албания.", "date": "2019.11.13", "title": "Все повече българи отиват като туристи в Албания"}
{"url": "https://www.dnevnik.bg/politika/2019/11/13/3991406_ochertava_se_pulen_mandat_na_gerb_prognozira_ivan/", "text": "Политическата система в България се стабилизира, очертава се пълен мандат на ГЕРБ, прогнозира днес пред Би Ти Ви бившият премиер и ръководител на Центъра за анализи и управление на риска Иван Костов. Той допълни, че местните избори са показали, че в момента няма политическа алтернатива на управляващата партия. Костов отбеляза, че изборите в София дават сериозни сигнали за увеличаване на опозиционния вот. \"Ако \"Спаси София\" имаше политическо представителство и беше вкарала 8 съветници, съотношението в общинския съвет щеше да е 32 срещу 29 в ущърб на ГЕРБ\", аргументира се той. По повод решението на Борис Бонев да е независим кандидат, което стана причина 7 места за общински съветници да се преразпределят към други партии, Иван Костов посочи, че това е знак, че гражданското общество не може да формира алтернатива на политическия терен. \"Политическата система е защитена от Закона за политическите партии, който не позволява неполитически структури да се състезават на равна нога с партиите\", допълни бившият премиер. Иван Костов нарече спекулации твърденията, че гласувалите на първия тур на изборите за \"Демократична България\" и Борис Бонев са гласували за Мая Манолова на балотажа,  както обяви лидерът на ГЕРБ Бойко Борисов . Костов подкрепи с числа твърдението си, като посочи, че при 225 980 гласа на десни избиратели на първи тур на втория Манолова не само не получава повече гласове, а дори губи над 33 хил. гласа. \"От шест години не се занимавам с политика. Дори не съм призовавал да се гласува за някого\". Така Иван Костов отговори на  твърденията на бившия президент Росен Плевнелиев , че от 20 години разцепва десницата и го е направил и на тези избори. \"Само Плевнелиев, Недялко Недялко (собственикът на сайта ПИК), Цацаров и Гешев мислят обратното\", допълни той. Иван Костов специално посочи, че иска да коментира и  изказванията на френския президент Еманюел Макрон  от последните дни, като за себе си той определи като най-дразнещо това, че  НАТО е в мозъчна смърт . \"Това е възмутително изказване\", допълни той.", "date": "2019.11.13", "title": "Очертава се пълен мандат на ГЕРБ, прогнозира Иван Костов"}
{"url": "https://www.dnevnik.bg/sviat/2019/11/13/3991452_kjurdite_v_siriia_es_da_vtvurdi_tona_kum_turciia_ili/", "text": "Европейският съюз трябва да смени подхода към Турция със стъпки като край на присъединителните и търговските преговори или рискува вълна от бойци на \"Ислямска държава\" да влязат в него. Това казва в интервю за \"Ройтерс\" Илхам Ахмед, която оглавява изпълнителния съвет на Сирийския демократичен съвет (SDC), управляващ Автономната администрация на Северна и Източна Сирия ( опита на сирийските кюрдски сили за самоуправление , осуетен от трите турски операции и сделката с режима на Башар ал Асад). Това е политическото крило на Сирийските демократични сили (SDF) - доминирани от кюрди сили, които бяха коалиционен партньори на кюрдите в борбата срещу \"Ислямска държава\". В разговор миналата седмица, от който \"Ройтерс\" публикува акценти и който се е състоял дни преди Анкара да обяви начало на депортацията на бойци на \"Ислямска държава\" към Запада, Ахмед казва: \"Заплахата е много голяма заради произволния начин, по който САЩ се изтеглиха. Това позволи много членове (на \"Ислямска държава\") да избягат и те ще се доберат до страните си, за да продължат с терористичната си дейност.\" Рискове Вчера турският президент Реджеп Тайип Ердоган заплаши, че  Европа ще бъде залята от джихадисти , но по друга причина. Той обвърза подобен сценарий с решението за санкции заради сондажните дейности около Кипър (заради които допусна и край на преговорите за членство). Според Ахмед, обратно, заплахата (за която говорят в последния месец и някои западни лидери и експерти) е заради изтеглянето на САЩ, принудило кюрдите да се съсредоточат върху защита от Турция, а това създава риска да оставят центровете за задържане на бойците и близките им без надзор. Хаотичното изтегляне на САЩ от териториите, които контролираха заедно със сирийските кюрди, заради турската операция \"Извор на мира\" обаче създава рискове бойците от \"Ислямска държава\" да избягат и да пристигнат в Европа. \"Ройтерс\" същевременно отбелязва, че според американските власти около 99% от близо 10 хил. заподозрени бойци на \"Ислямска държава\" продължават да са затворени в Североизточна Сирия. \"Кандидатът за членство в ЕС Турция не е същата Турция, която мислите, че познавате. Сега тя е радикална ислямистка държава и вие, Европа, трябва да разберете това\", смята тя. \"Хората ни са убивани с европейски оръжия\" Според Ахмед е необходимо 2000 войници да бъдат изпратени от европейските сили на турско-сирийската граница, трябва да спрат и всички продажби на оръжия за Турция. \"Хората ни са убивани с европейски оръжия\", казва тя. Миналия месец европейските лидери не успяха да се обединят около оръжейно ембарго срещу Турция, макар много страни, които са големи доставчици на турската армия, да взеха това решение. Освен това Западът трябва да разследва твърденията, че Турция е използвала химически оръжия срещу кюрдите (нещо, което Анкара отрича) и да гарантира, че турските сили ще бъдат подведени под отговорност за всякакви военни престъпления по време на офанзивата, казва още Ахмед. За доказателства за военни престъпления  говориха и американски представители в края на октомври . Анкара смята SDF, основната ѝ съставка, Силите за защита на народа (YPD) и политическото ѝ крило Партия на демократичния съюз (PYD) за сирийско разклонение на признатата от Европа и САЩ за терористична организация Кюрдска работническа партия (ПКК).", "date": "2019.11.13", "title": "Кюрдите в Сирия: ЕС да втвърди тона към Турция или да се готви за вълна от джихадисти"}
{"url": "https://www.dnevnik.bg/sport/2019/11/13/3991515_dermendjiev_obicham_kombinativniia_futbol_no_shte_se/", "text": "Селекционерът на националния отбор Георги Дерменджиев заяви, че иска да се играе комбинативен футбол, но ще се съобрази с отбора си. Думите му дойдоха в навечерието на първия му мач начело на състава. В четвъртък българският отбор приема Парагвай в приятелска среща от 19.00 часа на \"Васил Левски\". \"Честата смяна на треньори не се отразява добре на играчите. Всеки треньор иска да наложи собствен стил. Аз обичам да се играе комбинативен футбол, но ще се съобразя с възможностите на играчите. Който е в добра форма, той ще бъде в националния отбор\", каза Дерменджиев. \"Има момент, в който футболистите играят с притеснение. Искам да им вдъхна вяра и увереност, че имат възможности. Това не е потенциалът на отбора. Мисля, че той е с няколко степени по-нагоре. Искам да видя играчите по-спокойни и да играят освободено. За един отбор винаги е важна подкрепата. Те трябва да я чувстват, когато са на терена\", продължи той.", "date": "2019.11.13", "title": "Дерменджиев: Обичам комбинативния футбол, но ще се съобразя с играчите"}
{"url": "https://www.dnevnik.bg/evropa/2019/11/13/3991505_ispanskata_kraina_desnica_triabva_da_blagodari_na/", "text": "И Матео Салвини, и Марин Льо Пен побързаха в неделя вечер да поздравят Сантяго Абаскал, лидер на испанската крайнодясна партия VOX, за поразителния резултат на парламентарните избори. Без съмнение крайната десница има основание да празнува резултатите на Абаскал. На изборите през 2016 г. VOX получи 46 638 гласа (0.2%) и не спечели места. В неделя партията получи 3 640 063 гласа (15.09%) и 52 места, като се превърна в третата най-голяма политическа сила в Испания веднага след социалистите (PSOE) и консерваторите (PP), преди лявата партия Podemos, водена от Пабло Иглесиас, и центристката Ciudadanos, водена от Ривера. С този резултат VOX надмина получените на изборите в Андалусия през декември 10.97%, както и получените през април тази година 10.26% на общите парламентарни избори в Испания. Изключителните резултати на партията на Абаскал сложиха край на т.нар. испанско изключение, както наблюдателите на испанската политика наричаха лисата на голяма крайнодясна партия в Испания, подобна на тези, които се зародиха или наложиха в другите европейски демокрации през последните десетилетия. Обясненията на това защо Испания е изключение включваха факта, че нейните граждани неотдавна преживяха авторитарен, националистически режим, както и че в страната отношението към имиграцията беше изключително положително в сравнение с други европейски държави. В резултат на това популизмът беше концентриран до голяма степен в периферни партии като Podemos, а в Каталуня - в левите и десни ERC и JxCAT, сепаратистки партии, които са приели теми, подобни на тези на поддръжниците на Brexit във Великобритания. Въпреки че мотивите в крайнодесните партии в Европа са сходни, стратегиите за мобилизация на PiS в Полша, AfD в Германия, Rassemblement national във Франция или Lega Nord в Италия се различават значително. Засега лидерите на VOX, които пренебрегват Марин льо Пен, се засегнаха от подкрепата на Салвини за каталунската независимост, като по този начин обясниха присъединяването на членовете си в Европейския парламент към Алианса на европейските консерватори и реформисти (AECR), а не към Идентичност и демокрация (ID) на Льо Пен и Салвини. Все пак, като всяка друга крайнодясна партия днес, VOX е дълбоко националистическа, консервативна, антиимиграционна и антиевропейска. Все пак, въпреки че VOX споделя дълбоко суверентистките черти на подобните сили в цяла Европа, това, което наистина обяснява техния възход, е Каталуня. В известен смисъл VOX е най-големият успех на каталунските сепаратистки партии. След като не успяха да обединят по-голямата част от каталунците зад себе си, бидейки дълбоко разделени вътрешно и без каквато и да е международна подкрепа, тяхното главно постижение е събуждането на по принцип летаргичното или дори несъществуващо чувство на национализъм. След началото на кризата в Каталуня през 2017 Cuidadanos, либералната партия, създадена в Каталуня и водена от Алберт Ривера, за да се изправи пред крайния каталунски национализъм, успяваше да привлича недоволни гласоподаватели както от социалистическата, така и от консервативната партия; гласоподаватели, които смятаха, че големите партии не правят достатъчно, за да защитят целостта и достойнството на испанската нация. Ciudadanos бяха пионери в отстояването на общественото използване на испанските символи като флага и публичното показване на гордост за чувството за принадлежност към Испания, нещо, което много други се срамуваха да правят в ерата след Франко. В по-общ смисъл испанският случай предлага някои интересни наблюдения за грешките на големите партии. В случая с Консервативната партия няма никакво съмнение, че консерваторите PP на Пабло Касадо имат важна роля за възхода на VOX. Когато миналата година VOX започнаха да стават популярни, PP, вместо да ги изолират, промениха някои от своите идеи за политики и реториката си, по-специално относно имиграцията и нацията, като обещаха да прекратят трайно автономията в Каталуня, ако някога стигнат до властта и така подхраниха радикализацията на своите избиратели. След това, след проведените през май тази година местни избори, консерваторите използваха гласовете на VOX, за да спечелят и да останат на власт, като по този начин допринесоха за легитимацията им. С това консерваторите изпратиха посланието, че гласуването за VOX не означава загубен глас. Те също така сигнализираха, че няма да се преместят към центъра и да приемат мека позиция относно Каталуня, както беше направил бившият им лидер Мариано Рахой. Педро Санчес, лидерът на Социалистите и действащ премиер, също допринесе за възхода на VOX по различни начини. Първо, когато премести социалистите вляво, за да се срещнат с Podemos, той поляризира политиката; второ, чрез мекия му подход към каталунския сепаратизъм; трето, чрез тромаво направената ексхумация на генерал Франко, която беше осъществена повече като партийно събитие за предизборната кампания, отколкото като събитие за обединение на страната; и накрая, чрез грешното изчисление за свикване на предсрочни избори, при които, заради размириците в Каталуня, вляха гласове във VOX, а не в социалистическата партия. През април много избиратели отидоха на урните, за да спрат VOX. През ноември голям брой избиратели останаха у дома си или използваха VOX като протест. Така, VOX се възползваха за тези избори от каталунския сепаратизъм и също така бяха подтиквани нагоре от тактическите грешки на лидерите на консерваторите и социалистите.", "date": "2019.11.13", "title": "Испанската крайна десница трябва да благодари на каталунските сепаратисти"}
{"url": "https://www.dnevnik.bg/sviat/2019/11/13/3991322_filip_moris_iska_pushachite_da_minat_na_nagrevaemi/", "text": "Нагреваемите цигари на \"Филип Морис\" са предназначени за пушачи, които да минат изцяло на тях. Те доставят същите количества никотин, но с много по-малко токсични вещества. Това обясни пред български медии д-р Жизел Бейкър, глобален директор по научните въпроси за \"Филип Морис Интернешънъл\". \"Този продукт помага на пушачите да се откажат от обикновените цигари. IQOS не са за непушачи, нито за нови пушачи или за хора, които биха се отказали от пушенето иначе\", каза тя. Според изследванията парата, образувана от системата за  нагряване на тютюн  IQOS, съдържа по-малко токсични вещества от цигарения дим. Резултатите от проведените досега 18 неклинични и 10 клинични изпитвания на \"Филип Морис\" показват, че при употребата на IQOS се отделят 95% по-малко вредни вещества, отколкото в дима на цигара, и няма твърди въглеродни наночастици. В същото време IQOS доставя никотин в концентрация, съпоставима с тази в конвенционалните цигари, което означава, че пушачите могат изцяло да преминат на тях, без риск да се върнат назад, обясни д-р Бейкър. \"Естествено за всеки пушач най-добрият избор е  да се откаже изобщо да пуши . (...) Но това, което се случва при IQOS, е много по-добра опция, отколкото да се продължи конвенционалното пушене\", каза тя. Ако всички пушачи спрат да пушат... Според математически модел, разработен от  \"Филип Морис\" , ако всички пушачи в САЩ преминат на IQOS, смъртността от заболявания, свързани с пушенето, би намаляла с между 517 хил. и 780 хил. души. Моделът се базира на епидемиологичните данни за САЩ за 20-годишен период от 1990 г. до 2009 г. и се разглеждат различни сценарии за това как спирането на пушенето или преминаването на \"продукти с намален риск\" би се отразило на здравето на хората. Моделът стъпва на изчисления, че ако всички пушачи в Америка спрат да пушат, в рамките на 20 години смъртността би намаляла с 26% (935 хиляди души). А ако продуктите с намален риск заменят напълно цигарите, смъртността ще намалее с между 517 хиляди и 780 хиляди души. Какво казва Американската агенция по храните През април тя  разреши  продажбата на IQOS в Америка, но изрично уточни, че все още не е взела решение дали да позволи те да бъдат рекламирани с формулировки, че опасността от тях е по-малка, отколкото от конвенционалните цигари. Изследванията на Агенцията са потвърдили , че аерозолът на IQOS съдържа по-малко токсични химикали от цигарения дим и че много от присъстващите са на по-ниски нива. Например излагането на въглероден окис от IQOS е сравнимо с това на околната среда, а нивата на акролеин (пропенал) и формалдехид са съответно от 89% до 95% и 66% до 91% по-ниски, отколкото при обикновени цигари. Данните от проучванията на агенцията и \"Филип Морис\" се различават, но според държавния орган разликите са незначителни и се дължат на методологиите на различните изследвания. Агенцията обаче подчертава, че възможността за пристрастяване към  нагреваемите цигари  е същата, каквато и към обикновените. Заради еднаквите нива на никотин обаче преходът е лесен. Според нея наличните данни показват \"потенциал за сравнителни ползи\" при пълно преминаване към нагреваеми цигари.", "date": "2019.11.13", "title": "\"Филип Морис\" иска пушачите да минат на нагреваеми цигари"}
{"url": "https://www.dnevnik.bg/video/deniat_s_veselin_dremdjiev/2019/11/13/3991445_advokat_velislav_velichkov_ako_radev_sezira_ks_za/", "text": "Ако президентът Румен Радев при избор на Гешев реши  да сезира Конституционния съд , поема риска да бъде медийно атакуван или дори подложен на импийчмънт, каза в предаването \"Денят с Веселин Дремджиев\" адвокат Велислав Величков от инициативата \"Правосъдие за всеки\". Той допълни, че ако въпреки този риск държавният глава направи подобен ход, ще придобие авторитет на единствен политик, независим от сегашното олигархично-политическо овладяване на властта. Както е известно, през миналата седмица  Румен Радев не подписа указа  за назначаването на Иван Гешев за главен прокурор и утре предстои членовете на  Висшия съдебен съвет да гласуват отново  за или против неговата кандидатура. \"Изборът от ВСС на единствен кандидат за главен прокурор ще наруши не само Закона за съдебната власт и правилата на ВСС. Бързането с Гешев е, защото е част от изграждането на нов тандем с Цацаров - като шеф на Инспектората или на КПКОНПИ\", допълни Величков.", "date": "2019.11.13", "title": "Адвокат Велислав Величков: Ако Радев сезира КС за Гешев, поема риск за импийчмънт"}
{"url": "https://www.dnevnik.bg/sviat/2019/11/13/3991382_ukraina_e_neshto_kato_jertva_v_razsledvaneto_za/", "text": "Независимо как ще завършат изслушванията в Камарата на представителите за импийчмънт на президента Доналд Тръмп някои американци от украински произход смятат, че родината на предците им вече е станала неволна жертва на бурната американска политика. \"Смятам, че Украйна е нещо като жертва в този случай, защото според мен политиците й са били принудени да направят нещо, което не в истински интерес на Украйна\", каза 63-годишният Игор Ярмак, техник от Ню Йорк, който преди е гласувал за републиканците, но не харесва Тръмп. Разследването за това дали Тръмп е злоупотребил с външната политика на САЩ, за да поиска от Украйна да разследва негов вътрешнополитически опонент, навлиза днес в решаваща фаза, когато в Конгреса ще се състои първото публично и предавано по телевизията изслушване и ще бъдат разпитани свидетели. Други сред близо един милион американци от украински произход, живеещи в САЩ, изразиха също огорчение от въвличането на Украйна, силно зависима от чужда помощ и закрила срещу Русия, в споровете за импийчмънт. \"Още веднъж Украйна е в светлините на прожекторите заради ключовото й разположение в Източна Европа и усещам, че това се използва от политическите сили за собствената им изгода\", каза Пол Яблонски, който притежава малък бизнес и е председател на Центъра на общността на американците от украински произход в Минеаполис, щата Минесота. Разследването се провежда три години от началото на нетрадиционно управление на Тръмп и в момент, когато демократите и републиканците на Тръмп се готвят за жестока предизборна битка. Демократите разследват дали има основание Тръмп да бъде подложен на импийчмънт заради искането му от 25 юли т.г. в телефонен разговор с украинския президент Володимир Зеленски последният да разследва бившия вицепрезидент Джо Байдън, основен политически съперник на Тръмп за изборите през 2020 г.      Този телефонен разговор накара един разобличител да подаде жалба, въз основа на която демократите започнаха разследване за това дали Тръмп е злоупотребил с правомощията си, като е забавил предоставянето на близо 400 млн. долара помощ в сферата на сигурността за Украйна, за да окаже натиск на уязвимия американски съюзник. \"Наистина (това) е обезсърчаващо, ако се окаже, че президентът Тръмп е използвал личното си влияние като президент за придвижване на политическите си амбиции за следващите избори\", каза 59-годишният Яблонски, който смята себе си за независим и изразява политическо съгласие с Тръмп по различни въпроси, включително търговията. Има големи общности на американци с украински произход в Пенсилвания и Минесота, които се смятат за оспорвани щати в президентските избори следващата година. \"Тръмп притиска и упражнява натиск върху Украйна, за да изнудва и измъчва една все още неукрепнала демокрация. Това не се поддава на обяснение\", каза Уляна Мазуркевич от района на Филаделфия, която има собствен бизнес и е демократка, но отказва да разкрие възрастта си. Украинският президент Зеленски, комедиен актьор и подобно на Тръмп новодошъл в политиката, спечели зашеметяваща изборна победа през април, като обеща на избирателите да сложи край на конфликта с подкрепяните от Русия сили в Донбас, отнел живота на 13 хил. души. Той мъчително балансира в дипломатическите си усилия да поддържа добри отношения и с двете политически сили в САЩ, на чиято двупартийна подкрепа Украйна разчита за помощ и дипломатическа поддръжка срещу Русия след анексията на Крим през 2014 г. \"Той може би изглежда като слаб лидер, защото се опитваше да изпълнява желанията на Тръмп или се опитваше да избегне да ги изпълнява\", каза Ирина Медвинская, американска гражданка, родена в Киев и емигрирала в САЩ на 15-годишна възраст. Но Медвинская, която е демократка, изрази надежда, че Украйна може да изиграе историческа роля, ако Тръмп наистина бъде подложен на процедура за импийчмънт и бъде отстранен от длъжност. \"Ако това стане неговият край, ще съм много горда от родината си\", допълни тя. /БТА", "date": "2019.11.13", "title": "Украйна е \"нещо като жертва\" в разследването за импийчмънт"}
{"url": "https://www.dnevnik.bg/sviat/2019/11/13/3991517_kamion_udari_uchenicheski_avtobus_v_slovakiia_ima/", "text": "Дванайсет души загинаха и 17 бяха ранени днес в катастрофа между пътнически автобус и камион в Западна Словакия, сочат данни на противопожарните и спасителните служби, цитирани от агенциите \"Ройтерс\" и ТАСС. Сблъсъкът е станал при дъждовно време на двулентово шосе с много завои край град Нитра, на около 55 км източно от Братислава. Засега няма данни за състоянието на пострадалите и каква е причината за катастрофата.  Телевизионният канал \"Маркиза\" съобщи, че автобусът, в който са пътували предимно гимназисти, е бил ударен странично от камиона и се е обърнал в канавката. Няколко човека са останали блокирани във вътрешността на автобуса, казаха от полицията, съобщи \"Ройтерс\".  ТАСС цитира новинарския портал topky.sk, според който натовареният с камъни камион \"Татра\" е навлязъл в насрещното движение и е причинил сблъсъка. Словашкото национално радио също предаде, че автобусът е превозвал ученици след занятия.  Това е най-тежкият пътен инцидент в Словакия от десет години. Премиерът на Словакия Петер Пелегрини, който е на официално посещение в Кипър, каза, че ще се върне ден по-рано, за да посети мястото на катастрофата. Президентът  Зузана Чапутова  окачестви случилото се като страшна трагедия и призова водачите да шофират внимателно и да спазват правилата за движение. /БТА", "date": "2019.11.13", "title": "Камион удари ученически автобус в Словакия, има загинали"}
{"url": "https://www.dnevnik.bg/evropa/2019/11/13/3991305_kak_jiveiat_bednite_germanski_pensioneri/", "text": "                         Ханс Рудолф В. е на 77 години. Откакто е пенсионер, прекарва по-голямата част от времето си вкъщи със съпругата си. Тежи му, че не може да си позволи да седне в някое заведение, да си поръча парче сладкиш и чаша кафе. Никога не е вярвал, че някой ден за него това ще се превърне в лукс. Той има зад гърба си почти 50 години трудов стаж. Първо е работил в банка, после като таксиметров шофьор, а накрая като домоуправител. Но днес пенсията му не стига за нищо. Тя е точно 335 евро. А това е много под прага на бедността в Германия. Затова Ханс Рудолф В. получава 300 евро от държавата. Толкова се полагат и на съпругата му. Социалната служба поема и наема на двустайното им жилище в Бон. Така държавата запълва дупката между пенсиите им и екзистенц минимума. Всеки жител на Германия има право на тази финансова подкрепа - независимо колко пари е внесъл в социалната система на страната. Все повече бедни пенсионери в Германия По данни на Германския институт за икономически изследвания почти 17% от пенсионерите в Германия са застрашени от бедност. А през следващите 20 години този процент може да нарасне до 21.6%. За да предотврати подобен сценарий, широката коалиция в Берлин реши да въведе т.нар. базисна пенсия. От 2021 година нататък всички онези, които имат трудов стаж от 35 години, ще получават поне 10% над екзистенц минимума. Без значение какви са били осигурителните им вноски навремето. Годините, прекарани в грижи за деца или болни роднини, ще се водят като трудов стаж. Според временната председателка на Социалдемократическата партия Малу Драйер от промените ще могат да се възползват около 1.5 милиона души. Целта на проекта за въвеждане на т.нар. базисна пенсия е да помогне на хора като Ханс Рудолф В., които са работили цял живот, но не получават повече от онези, които не са внесли нито цент в социалната система на страната. Сегашното правителство е третото поред, заложило темата в коалиционния си договор. Предишните опити за промяна на системата за изчисляване на най-ниските пенсии се проваляха поради различните виждания на християндемократите и социалдемократите. От ХДС/ХСС искаха да обвържат получаването на т.нар. базисна пенсия с нуждите на съответния човек. Те отстояваха тезата, че тези, които имат странични приходи от наем, натрупано лично богатство или пък заможен партньор, не бива да се възползват от т.нар. базисна пенсия. Социалдемократите обаче бяха против тези ограничения. В крайна сметка двете партии постигнаха компромис - доходът на пенсионерите ще бъде проверяван, но не и имуществото им и финансовото състояние на цялото домакинство. \"Първо ще отидем в центъра на града\" За Ханс Рудолф В. подобна проверка не е проблем. Той и сега е длъжен да предоставя информация за финансовото си положение на властите, за да може да получава социални помощи. Най-важното за него е това - да има малко повече пари в джоба си и да си спестява ходенето до социалната служба. Макар и средствата му да са ограничени, той все пак е щастлив. Защото за разлика от хиляди други пенсионери на него не му се налага да се храни в кухните за бедни. Когато се нуждае от нови дрехи или мебели обаче, е принуден да се обърне за помощ към социалните организации. А какво е първото нещо, което Ханс Рудолф В. ще направи, когато въведат т.нар. базисна пенсия? \"Ще отида със съпругата ми в центъра на града. Не сме били там отдавна\", казва пенсионерът.", "date": "2019.11.13", "title": "Как живеят бедните германски пенсионери"}
{"url": "https://www.dnevnik.bg/biznes/2019/11/13/3991507_tomislav_donchev_izborite_pokazaha_che_kolektivnata/", "text": "Местните избори показаха, че колективната мъдрост работи и на изборите всеки получи това, което заслужава, каза днес по БНТ вицепремиерът Томислав Дончев. Той обяви, те са били успешни за ГЕРБ, защото има увеличаване на броя на общински съветници. Загубата на кметски места, включително и областни градове, Дончев обясни с това, че демокрацията, работи. \"Явно, опонентите ни са били по-добри\", допълни той. Вицепремиерът подчерта, че времената се менят и това налага промени в партийния организъм на ГЕРБ. Дончев не смята, че раздялата с Цветан Цветанов има отношение към представянето на партията на последните избори. Коментирайки  анализът на \"Икономист интелиджънт юнит\" , излязъл тази седмица, според който управляваща коалиция в България няма да издържи до следващите избори през май 2021 г., Дончев посочи, че анализът не е добър, като в него има и откровено неверни неща. \"Това не е хубаво, защото става дума за сериозен бранд\", допълни вицепремиерът. В отговор на въпрос Томислав Дончев посочи, че гледа позитивно на появата на нови политически формации, като тази на Слави Трифонов. \"Българският избирател трябва да има избор. То е като на пазара - по голям избор, по-добре за хората\", обобщи той. Коментирайки  исканите промени в изборното законодателство , от всички партии, с изключение на ГЕРБ, Томислав Дончев, каза, че не е добре това да се прави преди да са затихнали емоциите от изборите. Той призова първо да се изчака докладът на Централната избирателна комисия до парламента, в който ще се даде оценка и ще се посочат проблемите, за последните избори В отговор на въпрос, Томислав Дончев обяви, че е неизбежно до 2-3 години да се появи завод на голям автомобилен производител в България. Това ще стане най-малко заради многото фабрики за компоненти за коли. За производителите е изгодно логистичната верига да е по-къса. Освен това, администрацията натрупа голям опит, покрай  преговорите с \"Фолксваген\"  и вече знаем какво искат тези компании и можем да реагираме бързо\". Като най-голямо предизвикателство пред администрацията, за която той е отговорен вицепремиер, Дончев вижда в бягството от рутината.", "date": "2019.11.13", "title": "Томислав Дончев: Изборите показаха, че колективната мъдрост работи"}
{"url": "https://www.dnevnik.bg/analizi/2019/11/13/3991494_osnovatelkata_na_gerb_kum_borisov_sram_me_e_ot_vas/", "text": "                         Срам ме е от Вас, г-н премиер! Уверявам Ви, силно е това чувство. Имала съм много поводи да се чувствам обидена, да понасям заради Вас обвинения, заслужено или не, да зачеркнете с лека ръка най-важното в професията ми – съдебната зала! Но сега се чувствам обидена и омерзена заради една друга жена – Нейно превъзходителство Херо Мустафа – посланик на САЩ в България. Човекът, който представлява свободата и демокрацията, за която и аз и много българи в годините, през които Вие сте били никой, сме се борили и отстоявали! И когато станахте някой, се заблудихме от трогателните разкази и приказки като тези на Шехерезада. с онези, които искаха само и единствени да са \" на хранилка‘, с посредствените и незначими като биография, изпъплили от нищото мижитурки. И ще носим тази вина докрай! Но повярвайте – има такива, които сме истински – като биография (с истински убити от Народен съд дядовци), с истинска битка за демокрация и върховенство на закона, с истински интелектуален заряд, достоен да роди даже името на партията, с която така се гордеете днес! Да, днес ние, истинските, Ви казваме – стига! Достатъчно сте излагали България, гражданите й, стига уронване на достойнството и честта на една жена, дипломат, мюсюлманка, за която, ако малко имахте познания, щяхте да знаете колко дълбоко наранявате. Не е моя работа да Ви уча на протокол, да наваксвам пропуски в знанията Ви и да имам надежди, че можете да се промените. не искам да бъда част от Вашата измислена реалност, аплодирана от също толкова фалшиви аркашки... И Ви връщам капитанската лента, която ми подарихте символично преди много години, защото никога не съм била в отбора, който печели с измами и фалш и е този на слугите Ви, но с една надежда – да намерите начин да отмиете този срам от жените и гражданите на България!", "date": "2019.11.13", "title": "Съоснователката на ГЕРБ към Борисов: Срам ме е от Вас!"}
{"url": "https://www.dnevnik.bg/biznes/2019/11/13/3991523_v_bdj_se_strahuvat_ot_promianata_kato_purvobiten/", "text": "Проблемите в Български държавни железници могат да се решат само от външни за системата хора. Работещите в тях се страхуват от промяна, като първобитен човек от тъмното, това обяви днес пред БНТ председател на Съвета на директорите на \"Холдинг БДЖ\" Григори Григоров. Той посочи, че промяната в структурата на железниците, която предвижда \"БДЖ - Пътнически превози\" и БДЖ - Товарни превози\" да се преобразуват в ЕАД, се е наложила, защото техните директори за година са показали, че не могат или не желаят да направят нужните промени. Григоров поясни, че след преобразуването, вместо от директори, двете структури ще се ръководят от управителни съвети, състоящи се от между трима и петима души. Председателят на Съвета на директорите на \"Холдинг БДЖ\" обеща до средата на следващата година да бъде решен недостигът на вагони. \"Тази година 100 вагона са ремонтирани в заводи, а 50 в предприятията. Следващата съотношението ще е обратното. В началото на 2020 г. чакаме и 20 вагона от \"Дойче бан\"\", поясни Григоров. Нови вагони и локомотиви се чакат до 24 месеца, като  вече е финализирана поръчка  за 40 вагона, а пред финал е такава за 10 локомотива. До няколко дни се очаква и финализиране на договора за ремонт на 46-те мотриси \"Сименс\", които извършват 60% от превоза на пътници. Григори Григоров обяви, че БДЖ има пет години да убеди държавата, че може да предостави качествена услуга, като в противен случай ще загине, a предлаганите от дружеството услуги ще се дадат на други превозвачи.", "date": "2019.11.13", "title": "В БДЖ се страхуват от промяната, като първобитен човек от тъмното, обяви шеф на железниците"}
{"url": "https://www.dnevnik.bg/photos/2019/11/13/3991246_fotogaleriia_svetovnite_snimki_na_denia_-_13_noemvri/", "text": "Протестите срещу правителството в Чили продължават.", "date": "2019.11.13", "title": "Фотогалерия: Световните снимки на деня - 13 ноември 2019 г."}
{"url": "https://www.dnevnik.bg/video/2019/11/13/3991532_bazilikata_san_marko_e_seriozno_postradala_ot/", "text": "Саркофазите в криптата на базиликата \"Сан Марко\" във Венеция са почти потопени от наводнението, което заля италианския град. \"Сан Марко\" е наводнена за шести път в последните 1200 години и по думите на кмета е сериозно пострадала. През 1984 г. бе създаден проект за стена, която да пази Венеция от високите приливи. Но тя така и не бе построена заради корупционни скандали.", "date": "2019.11.13", "title": "Базиликата \"Сан Марко\" е сериозно пострадала от наводнението във Венеция"}
{"url": "https://www.dnevnik.bg/biznes/2019/11/13/3991541_bundestagut_prie_zakonoproekt_pozvoliavasht/", "text": "Германският Бундестаг прие днес законопроекта за прилагане на Газовата директива на ЕС в националното законодателство, съобщи ТАСС, цитирана от БТА. Решението бе взето с обикновено мнозинство на гласувалите. Очаква се, че новите мерки спрямо газопровода \"Северен поток-2\" - който беше в центъра на вниманието на депутатите - да се прилагат само за участъка от съоръжението в териториалните води на Германия, последните 12 морски мили. В законопроекта е посочено, че са възможни изключения от новия регламент, но те са ограничени за срок от 20 години. По-рано бе съобщено, че парламентарните групи на управляващите партии Християндемократически съюз и Германската социалдемократическа партия са подготвили поправки в законопроекта, предвиждащи смекчен режим на прилагане на Газовата директива към газопровода \"Северен поток-2\". Измененията биха позволили на компанията оператор на проекта \"Норд стрийм 2\" (Nord Stream 2 AG) да експлоатира съоръжението. В края на миналия месец  датският енергиен регулатор одобри  газопровода \"Северен поток\" и продължението му през водите на страната, което последната голяма спънка пред реализацията на съоръжението. \"Северен поток 2\" дублира маршрута на завършения и работещ газопровод, който стига до Грайфсвалд на германския бряг. Тръбата с дължина над 1200 км, чийто капацитет също като този на \"Северен поток\" е 55 млрд. куб.м (над половината от съществуващия транзит през Украйна). До момента са готови около 90% от трасето на газопровода. Този проект - заедно с \"Турски поток\", за който се планира преминаване през България - е в основата на усилията на \"Газпром\" да заобиколи транзита през Украйна, за чието удължаване в момента се водят засега неуспешни преговори. Някои източноевропейски държави смятат проекта за заплаха за националната сигурност. Предложения, свързани със санкции срещу компании заради \"Северен поток 2\", са на различни етапи в Конгреса в САЩ. Заради факта, че след датското разрешение изграждането би отнело месеци, окончателното им приемане може да е закъсняло, смятат експерти. Белият дом многократно се е обявявал против проекта, а президентът Доналд Тръмп е заявявал, че той прави страни като Германия \"твърде зависими от Русия\".", "date": "2019.11.13", "title": "Бундестагът прие законопроект, позволяващ експлоатацията на \"Северен поток\""}
{"url": "https://www.dnevnik.bg/sviat/2019/11/13/3991544_trump_za_erdogan_i_suprugata_mu_te_sa_mnogo_uvajavani/", "text": "Американският президент Доналд Тръмп обяви, че турския му колега Реджип Ердоган и съпругата му Емине са много уважавани в страната и региона. Това стана преди началото на официалната среща между двамата в Белия дом днес, съобщиха световните агенции и турските медии, предаде БТА. Доналд Тръмп заяви, че за него е голяма чест да се срещне с Ердоган, с когато са \"добри приятели отдавна, почти от първия ден\". Американският президент посочи, че с турския му колега ще обсъдят редица въпроси. Той изтъкна, че разбира проблемите на Турция. Сред темите са купуването от Анкара на руските зенитно-ракетни системи С-400, както и въпроса, свързан с програмата за изтребителите Ф-35. Тръмп каза, че иска да увеличи петкратно търговския стокообмен с Турция до 100 милиарда долара. Отношенията между двете страни се обтегнаха значително заради турската военна операция в Сирия срещу кюрдските съюзници на Вашингтон и заради покупката на С-400 от Турция.", "date": "2019.11.13", "title": "Тръмп за Ердоган и съпругата му: Те са много уважавани в страната си и региона"}
{"url": "https://www.dnevnik.bg/sport/2019/11/13/3991549_edno_na_hiliada_epichniiat_obrat_koito_ostavi_nadal_v/", "text": "Рафаел Надал сътвори немислим обрат, който го остави в голямата игра на финалите на АТП в Лондон. Испанецът се наложи с 6:7 (3), 6:3, 7:6 (4) срещу Данийл Медведев, след като губеше с 1:5 в третия сет. Водачът в световната ранглиста спаси мачбол, след което довърши обрата си. \"Имах супер късмет. Съжалявам за Данийл, това е тежка загуба. Той играеше много по-добре от мен в третия сет. Това е един от онези дни, едно на хиляда, в които печелиш по този начин\", каза Надал. С победа и загуба той запазва възможности за полуфиналите.", "date": "2019.11.13", "title": "\"Едно на хиляда\": епичният обрат, който остави Надал в голямата игра в Лондон"}
{"url": "https://www.dnevnik.bg/bulgaria/2019/11/13/3991551_direktor_na_direkciia_v_ministerstvo_na_kulturata/", "text": "Директорът на дирекция \"Правнонормативна дейност и обществени поръчки\" в Министерство на културата Татяна Цветанова е подала молба за напускане, съобщиха от пресцентъра на институцията. Причината са резултатите по съдебния иск, предявен от Министерството на културата към фирмата изпълнител на строителните дейности по проект \"Античен културно-комуникационен комплекс \"Сердика\". Днес стана ясно, че с изпускането на срока, в който е трябвало да подаде жалбата си до Върховния касационен съд (ВКС), Министерството на културата на практика е опрости 754 хил. лв. неустойка на изпълнителя за забавения ремонт на античния комплекс Ларгото в центъра на София. С определение на ВКС от миналия понеделник Министерството на културата ще трябва и да плати над 73 хил. лв. разноски по делото, което се точи от 2017 година. Определението е окончателно и не подлежи на обжалване, след като искът на държавната институция беше отхвърлен на две инстанции. В съобщението на пресцентъра на Министерството на културата се казва, че Министърът на културата не осъществява процесуалното представителство на министерството, за което са упълномощени юрисконсултите на институцията. Тъй като според нормативната уредба, дирекция \"Правнонормативна дейност и обществени поръчки\" осъществява процесуалното представителство и правната защита на министъра и на министерството пред всички съдебни инстанции, планира, организира и координира всички дейности във връзка с подготовката и провеждането на съдебни и други правни процедури, се е стигнало до оставката. В края на съобщението се казва, че дисциплинарният съвет към Министерството на културата продължава проверката по изясняване на фактите и обстоятелствата, както и действията на всички служители на министерството, довели до определението на ВКС. Ларгото беше официално открито през април 2016 г., а първото дело срещу изпълнителя - обединението от 5 фирми \"Антична Сердика\" ДЗЗД, е заведено през януари 2017 г. след одит на Агенцията за държавна финансова инспекция. Стойността на реконструкцията е над 15 млн. лв., осигурени чрез европейската оперативна програма \"Регионално развитие\", беше обявено на  официалното му откриване през април 2016 г.", "date": "2019.11.13", "title": "Директор на дирекция в Министерство на културата напусна заради казуса с Ларгото"}
{"url": "https://www.dnevnik.bg/sport/2019/11/13/3991552_kubrat_pulev_ruis_mi_e_edna_ideia_po-udoben_no_i_moga/", "text": "Кубрат Пулев продължава да е уверен, че може да стане световен шампион. Българският професионален боксьор се завърна в София след  победата си срещу Райдел Букър  и заяви, че гледа към мача за световната титла. Там негов съперник до средата на следващата година трябва да е победителят от реванша между Анди Руис и Антъни Джошуа. \"И двамата са победими, и двамата са преодолими. Въпрос на ситуация, на тренировка, дори и на малшанс на самия ринг. Може би, Анди Руис ще ми е една идея по-удобен. Но не се знае - видяхте последния мач на Джошуа, той беше трагичен. Подцени ли противника, но беше много по-слаб от Анди Руис. Така че не се знае в този мач какво ще се случи\", каза Пулев. Той посочи, че се чувства много силен. \"(Ставам) Все по-добър и по-добър. Имам чувството, че на 60 ще съм най-добър. Спечелването на колан ще е сбъдната мечта. Това ще ми осмисли дните и живота, и всичко, което съм правил до момента.\" Пулев изтъкна, че по време на дългата подготовка в чужбина родината му е липсвала много. \"България е рай за мен. За някои хора може да е ад, но за мен е рай. Идваше ми да целуна земята.\" Боксьорът е останал впечатлен от отношението на американците. \"Там оценяват всичко, когато е качествено, независимо дали е тяхно или чуждо. Не е като тук всичко наше да се плюе, а на чуждото да се радваме.\" \"Тази победа беше всичко за Кубрат, защото без нея нямаше да говорим сега за световните титли. Той заложи много\", каза мениджърът му Ивайло Гоцев.", "date": "2019.11.13", "title": "Кубрат Пулев: Руис ми е една идея по-удобен, но и мога да победя и него, и Джошуа"}
