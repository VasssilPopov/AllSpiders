{"url": "https://www.dnevnik.bg/sport/2019/01/08/3372110_totnum_vze_predimstvo_sreshtu_chelsi_sled_purviia/", "text": "Тотнъм\" постигна минимална победа с 1:0 срещу \"Челси\" в първия полуфинал в Купата на Лигата и взе предимство срещу градския си съперник преди реванша. Капитанът на \"шпорите\" Хари Кейн вкара единственото попадение от дузпа в 26-ата минута. На \"Уембли\" \"Тотнъм\" показа по-ефективна игра, макар \"Челси\" да отправи близо три пъти повече удари. Освен това \"шпорите\" постигнаха трета поредна победа срещу градския си съперник. Сините имаха много повече положения, но добрите намеси на вратаря на \"Тотнъм\" Пауло Гацанига помогнаха на домакините. \"Челси\" удари и две греди още преди почивката в момент, когато доминираше на терена. Реваншът на \"Стамфорд бридж\" е на 22 януари. Мениджърът на \"Тотнъм\" Маурисио Почетино заложи на схема с двама чисти нападатели – Хари Кейн и Хюн Мин Сон. \"Шпорите\" подходиха агресивно и опитаха да пресират \"Челси\" в собствената му половина, като присъствието на повече атакуващи играчи свърши работа на домакините. Освен това те търсеха дълги подавания към Сон, който имаше предимство срещу по-бавните защитници на \"Челси\". Веднъж кореецът успя да надбяга Андреас Кристенсен и падна в наказателното поле, но съдията Майкъл Оливър прецени, че нарушение няма. Още в петата минута Кепа Арисабалага трябваше да се намесва след удар на Хари Кейн, но нямаше проблеми с него. Постепенно след доброто начало на \"Тотнъм\" сините успяха да изнесат играта в по-предни позиции и на свой ред стигнаха до няколко атаки. Младият  Калъм Хъдън-Одой  беше много активен по десния фланг, като много от атаките на \"Челси\" минаваха през него. В 25-ата минута съдията Оливър трябваше да взема тежко решение. Хари Кейн се откъсна сам срещу Кепа и беше повален, но останаха съмнения за засада. Оливър се допита до системата VAR и видеоарбитъра, които доказаха, че нападателят е на една линия със Сесар Аспиликуета и показаха нарушение на испанския вратар срещу капитана на \"шпорите\". От бялата точка Кейн стреля мощно в долния десен ъгъл на Кепа и изведе \"Тотнъм\" напред. Нападателят отбеляза своя 160-и гол за \"шпорите\" и стана еднолично №4 в историята по попадения за клуба. Освен това Кейн се разписа в шести пореден мач във всички турнири. В края на първата част сините повишиха темпото и стигнаха до две опасности пред вратата на Пауло Гацанига. Футболистите на Маурицио Сари нямаха късмет, след кат можеха да се оттеглят на почивка без да имат пасив от домакините. Първо в 39-ата минута Нголо Канте се включи добре от втора позиция и засече полувисоко центриране на Маркос Алонсо, но топката срещна десния стълб на вратата на Гацанига. Активните действия на гостите продължиха и в следващите минути, като малко преди почивката \"Челси\" удари нова греда. При опит за центриране Хъдсън-Одой, топката описа парабола и затрудни вратаря Гацанига, който все пак успя да я отклони в гредата. След почивката Кейн продължи да бъде най-опасния футболист на \"Тотнъм\". Още в началните минути капитанът на \"шпорите\" опита извеждащо подаване към Деле Али, но Рюдигер се намеси и изби в корнер. В 52-ата минута Кейн стреля мощно от около 22 метра, но Кепа успя да избие с една ръка. \"Челси\" отговори с две положения създадени от Азар. И при двете обаче нямаше проблеми за \"Тотнъм\", като първо центриране беше избито в корнер, а при втората ситуация Гацанига улови изстрел на белгиеца. Постепенно действията се пренесоха изцяло пред вратата на \"Тотнъм\", като \"Челси\" започна да играе все по-добре. В 55-ата минута отново Канте беше в центъра на събитията за \"Челси\", но вратарят на \"Тотнъм\" пак се справи. Малко по-късно след корнер Кристенсен не успя да нанесе добър удар, макар че остана непокрит. В средата на втората част \"Челси\" също поиска дузпа, когато топката срещна ръката на Тоби Алдервейрелд. Еден Азар протестираше пред рефера, но Майкъл Оливър показа категорично, че не намира действията на защитника за нередни и не избра да използва VAR. След силните минути за сините последва период с по-агресивни действия и от двата тима. \"Челси\" заложи на преса, а \"Тотнъм\" на опит да пречупи сините с повече мощ, но това доведе до повече брак и от двата състава и повече грешки. След като не сполучи с хода си с Азар на върха на атаката, за последния четвърт час от мача Сари пусна на терена Оливие Жиру. Дори и появата на френския централен нападател не успя да промени играта на \"Челси\". Само в един момент \"шпорите\" изглеждаха разклатени, като Гацанига не успя да се намеси по най-добрия начин при центриране на Азар. В сряда е другият полуфинален сблъсък между носителя на трофея \"Манчестър сити\" и третодивизионният \"Бъртън албиън\".", "date": "2019.01.08", "title": "\"Тотнъм\" взе предимство срещу \"Челси\" след първия полуфинал в Купата на Лигата"}
{"url": "https://www.dnevnik.bg/sport/2019/01/08/3372047_baiern_predlaga_35_mln_paunda_za_hudsun-odoi_ot_chelsi/", "text": "Байерн\" (Мюнхен) е отправил нова оферта за крилото на \"Челси\" Калъм Хъдсън-Одой, съобщи \"Скай спортс\". Германският шампион е предложил 35 милиона паунда, за да привлече английския тийнейджър. Това е четвъртата оферта, която баварците изпращат за 18-годишния футболист. Предишните са били на стойност 13.5, 20 и 30 милиона паунда, като \"Челси\" е отказал всяка една от тях, пише още \"Скай спортс\". Хъдсън-Одой има още 18 месеца от договора си с \"Челси\". По информация на \"Скай спортс\" той е отказал последното предложение на лондонския клуб за удължаване на контракта. Сред другите клубове, които имат интерес към юношеския национал на Англия интерес, са \"Ювентус\" и \"Лайпциг\". Хъдсън-Одой е продукт на академията на \"Челси\", като има 11 мача за първия отбор. Той се представи силно при последната си поява -  срещу \"Нотингам форест\" за Купата на Англия , като изработи и двата гола на Алваро Мората за победата с 2:0. След мача мениджърът на \"Челси\" Маурицио Сари заяви, че евентуален трансфер извън Англия няма да бъде \"мъдро решение\" за Хъдсън-Одой. \"Той е много млад. Бъдещето е пред него. Има страхотно бъдеще тук в Англия - с \"Челси\" и националния отбор. Да остане тук ще е много по-добре за него\", каза италианецът.", "date": "2019.01.08", "title": "\"Байерн\" предложи 35 млн. паунда за Хъдсън-Одой от \"Челси\""}
{"url": "https://www.dnevnik.bg/biznes/2019/01/08/3372088_sindikatite_se_opasiavat_ot_spekulativni_poskupvaniia/", "text": "Комисията за защита на потребителите и Комисията за защита на конкуренцията да следят в следващите месеци за евентуални спекулативни поскъпвания на хляб, мляко и други стоки от първа необходимост заради поскъпванията на тока на енергийната борса, призова ръководителят на КНСБ Пламен Димитров по Би Ти Ви. Той изрази надежда, че още следващата седмица Комисията за енергийно и водно регулиране ще започне разследване дали има спекула. в определянето на цената на електричеството на борсата. Димитров обясни, че всички засегнати от проблема искат нова среща с премиера по темата. Такава имаше през ноември и според синдикалиста тя е била много полезна.", "date": "2019.01.08", "title": "Синдикатите се опасяват от спекулативни поскъпвания заради тока"}
{"url": "https://www.dnevnik.bg/sviat/2019/01/08/3371995_samo_edna_strana_v_es_shte_e_sred_nai-golemite/", "text": "Седем от десетте най-големи икономики през 2030 г. ще са нововъзникващите пазари, основно в Азия, а само една ще е държава - членка на Европейския съюз. Това сочи документ на британската банка \"Стандард чартърд\", цитиран от \"Блумбърг\". Според прогнозата Китай може да е най-голямата икономика и през 2020 г., ако се използват валутни курсове за сравняване на покупателната способност и \"международни долари\" (условна парична единица за сравняване на макроикономически показатели) и номиналната стойност на брутния вътрешен продукт. За същия период - до 2030 г. - Индия вероятно ще стане по-голяма икономика от САЩ по паритет на покупателната способност, а Индонезия ще влезе в списъка на петте най-големи икономики. Китай ще е два пъти по-голяма икономика от САЩ При такива условия единствената страна от ЕС в списъка на първите 10 е Германия и при това е на последно място. Предишните места заемат Китай, Индия, САЩ, Индонезия, Турция, Бразилия, Египет, Русия, Япония, Германия. При това разликата между Китай и Германия до 2030 г. би била почти 10 пъти (съответно 64.2 трлн. и 6.9 трлн. \"международни долара\"). Американската икономика би била два пъти по-малка от китайската (31 трлн.) и с 50% по-малка от индийската, която би се оценявала на 46.3 трлн. \"Дългосрочната ни прогноза за растеж е белязана от един основен принцип: делът на страните в глобалния БВП накрая би трябвало да се съотнася с дела им в световното население заради уеднаквяването на БВП на глава от населението на развитите и нововъзникващите икономики\", казват в бележка икономистите на \"Стандард чартърд\". Азия ще е все по-важна Делът на Азия в глобалния БВП, който се увеличи до 28% миналата година (от 20 на сто през 2010 г.), се очаква да достигне 35% до 2030 г. - колкото ще е общият дял на еврозоната и САЩ. Според същата прогноза Индия ще ускори растежа си до 7.8% през идното десетилетие, докато китайският ще е по-скромен - около 5% - до 2030-а. Това забавяне ще е естествено предвид размера на икономиката му. Освен това до 2020 г. по-голямата част от населението на света ще може да се определи като \"средна класа\", защото ще влезе в тази група по доходи. Следователно годината ще е повратен момент за средната класа в света.", "date": "2019.01.08", "title": "Само една страна в ЕС ще е сред най-големите икономики през 2030 г., сочи прогноза"}
{"url": "https://www.dnevnik.bg/sviat/2019/01/08/3372048_velikobritaniia_zatiaga_kontrola_na_dronovete/", "text": "Британската полиция ще поучи нови правомощия, за да се справи с незаконното използване на дронове, обяви правителството, цитирано от Би Би Си и \"Ройтерс\". Районите около летищата, в които няма да могат да се използват дронове, ще се разширят - периметърът ще стане 5 км, докато сега е едва 1 км. Освен това всички подобни устройства с тегло между 250 г и 20 кг ще трябва да бъдат регистрирани, а управляващите ги ще трябва да правят тест в интернет, за да бъдат проверени уменията им. Решението бе взето, след като второто най-голямо летище в страната бе парализирано заради устройства, прелитащи в опасна близост, а отмяната на полети засегна около 140 хил. души за 36 часа. За да бъде гарантирана сигурността на летището, бяха извикани армейски части, които в сряда се изтеглиха. \"Смущенията, причинени от дронове в графика на летище \"Гетуик\", бяха умишлени, безотговорни и добре пресметнати, както и незаконни\", каза пред парламента транспортният министър Крис Грейлинг, докато представяше мерките. Кабинетът ще започне и тестове на технология срещу дронове и ще търси начини да ги държи далеч както от летища, така и от затвори. Ще е възможна конфискацията на дронове (заедно с данните, съхранявани в тях), когато е извършено сериозно нарушение на правилата. Преди няколко дни двете най-големи летища в страната - \"Хийтроу\" и \"Гетуик\" - обявиха, че ще инвестират няколко милиона паунда в съоръжения за борба с дронове, пише \"Франс прес\", цитирана от БТА. \"Инвестирахме няколко милиона лири в съоръжения и технологии, които армейските част монтираха през коледния период\", уточни говорител на \"Гетуик\". Той не пожела да съобщи повече подробности, заявявайки лаконично, че става дума за защита, еквивалентна на предоставената от армията.", "date": "2019.01.08", "title": "Великобритания затяга контрола на дроновете"}
{"url": "https://www.dnevnik.bg/sviat/2019/01/08/3372090_ruska_advokatka_predlojila_pomosht_na_trump_e_obvinena/", "text": "Руската адвокатка, предложила да снабди кампанията на президента Доналд Тръмп с компромати за Хилъри Клинтън, е обвинена в друго дело за пране на пари. Това съобщи прокуратура в Манхатън, цитирана от агенция \"Ройтерс\". Наталия Веселницкая  е обвинена във възпрепятстване на правосъдието, задето е изпратила подвеждащи документи в дело за пране на пари, приключило през 2017 г. Тогава компанията,  представяна от Веселницкая , Prevezon Holdings, се е споразумяла със САЩ да плати близо 6 млн. долара в споразумение по обвинение, че е изпрала близо 230 млн. Срещата ѝ със  сина на Доналд Тръмп , който носи неговото име, и други служители от екипа на президента, през 2016 г. е разследвана от специалния прокурор Робърт Мюлър. Тръмп Младши призна, че се е съгласил на  срещата , след като му била обещана информация, злепостаставяща Клинтън, която тогава бе основния конкурент на баща му за Белия дом. Присъствали са и зетят му Джаред Къшнър и ръководителя на кампанията Пол Манафорт.", "date": "2019.01.08", "title": "Руска адвокатка, предложила помощ на Тръмп, е обвинена за пране на пари"}
{"url": "https://www.dnevnik.bg/sport/2019/01/08/3372049_gaskoin_othvurli_obvineniiata_v_seksualno_posegatelstvo/", "text": "Бившият английски национал Пол Гаскойн отхвърли обвиненията в сексуално насилие срещу жена от средата на 2018 г. 51-годишният футболист се яви пред съда в Тийсайд, за да бъде изслушан по обвиненията срещу него. Гаскойн заяви пред магистратите, че \"не е направил нищо нередно\". В края на 2018 г. стана ясно, че на 20 август във влака между Йорк и Дърам Гаскойн е посегнал на жена. Гаскойн, който се появява изключително рядко на публични места, беше придружен от няколко души, като влезе в съда с тъмни очила. На излизане от сградата бившият футболист показа отлично настроение и дори целуна пред камерите и фотообективите един от своите приятели. В кариерата си Гаскойн игра за \"Нюкасъл\", \"Тотнъм\", \"Лацио\", \"Рейнджърс\", \"Мидълзбро\", \"Евертън\" и др. Бившият халф има 57 мача и 10 гола за Англия и е считан за един от най-талантливите футболисти в историята на \"Трите лъва\". В последните 15 години Гаскойн се бори с постоянни проблеми с алкохолизъм. Многократно бившият играч постъпваше в клиника за лечение. Гаскойн е бил арестуван десетки пъти за нападения или в нетрезво състояние. Няколко пъти животът му дори беше в опасност.", "date": "2019.01.08", "title": "Гаскойн отхвърли обвиненията в сексуално посегателство"}
{"url": "https://www.dnevnik.bg/bulgaria/2019/01/08/3372098_vupreki_uvereniiata_na_vlastite_protestite_vuv/", "text": "Въпреки уверенията на властите, че ще вземат всички предвидени от закона мерки, за да прекратят практиката за незаконно пребиваване от ромите във Войводиново и днес в селото се проведе протест, предаде агенция \"Фокус\". Той е предизвикан от инцидент на Йордановден, при който роми пребиха военнослужещ. От прокуратурата обявиха, че ще поискат постоянен арест за задържаните, а в същото време кметът на Войводиново каза, че в кметството ще бъде поставена тетрадка, в която ще се събират подписи за налагане на максималното предвиденото от закона наказание. Днес сили на жандармерията не позволиха протестиращите да стигнат до ромската махала на Войводиново. Живеещите в нея я напуснаха още вчера. За момента двамата роми са обвинени за нанасяне на средна телесна повреда по хулигански подбуди, като ги заплашват между две и десет години затвор. Пострадалият ефрейтор от 68-ма бригада Специални сили Валентин Димов е на 33 години, като от 12 години е в армията. Той е настанен в болница в Пловдив, като му предстоят няколко операции. Проверките в ромската махала на Войводиново днес установиха, че почти всички постройки са незаконни, като обещанията са те да бъдат съборени. Бутането на къщите може да започне след две седмици, колкото е времето за обжалване на решението. Днес селото беше посетено от вицепремиера и министър на отбраната Красимир Каракачанов,  който обяви , че \"циганите са станали изключително нагли и търпимостта на българското общество се изчерпа.", "date": "2019.01.08", "title": "Въпреки уверенията на властите протестите във Войводиново продължиха"}
{"url": "https://www.dnevnik.bg/photos/2019/01/08/3371812_fotogaleriia_svetovnite_snimki_na_denia_-_08_ianuari/", "text": "Мъж продава балони преди началото на ежегодната процесия Black Nazarene в Куйпо, Манила.", "date": "2019.01.08", "title": "Фотогалерия: Световните снимки на деня - 8 януари 2019 г."}
{"url": "https://www.dnevnik.bg/evropa/2019/01/08/3371468_ako_korbin_podkrepi_brekzit_go_chaka_izborna_katastrofa/", "text": "Най-голямото проведено до момента проучване за Брекзит показа, че лагерът за оставане в Европейския съюз би спечелил, ако днес се провеждаше референдум, както и че Лейбъристката партия би понесла голямо изборно поражение, ако помогне за осъществяването на Брекзит, пише в статия за \"Гардиън\" Питър Келнер, бивш председател на социологическата агенция \"ЮГав\". Проучването  е проведено сред 25 хил. души между 21 декември и 4 януари. Според него, ако изборът е оставане в ЕС срещу споразумението за излизане на правителството, лагерът за оставане води с 26 процента – 63 срещу 37 на сто. Ако изборът е оставане срещу излизане от ЕС без сделка, за оставане са 58 срещу 42 процента. Разликата се обяснява с възгледите на гласувалите за напускане през 2016 г. Много от тях искат категорично скъсване с Брюксел, но отстъпват от споразумение, което не изпълнява обещанието от 2016 г. да си \"върнат контрола\". Сред всички избиратели едва 22% подкрепят сделката на правителството. От гласувалите за напускане процентът не е много по-висок – 28 на сто. Основният момент е, че самият характер на избора се е променил от 2016 г. досега - 52% гласуваха за излизане от ЕС, когато това бе общ стремеж с малко видни недостатъци. Днес, когато напускането е много по-ясно дефинирано, подкрепата за Брекзит е значително по-ниска. Този модел е сходен с референдумите в други държави – много хора одобряват широката идея за промяна, но се отказват, когато бъдат представени детайлите. \"Те искат \"промяна\", но не \"тази промяна\". Именно това е и днешният случай – 80% от хората, гласували за напускане преди две години, все още казват, че искат Брекзит да се осъществи, но процентът спада до 69 на сто, ако изборът е Брекзит без сделка и до едва 55 на сто, ако на референдума бъде предложено споразумението за оттегляне. Останалите казват, че не знаят или преминават към лагера за оставане. Поляризация Казано накратко, електоратът е силно поляризиран между едно растящо мнозинство, което иска Обединеното кралство да остане в ЕС, и един много по-малък, но все още значителен, сегмент от електората, който настоява за \"твърд\" Брекзит без сделка. Няма особено желание в обществото за някакъв компромис между тези две позиции. Тази поляризация е сериозен проблем както за лидера на лейбъристите Джеръми Корбин, така и за премиера Тереза Мей. Корбин се опасява, че ако партията му подкрепи обществен вот и води кампания за оставане в ЕС, ще отчужди искащите напускане. Според \"ЮГав\", вместо да увеличи подкрепата, подходът на Корбин може да доведе до изборна катастрофа. Според резултатите от анкетата, ако лейбъристите съдействат за Брекзит под каквато и да е форма, ще изгубят милиони гласове от искащите оставане в съюза и няма да спечелят никаква допълнителна подкрепа от лагера, настояващ за напускане. През 2016 г. лейбъристките избиратели гласува в съотношение две към едно в подкрепа на еврочленството. Днес те са 83 срещу 17 на сто, ако изборът е оставане срещу споразумението за оттегляне, и 80% срещу 20% при оставане срещу Брекзит без сделка.", "date": "2019.01.08", "title": "Ако Корбин подкрепи Брекзит, го чака изборна катастрофа"}
{"url": "https://www.dnevnik.bg/sviat/2019/01/08/3372094_hiitrou_spria_vsichki_zaminavashti_poleti_zaradi/", "text": "Всички полети от лондонското летище \"Хийтроу\" бяха спрени за час, след като дрон е бил забелязан в близост, съобщи агенция \"Ройтерс\". Като предпазна мярка, летищните власти спряха излитането на самолети, докато разследват случая. Те отправиха извинения към пътниците за създаденото неудобство. Полетите бяха възобновени, след като части на армията са монтирали край летището оборудване, което да не позволи появата на подобни летателни апарати. \"Хийтроу\" е най-оживеното летище на Великобритания. Преди Коледа дронове, летящи в близост до  летище \"Гетуик\" , блокираха въздушния транспорт. Инцидентът днес стана часове, след като  британското правителство прие  по-строги мерки срещу назаконното използване на дронове. Защо безпилотните машини в близост до летищата са толкова опасни, четете  тук .", "date": "2019.01.08", "title": "\"Хийтроу\" спря всички заминаващи полети за час заради дрон (обновена)"}
{"url": "https://www.dnevnik.bg/sviat/2019/01/08/3371976_zashto_stenata_na_trump_niama_da_pomogne/", "text": "Президентът Доналд Тръмп казва, че има криза със сигурността по границата на САЩ с Мексико, която може да бъде уредена единствено чрез изразходването на 5.7 милиарда долара за стена. Демократите категорично отказаха да се съгласят за финансиране за проекта. Председателят на Камарата на представителите Нанси Пелоси определи стената като нещо \"неморално\". Днес Тръмп ще направи обръщение към нацията, в което ще изложи аргументите си за изграждане на стената, която по думите му ще реши много от проблемите на границата, защото ще има възпиращ ефект за тези, които се опитат да дойдат в САЩ. Но в дебатите, които се водят разгорещено във Вашингтон, до голяма степен се пропуска реалността на границата - където проблемите не могат да бъдат решени лесно само с изграждането на преградно съоръжение. Ето и някои от тези проблеми. Демографията Едно от най-големите предизвикателства не е просто да се попречи на пресичането на границата, а да се измисли и какво да се прави с онези, които вече са я преминали нелегално. Служителите на Бюрото за митнически контрол и охрана на границите задържат доста по-малко хора, отколкото преди време - признак, че след 2000 г. броят на нелегално преминаващите е спаднал. Но докато преди повечето от нелегално пресичащите границата бяха търсещи работа мъже от Мексико, сега почти половината са семейства и непридружени  деца от Централна Америка . Те не могат да бъдат върнати веднага - властите трябва да координират полетите до родните им страни и да осигурят документи за пътуване, а това отнема време, плюс това много от тях подават заявления за убежище в САЩ. Служителите на Бюрото за митнически контрол и гранична охрана отдавна казват, че техните пунктове не са екипирани за справянето с растящия наплив от деца и семейства. В резултат пресичащите границата биват блокирани с дни в килии за краткосрочно задържане. Наблюдаваше се също увеличение в броя на болните деца мигранти, в това число имаше две деца, които починаха в ареста. От 22 до 30 декември граничните власти са предали на здравните органи 451 случая, над половината от които деца. В неделя правителството на САЩ поиска 800 милиона долара допълнително финансиране за медицински грижи, превоз, доставки и оборудване на временни обекти за обработка и временно задържане на \"тази уязвима категория население\". Молби за убежище Все повече семейства и деца, пътуващи сами, се предават на властите с цел да кандидатстват за убежище след това - вместо да се опитват да избегнат залавянето им, както повечето го правеха само допреди няколко години. За фискалната 2017-2018 г. броят на  кандидатите за убежище  е скочил с близо 70 процента. Близо 93 000 души са посочили като аргумент заслужаващи доверие опасения, че ще бъдат подложени на атаки заради тяхната раса, религия, националност, политически възгледи или социална група, първа стъпка преди получаване на убежище. Този брой е много по-голям от 56-те хиляди мигранти, кандидатствали за убежище от страх да се върнат в родината си. Само 10 процента от молбите обаче в крайна сметка биват удовлетворявани. Това значи, че има доста хора, които все още чакат по-нататъшните действия на властите по случаите си. Граничните служители \"използват брояч\" - политика, ограничаваща броя на хората, които могат да подават заявление за убежище на ден. В Южна Калифорния например, на Сан Исидро, най-натоварения граничен пункт в САЩ, се обработват до сто заявления на ден. От другата страна на границата в мексиканския град Тихуана е блокиран керван от над 5000 мигранти. От времето малко преди Тръмп да встъпи в длъжност досега, броят на нерешените от съдилищата имиграционни дела е нараснал повече от два пъти и те вече са 1,1 милиона според изследователския център за Събиране и анализ на данни за дейността на федералните институции (ТРАК) към Университета в Сиракуза. Тръмп значително увеличи броя на съдиите по имиграционни дела, но А. Ашли Табадор, председател на Националното сдружение на имиграционните съдии, заяви, че това е било направено, без да се осигури достатъчно помощен персонал. Няма и достатъчно места за задържане. Леглата за задържани членове на семейства са само около 3300. Преди властите помагаха да се намира подслон за семействата, а сега оставят хората по улиците, без да има къде да отидат, а неправителствените организации, които приемат мигрантски семейства, също са на предела на капацитета си. Освен това при Тръмп броят на непридружените деца се увеличи и сега те биват държани по-дълго, отчасти защото властите затегнаха правилата за получаване на настойнически права върху деца. Просрочвания на визи Стената по границата няма да реши проблема с хората, които просрочват разрешения си престой с виза. Около 40 процента от дошлите нелегално в САЩ са пристигнали с визи, които по-късно са изтекли. Американските власти казват, че са установени около 740 000 случая на просрочен престой в рамките на неотдавнашен 12-месечен период. Стената Ръководството на Бюрото за митнически контрол и охрана на границите трудно успява точно да обясни доколко ефикасни са преградните съоръжения по границата, отчасти защото не е известно колко души успяват да се измъкнат. В средата на миналото десетилетие в сектора около град Юма, щата Аризона, задържанията на хора по границата намаляха с 90 процента, след като там беше построена стена. През 90-те години намаляха арестите и в Сан Диего, отново след като беше завършена стената. Към момента около една трета от 3150-километровата граница е покрита със стени и огради. По-голямата част от тях са построени при управлението на президента Джордж У. Буш. Тръмп иска да увеличи дължината им и да ги укрепи допълнително. Но възлагането на поръчки, проектирането и построяването на нови системи от стени, които да са оборудвани с най-съвременни технологии, може да отнеме години. Поисканите 5 млрд. долара ще стигнат единствено за построяването на около 380 км. През 2017 г. Сметната палата на САЩ заяви в доклад, че американските власти не разполагат с подходящ механизъм да изчислят доколко ефективни са преградните съоръжения при възпирането на нелегалните преминавания на границата. Според документа между 2007 и 2015 г. правителството е похарчило 2.3 млрд. долара за продължаването на оградите до 1050 км, както и допълнителни средства за ремонти по тях. /БТА", "date": "2019.01.08", "title": "Защо стената на Тръмп няма да помогне"}
{"url": "https://www.dnevnik.bg/sport/2019/01/08/3371872_egipet_spasi_provejdaneto_na_kupata_na_afrikanskite/", "text": "Египет спаси провеждането на Купата на африканските нации, след като турнирът остана без домакин в края на ноември. Страната ще приеме надпреварата през 2019 г., съобщи Африканската футболна конфедерация (CAF). Египет спечели правото да организира турнира в конкуренцията на Южна Африка. Изборът беше направен на среща на CAF в Сенегал, където Египет получи 16 от 17-те гласове. Домакинството на турнира през 2019 г. премина през много перипетии, като в края на ноември Камерун загуби правото да приеме събитието заради голямото изоставане в подготовката. Това наложи намесата на CAF, която започна да търси варианти за осигуряване на държава, която да организира надпреварата. Африканската конфедерация виждаше Египет като единствената страна, която може да се справи с подготовката в най-кратки срокове. Първоначално египетската федерация отхвърли предложението, а по-късно Мароко също се отказа от възможността. Египет ще приеме националния шампионат на Африка за пети път. За последно страната беше домакин на надпреварата през 2006 г. Египет е най-титулуваният отбор със седем титли в надпреварата. Тази година за пръв път Купата на африканските нации ще се проведе през лятото от 15 юни до 13 юли. Досега турнирът се организираше през зимата в разгара на футболния сезон. Форматът също е променен, като броят на отборите е увеличен от 16 на 24.", "date": "2019.01.08", "title": "Египет спаси провеждането на Купата на африканските нации"}
{"url": "https://www.dnevnik.bg/bulgaria/2019/01/08/3372096_kakvo_se_sluchi_v_burgas_s_libiiskiia_tanker_badr/", "text": "В казуса с либийския кораб BADR става въпрос за частно-правни взаимоотношения с международен елемент\". Това каза днес пред БНТ министърът на транспорта Росен Желязков. Той обясни, че продължаващият повече от година проблем с плавателния съд, на който първоначално е забранено да отплава от Бургас, а преди дни напуска българските териториални води, но със сменено име и флаг и с нов екипаж, е свързан с вземане на българската компания \"Булгаргеомин\" (сега \"Булгаргеомин Лтд.\" ДЗЗД) от 1989 г., които са били признати от либийските съдебни власти. Случаят със задържания от ноември 2017 г. танкер BADR, стана известен преди повече от година след публикация в авторитетното специализирано издание TradeWinds. Скоро след това серия разследвания по случая, публикува и българското електронно издание Maritime.bg, но всички държавни институции, както и дружеството \"Булгаргеомин Лтд\" запазиха пълно мълчание. По темата се заговори отново след като в последните дни на миналата година  разследване  по случая публикува сайтът \"Бивол\". От него стана известно, че \"Морска администрация\" и Гранична полиция са съдействали на частен съдебен изпълнител за конфискуването на кораба. когато все още държавното по това време дружество \"Булгаргеомин\" предявява иск за около 9 млн. долара срещу държавната либийска танкерна компания General National Maritime Transport Co. Години по-късно претендент за вземанията става частното дружество по Закона за задълженията и договорите \"Булгаргеомин Лтд.\", което - според \"Бивол\" - няма юридическа правоприемност с бившата държавна \"Булгаргеомин\". В дружеството влизат три компании - \"Тектона\" с 50%, а с по 25% \"Моран Трейд\" и \"Моран Уест\". Те са прехвърлени на бизнесмена Венцислав Кръстев в началото на миналата година. В понеделник беше разпространена в становище по случая. Според него още на 1 април 1995 г. първоинстанционият съд в Триполи се е произнесъл по дело, заведено три години по-рано, осъждайки Либия да заплати сумата от 1 138 942 либийски динара заедно със законно установената лихва в размер на 5% годишно до пълното погасяване на задълженията към \"Булгаргеомин\". След приватизацията на компанията през 2013 г. всички активи, имуществени права, търговска марка и ноу-хау на държавната компания са станали собственост на \"Булгаргеомин Лтд.\" ДЗЗД\", пише в становището на компанията. От там твърдят също, че през 2003 г. тя е била изгонена неправомерно от Либия. \"С това си действие либийските власти лишиха (тогавашната) \"Булгаргеомин\" ЕАД от възможността му да се защитава по правен и съдебен ред на територията на либийската държава\", пише още в становището. Според текста му опитите за събиране на неизплатените вземания продължава повече от 5 години. Танкерът BADR е задържан в Бургас заради тези вземания. В началото на 2018 г. Бургаският районен съд издава което е обосновано с учредена морска ипотека между българското дружество и либийската компания -собственик - \"Либиан навигейтър лимитед\" – Малта. Тя трябва да плати на \"Булгаргеомин Лтд.\" 9 250 362 долара. Така се стига до ареста на кораба на 20 ноември 2017 г. в Пристанище Бургас. Около въпросната морска ипотека възникнаха множество въпроси, за които писа през лятото на тази година изданието Maritime.bg. В средата на февруари то публикува жалба до гръцката прокуратура на местния нотариус Йоана Андреадаки, за която се твърди, че е изповядала ипотеката на танкера. В жалбата Андреадаки заявява, че \"такава ипотека не съществува, а самата тя е станала Според Андреадаки \"Булгаргеомин Лтд\" е подала молба за принудителен запор на кораба BADR на базата на фалшифицирани документи и е получила временно разпореждане от съда, с което на танкера е било забранено да отплава от пристанище Бургас. \"За нас буди недоумение цитирането на нотариус Йоана Андреадаки в медии, тенденциозно отразяващи случая и позоваващи се на лъжливи интерпретации на казуса от либийската страна\", се казва в становището на \"Булгаргеомин Лтд\", разпространено в понеделник. В него от дружеството обясняват, че имат документални доказателства, в това число и платена такса за заверка на апостил от съответните гръцки компетентни органи. \"Важно е да уточним, че заверка апостил се поставя след печата на нотариуса и е върховна легитимация на документа. Имаме и становище от гръцки първоинстанционен съд в Атина, че към 04.01.2019 г. срещу \"Булгаргеомин\" Лтд.\" ДЗЗД няма нито едно заведено дело\", пише още текста на становището. В края на януари м.г. Върховния касационен съд определя, че в полза на либийския си собственик. Но вместо това на 21 март 2018 г. частният съдебен изпълнител Тотко Колев уведомява Дирекция \"Морска администрация\" в - Бургас за насрочена публична продан на моторния танкер. За тази цел според Колев корабът трябвало да бъде задържан за периода от 10 март до 10 април 2018 г. По-късно пред Морска администрация е представен и протокол от проведения търг, съставен на 11 април 2018 г.. От неговото съдържание става ясно, че по време на наддаването е било направено само едно предложение и то от \"Булгаргеомин Лтд.\". С него компанията е била определена за купувач на кораба срещу малко над 10 млн. долара. След тази процедура през септември т.г. \"Булгаргеомин Лтд.\" ДЗЗД, предприема действия по регистрацията на кораба BADR По този повод от Изпълнителна агенция \"Морска администрация\" на два пъти изпращат запитвания до консулството на Панама, като в отговорите е потвърдено, че въпросният кораб вече плава под флага на страната. Това дава право на новия собственик \"Булгаргеомин Лтд.\" да поиска освобождаване на танкера преди коледните празници в края на м.г. Случилото се след това беше описано от капитана на либийския танкер Мохамед Елахреш в публикация от 22 декември т.г. на електронното издание Maritime.bg. Няколко дни по-късно \"Бивол\" също публикува съкратен вариант на доклада, изготвен от Елахреш. Според него ден по-рано въоръжени полицаи, Гранична полиция, представители на \"Морска администрация\", частни охранители и цивилни лица са се качили на кораба, нанесли са му удари, заплашили са го с оръжие и са принудили екипажа да напусне плавателния съд. Според либийската държавна компания General National Maritime Transport Company случилото се е окачествено като \" извършена в изключително удачен момент, заради последвалите Коледни и Новогодишни празници. След това екипажът на 62 хил. тонния либийския танкер е бил свален на брега и репатриран, а на 27 декември корабът е напуснал българските териториални води под панамски флаг и с новото си име – BDIN. В понеделник арабски медии публикуваха  заповед на либийската морска администрация за задържане на всеки кораб, плаващ под български флаг . Тя беше цитирана и от \"24 часа\". Според вестника инструкциите са били \"разпратени до всички търговски, промишлени и нефтени пристанища на Либия\" и това са реципрочни мерки \"в отговор на действията, предприети от българските власти\" спрямо либийския танкер BADR. Със същата заповед началникът на либийската морска администрация Омар Абделла Джауши е наредил всички плавателни съдове, чиито собственици са български фирми или които са регистрирани в България да бъдат задържани. Вчера сутринта транспортния министър Росен Желязков съобщи за БНТ, че в момента плавателният съд е на 20 км от Созопол, но Той има разрешение за еднократно направление до Истанбул за ремонт, но по неизвестни причини не се е придвижил до там. \"В дипломацията винаги действат мерките на симетрия, каза още Желязков. Доколко има симетричност поради това, че става въпрос за частни взаимоотношения между две компании – частна българска и държавна либийска – либийската стана съвсем естествено иска да ескалира спора дипломатически, за да може да прилага адекватни симетрично мерки. Ние считаме, че става въпрос за частноправен спор\", каза още транспортния министър.", "date": "2019.01.08", "title": "Какво се случи в Бургас с либийския танкер BADR (допълнена)"}
{"url": "https://www.dnevnik.bg/sviat/2019/01/08/3372101_tir_s_bulgarski_shofyor_izgoria_sled_kato_beshe_sprian/", "text": "Тир с шофьор българин изгоря тази нощ на магистрала близо до френския град Кале, след като е бил спрян от мигранти, съобщи информационният сайт Infomigrants, предаде БТА. Камионът се запалил, след като водачът се опитал да премине през издигната от петдесетина мигранти преграда, но не успял и бил спрян. Според френски медии шофьорът на тира от български произход е бил бит от мигрантите, след като е излязъл от кабината. Мигрантите са успели да избягат преди идването на полицията. Раненият шофьор е откаран в болница. Мигрантите често издигат прегради от клони, автомобилни гуми и дъски, за да принудят шофьорите на камиони да намалят скоростта, а те през това време да се покатерят на превозното средство и така да стигнат до Англия, обобщава БТА.", "date": "2019.01.08", "title": "ТИР с български шофьор изгоря, след като беше спрян от мигранти край Кале"}
{"url": "https://www.dnevnik.bg/sport/2019/01/08/3371571_levski_zapochva_novata_godina_v_siankata_na_mnogo/", "text": "\"Левски\" започва новата година с тренировка и куп въпроси, свързани с бъдещето на клуба. Сините се събират за първото си занимание за 2019 г., което ще се проведе в 10.00 ч. Три часа по-късно треньорът Славиша Стоянович ще говори пред медиите. Словенецът дойде в София в понеделник, като отговори уклончиво на въпроси на летището. Стоянович е свързван с работа в националния отбор на Латвия. Преди празниците  мениджърът му потвърди пред \"Дневник\", че е възможно специалистът да напусне сините . Периодът е предизвикателен за \"Левски\", като клубът е в тежко финансово положение. В средата на декември  УЕФА обяви, че клубът е изваден от евротурнирите за един сезон , но това може да се промени, ако сините платят. \"Левски\" трябва да погаси до 28 февруари 2019 г. сумите, които са идентифицирани като просрочени задължения към 30 септември 2018 г. Ключ към решение на належащите плащания може да се окаже  договорът с \"Ефбет\", който е новият основен спонсор на сините . В спортен план  \"Левски\" очаква развоя на преговорите с \"Берое\" за Мартин Райнов . Преди дни клубът направи важен ход с  привличането на Димитър Иванков за треньор на вратарите .", "date": "2019.01.08", "title": "\"Левски\" започва новата година в сянката на много въпроси за бъдещето"}
{"url": "https://www.dnevnik.bg/zelen/2019/01/09/3372050_dobrovolci_zasadiha_durveta_i_postaviha_gnezda_za/", "text": "През декември екип и доброволци на Българското дружество за защита на птиците (БДЗП) са засадили 280 тополи в защитените зони \"Сакар\" и \"Западна Странджа\" от природозащитната мрежа \"Натура 2000\". Така вече близо 1000 са засадените дървета - 480 тополови и 500 дъбови фиданки - от 2015 г. насам по проекта \" Земя за царския орел \", съобщават от дружеството. Какво правят природозащитниците за царския орел Една от главните причини за увреждане на гнездовите местообитания на царския орел е масовото изсичане на тополите през последните 15-20 години. Ето защо една от основните дейности на природозащитниците е  Основните дървета, използвани за гнездене от вида, са именно тополите, следвани от различни видове дъб. Младите тополи, засадени през миналия месец, ще израстат по поречията на реки и потоци в Сакар и Странджа с цел след време да приютят гнезда на царски орли в короните си.      За да се подобрят гнездовите и хранителните местообитания на вида, от Българското дружество за защита на птиците също поставят и  . До края на проекта \"Земя за царския орел\" през 2020 г. ще бъдат инсталирани общо 40 изкуствени гнезда в \"Натура 2000\" зоните \"Сакар\", \"Дервентски възвишения\", \"Западна Странджа\", \"Каменски баир\" и \"Адата - Тунджа\". Изкуствените гнезда се поставят от експертите през зимата, за да могат напролет орлите да ги заемат и да ги достроят. Преди началото на размножителния сезон те ги покриват със свежи зелени клонки, които отделят вещества, прогонващи насекомите. Проучванията на природозащитниците сочат, че близо 20% от изкуствените гнезда стават дом на царските орли. Какво заплашва царските орли  В изпълнение на изискванията за мрежата \"Натура 2000\", разписани в европейската Директива за дивите птици и националния Закон за биологичното разнообразие, правителството е утвърдило План за действие за вида за 2013-2022 г., който е разработен от експерти на БДЗП. В него са идентифицирани и основните заплахи за царския орел. Работата на природозащитниците се налага заради  Много често местообитанията се редуцират и в същото време фрагментират - остават малки парчета, които не са нарушени, като \"острови\" в деградирана обработваема земя. Налице е тенденция към разораване и превръщане в обработваеми земи, лозя и овощни градини на някои от най-значимите за царския орел територии, които в миналото са стопанисвани като пасища - в района около Сливен, Сакар, Дервентски възвишения и Западна Странджа. По този начин биват разрушавани компактните и многочислени лалугерови колонии и някои от двойките на царския орел са лишавани от хранителния си ресурс, което може да ги прогони от традиционните им територии. Например, изследване за Сакар планина, проведено през периода 2007-2011 г., показва, че за 4 години е настъпила сериозна промяна в местообитанията на царския орел, като затревените площи намаляват с близо 9% за сметка на увеличаване на обработваемите земи. Субсидирането на засяване на единица площ стимулира фермерите да разорават затревени площи, стопанисвани до момента като пасища. След 2011 г. този процес е особено видим в района на Сливенското поле и Дервентските възвишения, като разораванията в Сакар продължават. Друга ключова заплаха за царския орел са електропроводите. В резултат от сателитното проследяване на млади царски орли, извършено в рамките на LIFE+ \"Опазване на царския орел и ловния сокол в ключовите за тях места от мрежата \"Натура 2000\" в България\", от Дружеството за защита на птиците са узнали, че  . Те загиват най-често от токов удар, когато докоснат два проводника или проводник и заземена част от съоръжението. В България голям процент от електропроводите са опасни за едрите грабливи птици и щъркелите. Някои от тях представляват истински смъртоносни капани, убиващи десетки птици всяка година. Царските орли обичат да кацат на стълбовете, а в някои страни те строят и гнездата си по далекопроводите. Колко рядък е царският орел Царският (кръстат) орел е една от най-редките птици както в България, така и в света. В миналото е бил сред най-разпространените грабливи птици у нас, а  Повечето от тях са останали в Югоизточна България, като най-много са в Сакар. Световно застрашен вид е (IUCN категория \"Уязвим\"), като цялата му популация на Земята възлиза на 5200–16 800 двойки. В Европа числеността му е оценена на 1110–1624 двойки. Как да го разпознаем Царският орел ( ) е един от най-едрите орли в България, малко по-малък от скалния орел ( ). Размерите на тялото варират от 72 до 84 см, а размахът на крилата му е между 180 и 215 см. Възрастните птици са тъмно кафяви, почти черни, с много характерен златист цвят на задната част на главата и шията. Обикновено има две бели петна на раменете с варираща големина, които могат да отсъстват напълно при някои индивиди. Основният цвят на опашните пера е жълтеникаво-сивкав. Народното му име е \"кръстат орел\" заради белите петна, наподобяващи еполети, върху крилете му, които се виждат при полет.", "date": "2019.01.08", "title": "Доброволци засадиха дървета и поставиха гнезда за царски орли в Сакар и Странджа"}
{"url": "https://www.dnevnik.bg/evropa/2019/01/08/3371185_prez_istanbul_i_atina_turgoviiata_s_falshivi_pasporti/", "text": "Фактите са потресаващи: Само в рамките на един-единствен ден - 10 ноември 2018 г. - на летището в Атина са засечени общо 600 лица с фалшиви паспорти и лични карти. Фалшификациите са били от най-разнообразен характер: някои от пътниците са имали подправени паспорти, други пък – недействителен документ, издаден на името на съвсем друго лице. Случилото се през въпросния ноемврийски ден потвърждава общата тенденция: между януари и октомври 2018 г. гръцката полиция, подпомагана от германски служители за сигурност, са разкрили общо 5633 лица, пътуващи с фалшиви документи. Откакто бе затворен т.нар. Балкански маршрут, пътуването със самолет стана все по-важно за мигрантите. Но докато преминаването през т.нар. зелени граници в Европа беше относително лесно, паспортните проверки при полети са сравнително строги. Ето защо процъфтява търговията с фалшиви паспорти. Данните относно нелегалната миграция, цитирани от германския вестник \"Ди Велт\", доказват този факт. В информацията се сочи, че \"са налице много голямо количество подправени документи с най-различно качество\". Европейският съюз също поддържа тази констатация. По данни на Европейската агенция за гранична и брегова охрана \"Фронтекс\" през второто тримесечие на 2018 г. са били открити значително повече фалшиви документи, отколкото от началото на бежанската криза през 2015 досега. Само през първото тримесечие на 2018 г. се констатира нарастване с 23 на сто. Тази статистика също откроява особеното значение на самолетния транспорт: 70% от фалшивите документи са били разкрити сред пътуващи със самолет. Най-голям брой подправени паспорти извън територията на ЕС се разкриват от служителите на истанбулското летище \"Ататюрк\", а в рамките на Шенгенското пространство – от гръцките граничари. По данни на \"Фронтекс\" броят на лицата с фалшиви документи за самоличност, засечени в Гърция, е нараснал на 253% в сравнение с предходната година. Професионални измами Трафикантите на хора явно действат много професионално. Властите констатират това и във връзка с огромния брой фалшиви документи, разкрити само в един-единствен ден. Потсдамският Център, изследващ нелегалната миграция, разполага с данни, според които каналджиите в Атина са в състояние само за няколко часа да набавят голям брой фалшиви паспорти. Обикновено те купуват самолетни билети с нефиксирана дата и полет, така че билетът да може да се презавери в последния момент за друга цел в рамките на ЕС. Тази тактика се използва, когато се забележи, че граничните власти особено щателно проверяват паспортите за даден полет. Според анализ на германските сили за сигурност, става дума \"предимно за подправени задгранични паспорти от държави в Европейския съюз, респективно в Шенгенското пространство. Използват се също откраднати или изгубени германски паспорти, както и временни документи за самоличност, издадени на бежанци. През последните години германските власти са издали близо 600 000 подобни документа. Експертите отчитат също, че социалните медии играят все по-нарастваща роля във връзка с нелегалната миграция. От лятото на 2017 г. силно се е увеличил например броят на \"офертите за прехвърляне със самолет в ЕС\" от Турция и Гърция. Австрийският канцлер Себастиан Курц наскоро настойчиво призова \"Фейсбук\" да вземе мерки срещу подобни каналджийски оферти. Важно е Европейският съюз да упражни по-голям натиск над \"Фейсбук\", за да бъде пресечена активността на трафикантите в социалните медии. Много хора в Близкия Изток, Африка и Централна Америка се хващат на лъжите на престъпните банди, плащат големи суми и рискуват живота си. Европа не бива повече да си затваря очите за това, предупреди австрийският канцлер в интервю за вестник \"Билд\".", "date": "2019.01.08", "title": "През Истанбул и Атина: търговията с фалшиви паспорти процъфтява"}
{"url": "https://www.dnevnik.bg/detski_dnevnik/2019/01/08/3371568_momicheta_ot_ciala_bulgariia_mogat_da_stanat/", "text": "Британското посолство в София ще превърне няколко български момичета в посланици за един ден и тази година по повод Международния ден на жената 8-ми март. Крайният срок за участие в конкурса е 15 януари. \"Целта на инициативата е да окуражи момичета от цяла България да изразят своите възгледи по социални въпроси, които засягат всички нас. Втората цел е да e почерпят вдъхновение от дами лидери и представители на обществото, които вече правят това\", обясняват от посолството. Победителките ще се срещнат с посланици на други държави в България и ръководителки на неправителствени организации. Една от тях ще може да гостува и в екипа на вицепрезидента Илияна Йотова, която също е партньор в инициативата, съобщиха от кабинета ѝ. Вицепрезидентът приветства участието на неправителствени организации. \"Те са не само коректив, но и източник на предложения за успешни политики, за справяне със сложните проблеми\", изтъкна Илияна Йотова.  Миналата година в инициативата се включиха мисиите на Азербайджан, Бразилия, Хърватия, Финландия, Израел, Мароко, Холандия и Южна Африка. Условията Момичетата на възраст между 15 и 19 години трябва да отговорят с 200-250 думи (на български или на английски език) на въпроса: \"Бихме искали да насърчим момичета от различни социални групи да участват в конкурса и активно ще се насочим към училища от провинциални / необлагодетелствани райони, както и към момичета със специални нужди\", обясняват от посолството. Формата за участие е  тук .", "date": "2019.01.08", "title": "Момичета от цяла България могат да станат посланици за един ден"}
{"url": "https://www.dnevnik.bg/sviat/2019/01/08/3371518_tereza_mei_se_izpravia_pred_poslednata_bitka_za/", "text": "Парламентарната ваканция във Великобритания завърши и премиерът Тереза Мей ще се сблъска отново тази седмица с трудностите на Брекзит, като ще направи нов опит да убеди британските депутати да не отхвърлят постигнатото с Брюксел споразумение за излизането от Европейския съюз. Депутатите ще продължат в сряда с обсъжданията на Договора за оттегляне от ЕС, който е плод на продължили 17 месеца мъчителни преговори, но приемането му е под въпрос. Текстът е критикуван както от привържениците на твърдия Брекзит, които се опасяват, че Великобритания ще остане за постоянно свързана с ЕС, така и от еврофилите, които се надяват, че все още може да бъде направена крачка назад. Предвиденото първоначално за 11 декември гласуване по споразумението бе  отложено в последния момент от Тереза Мей  с цел да се избегне очертаващото се негово отхвърляне. В случай на Брекзит без споразумение, на 29 март Великобритания ще приключи по хаотичен начин продължилото си повече от четири десетилетия членство на ЕС - сценарий, от който се страхуват икономическите среди. Според Би Би Си гласуването на сделката е насрочено за 15 януари. Франс прес се свърза с \"Даунинг стрийт\", откъдето не потвърдиха тази информация. На фона на появилите се през последните дни твърдения в британския печат за евентуално повторно отлагане на вота Тереза Мей увери, че той ще състои следващата седмица. \"Да, гласуването ще бъде проведено\", заяви Мей в неделното политическо предаване на Би Би Си \"Шоуто на Андрю Мар\" и предупреди за опасностите, които може да последват при отхвърляне на споразумението. \"Ако споразумението бъде отхвърлено, ще се озовем в непозната територия. Не мисля, че който и да било може да каже с точност какво ще се случи при това положение. Някои искат  втори референдум  с цел спиране на Брекзит, други желаят перфектен Брекзит. На вторите искам да кажа, че не трябва да допускаме най-доброто да се превръща във враг на доброто, тъй като рискуваме  въобще да няма Брекзит \", каза Мей. Тест в реални условия В опит да убеди депутатите Тереза Мей заяви, че парламентът може да играе по-важна роля при по-нататъшните преговори за бъдещите търговски отношения между Лондон и оставащите 27 страни членки на ЕС. Тя освен това спомена (без да навлиза в подробности) за мерки по отношение на Северна Ирландия, с което протегна ръка към ултраконсервативната северноирландска Демократична юнионистка партия, без чиято подкрепа Мей не разполага с абсолютно мнозинство в парламента. Демократичната юнионистка партия се противопоставя на сделката за Брекзит заради  \"предпазната мрежа\" , която представлява мярка с цел предотвратяване на завръщането на физическа граница между Република Ирландия и Северна Ирландия. \"Предпазната мрежа\" предвижда създаването на \"единно митническо пространство\" между ЕС и Великобритания и по-засилен режим за Северна Ирландия. Тереза Мей заяви също така, че ще продължи да работи с Брюксел за получаване на гаранции, които да убедят британските депутати, след като вече проведе разговори с европейските лидери около Коледа. Операцията по убеждаването обаче се очертава изключително трудна за Тереза Мей, чийто авторитет пострада сериозно през декември след организирания срещу нея вот на недоверие в собствената й партия, при който тя оцеля с мъка - една трета от депутатите консерватори гласуваха срещу нея. \"До този момент фундаменталните проблеми, които превръщат тази сделка в лоша сделка, не изглежда да са уредени\", заяви вчера депутатът от Демократичната юнионистка партия Найджъл Додс, според когото \"предпазната мрежа\" е \"отрова\". Показателен за съществуващите между британските законодатели разделения е фактът, че група от 209 депутати от всички парламентарно представени партии написаха на Тереза Мей писмо, с което я молят да не допуска Брекзит без сделка. Те ще бъдат приети днес на \"Даунинг стрийт\", където депутати консерватори са поканени днес и в сряда като част от кампанията на правителството за привличане на поддръжници. В лагера на опозицията бившият външен министър и привърженик на твърдия Брекзит Борис Джонсън заяви в своята ежеседмична статия във вестник \"Дейли телеграф\", че вариантът за Брекзит без сделка се доближава най-много до вота на британците за излизане от ЕС на референдума през 2016 г. Датата на Брекзит бързо наближава и правителството ускорява подготвителните процедури, предвидени за евентуалното излизане от ЕС без сделка, които сега са издигнати в ранг на \"оперативен приоритет\". Вчера бе организиран  логистичен тест  в реални условия с участието на стотина камиони на територията на бивше летище в Кент, Югоизточна Англия. Това място може да бъде използвано за предотвратяване на задръстванията в близост до пристанищата, до които може да доведе възстановяването на митническите пунктове в случай на Брекзит без сделка. /БТА", "date": "2019.01.08", "title": "Тереза Мей се изправя пред последната битка за Брекзит в парламента"}
{"url": "https://www.dnevnik.bg/analizi/2019/01/08/3368882_moje_da_se_stigne_do_nov_prehod_-_ot_fasadna/", "text": "- Надеждите ми са свързани с възможността за преодоляване, или поне – смекчаване на многообразните кризи на ЕС и на Европа като цяло. Ако не се мобилизираме за необходимата промяна ще плащаме все по-висока цена за неадекватността на статуквото пред лицето на променящия се глобален свят. Особени надежди, свързани с българската политика, нямам. Бих се радвал ако се положат основите на политическа алтернатива, която да възстанови смислената политическа конкуренция и да сложи край на чувството за безнаказаност, с което българската олигархия налага монополен контрол върху държавата, икономиката и обществото. Опасенията ми са свързани с реалистичното очакване, че както в Европа, така и в България негативните процеси, които наблюдаваме ще се засилват преди да се появи възможност за положителна еволюция. Настоящите европейски елити демонстрират недостатъчен капацитет за промяна, а популистките алтернативи са незрели и опасни с авторитарния потенциал, който носят със себе си. В България наблюдаваме успешни опити за отнемане на граждански имунитет чрез законодателство, което е по-вероятно да репресира неудобните, отколкото да осигури справедливост за ощетените. Това че авторитарните тенденции тихо пълзят не означава, че няма да стигнат до логичния си край – пълна ерозия на демократичната система, оставена като фасада на олигархичен произвол. Притеснява ме и растящата подмолна (а в редица случаи – и открита) зависимост от чужди сили, целящи откъсването на България от нейния европейски избор и изпразването на българския стратегически избор от конкретното му съдържание за принадлежност. - ГЕРБ се намира в състояние на преяждане с власт, което ерозира периферията на обществена подкрепа за тази партия. Тя все още е най-голямата партия и благодарение на мощния си административен ресурс, и поради контрола на партийната йерархия, сраснала се с държавата, върху всяка значима възможност за инициатива, инвестиране или просто предприемчивост. Подкрепата за ГЕРБ ерозира бавно поради липсата на алтернатива. БСП \"диша във врата\" на ГЕРБ ако вярваме на сондажите, но на \"Позитано\" знаят, че са достигнали пределния си максимум. БСП е показвала по-добри изборни резултати отколкото размера на собствената си електорална подкрепа тогава, когато изпраща послания към аморфния, но твърде широк политически център. При председателството на Нинова виждаме обратния процес – максимална мобилизация на собствения потенциал, но задълбочаване на пропастта между привърженици на партията от една страна и останалите граждани от друга. Самата партия се движи идеологически към ориенталска форма на консервативен – традиционалистки национален социализъм, което осигурява текущи предимства, но отдалечава БСП драматично от това, което в Европа наричат \"социалистическа партия\" и политика. Като корпоративна пирамида ДПС не се е разделяла с ключовите си позиции на контрол върху държавата и икономиката от почти две десетилетия насам. Опитите за открито завръщане на политическото крило на пирамидата обратно на власт засега са предпазливи и ползват смокиновия лист на предложения от типа \"програмно правителство\". В настоящата ситуация това политическо завръщане не е реалистично, защото ГЕРБ – а и всяка друга партия – трудно би платила цената за открита коалиция с ДПС. Българските граждани не са забравили впечатляващия - дори за България - грабеж на държавата под управлението на ДПС. Партниращите на ГЕРБ Патриоти са всичко друго, но не и обединени. Въпреки това ще останат в управлението, защото шансове за следващ мандат на власт за тях не съществуват. Което се отнася и за странната бизнес конструкция \"Воля\". Извънпарламентарните партии се суетят пред избора на възможности да се превърнат отново в парламентарни. Време много няма, а резултатите засега са частични. - Трудно ми е с едничкото понятие \"дясно\" да дам смислено описание на процесите в спектъра на традиционните демократични сили. \"Демократична България\" успя да обедини три доста различни като позиция партии – ДСБ, \"Да, България\" и Зелените – около основни приоритети за демократична реформа и удържане на последователно европейска и атлантическа принадлежност на България. Проблемът е, че извън симпатизантите на \"Демократична България\" остават значителни групи избиратели на демократичната общност, които търсят свое представителство. Не съм убеден, че механичното събиране на \"лидери\" на партии-черупки от предходни времена ще обедини тези 300-350 000 гласоподаватели, които се припознават като привърженици на демократичната общност. Конфликтите от близкото минало са допълнителен психологически товар пред обединението. Предстои ни динамичен изборен цикъл – европейски и общински, а може би и парламентарни избори през 2019 г. Време за дългосрочно изплащащи се експерименти няма, затова е добре да се помисли в какъв формат демократичната общност ще се яви на тези избори за да може да се завърне пълноценно в националната политика. Моята рецепта не е панацея, но на мен ми звучи логично – поставяне на идейните различия (доколкото изобщо те не са поза в неприлично прагматичната българска политика) и конфликтите на интереси в подчинена позиция спрямо едно обединение около общ реформистки дневен ред, който се споделя от всички фракции на демократичната общност. Европейска и атлантическа принадлежност - защитена с конкретни политики, реформа на правосъдието, съхраняването на демократичните ценности и инструменти на държавно управление, нетърпимост към масирана корупция – особено във високите етажи на властта – това е само част от реформисткия дневен ред, около който могат да се обединят вчерашните съперници и онзиденшни партньори. Има прецеденти на успех в тази посока – макар и временни. Синята коалиция, Реформаторския блок... А и историята би трябвало да учи – поне интелигентните хора. - Не виждам потенциал за ново ляво в БСП. Вътрешните разделения в партийния елит са белег за изчерпване - дори отпадане на този консенсус, който бе изработен на \"Позитано\" през десетилетията след 10 ноември 1989 г. Той може да бъде определен най-общо като \"съхраняване на миналата - истинската идентичност доколкото е възможно и приемане на нова - частично интегрирана фасада на европейска социалистическа партия колкото е необходимо.\" Този баланс се практикува като вътрешнопартийно състезание между ляво и умерено центристко направление, като второто доминира по въпросите на участието във и упражняването на властта. Удържането на този консенсус не бе трудно предвид факта, че почти цялата корпоративна олигархия, произлязла от криминалната революция на разграбване на държавата е с произход от БСП, а съществена част от висшите представители на олигархията открито заемат висши позиции на \"Позитано\" след 1989-та. Кризата на неолибералния икономически модел, чийто съавтор бе европейската социалдемокрация упражни натиск върху тази част от елита на БСП, която въведе плоския данък и която не много тайно участваше в пропагандирането на либертарианските утопии от типа на \"държавата - лош стопанин\". Да припомняме ли също, че \"планът Ран - Ът\" не беше никакъв план Ран - Ът, а план \"Луканов\" за смяна на икономическата система в полза на върха на номенклатурната пирамида? Кризата на неолиберализма съвпадна и с активирането на пропагандната война на Кремъл срещу постмодерната либерална доктрина, доминираща европейския идеен и политически живот през последните десетилетия. Това обстоятелство внесе нови напрежения в БСП. \"Другарите от Москва\" бяха вече консерватори, борещи се срещу \"либерализма на гейропа\", чийто най-активен пропонент е европейската левица - включително социалдемократическата. Така Сергей Станишев замина за Брюксел, а на \"Позитано\" настана кратко междуцарствие, сменено от \"новия ред\" на Корнелия. В този \"нов ред\" Владимир Путин и Виктор Орбан очаквано се оказаха по-добрите другари и модели за следване от онези в ПЕС... Ако не вярвате - питайте  Решетников. .. Междувременно съвпадението между елита на БСП и върха на посткомунистическата олигархия значително отслабна. Останалите на \"Позитано\" партийни олигарси биха предпочели да управляват заедно с ГЕРБ, за да не инкасират толкова големи загуби при отсъствието си от държавната софра. Друга част от партийния елит е обиден на Нинова за своето преждевременно пенсиониране от приятните позиции на върха. Всички тези драми се разиграват пред партийна членска публика, която оредява, освен, че е отдавна пенсионирана. Корнелия Нинова мобилизира максимално ресурсите на БСП, но те си остават твърде ограничени и бавно намаляват. Това, което остава достъпно за върха на \"Позитано\" е вербален радикализъм и политическо послушание. Послушание към властта, послушание към Москва и тихо ръмжене - към разноликите опозиции вътре в БСП и към ... ПЕС. И ... кой знае - живеем в свят на чудеса. Току виж се появил формат, в който и БСП да се върне на власт... - Преходът завърши с преразпределението на собствеността в ръцете на посткомунистическата олигархия и с изграждането на политическа система, в която олигархията има хегемонно представителство и упражнява директен контрол. През последното десетилетие сме свидетели на допълнително консолидиране на властта и на злоупотребата с властта от страна на олигархичния елит. Създаването на мощен медиен олигопол, ключовата роля на КТБ като нов тип \"банка на властта\", поставила под зависимост почти целия национален елит, пълното овладяване на службите за сигурност и в решаваща степен - на правосъдната система от елита на олигархията - тези процеси се развиват след края на прехода, но по своята същност те могат да доведат до един нов преход - от система на фасадна демокрация и олигархичен контрол върху стопанството, към система на повече или по-малко открито авторитарно управление, при което властовият произвол не се нуждае от смокиновия лист на номинално гражданско представителство и от фасада на правова държава. Тази опасност става все по-реална в контекста на общата авторитарна тенденция в източна Европа и при нарастващото всеобщо влияние на режима на Владимир Путин върху България. - Означава това, за което писах по-горе - опит за повече или по-малко открит авторитаризъм. Сам по себе си \"смяна на системата\" е популистки лозунг. Но популизмът е все по-често използван инструмент в полза на авторитаризма. Демокрацията, подобно на всяка система преживява циклични кризи. Днешната криза на демокрацията - и в Европа, и в Америка - е продукт на злоупотребата с пазарния фундаментализъм на глобализацията в съчетание с твърде арогантното налагане на ценностите на постмодерния либерализъм - \"културния марксизъм\" като всеобщи и задължителни. Традиционалистката реакция срещу пазарнизма, миграцията и мултикултурализма има характера на популистка вълна, която с времето ще отслабне - подобно на всяко явление, в чиято основа са колективните емоции на големи групи от хора. Но тази вълна ще доведе на власт до голяма степен същите олигархии, маскирани като \"спасители на нацията\" и въоръжени с авторитарни методи на управление. Толкова по-авторитарни, колкото по-малка стойност има демократичната система в очите на гражданите в съответната страна. Ще се спасят само тези общества, които съумеят да отстоят ценностите на класическата либерална демокрация - както от извращенията на съвременното културно левичарство и на глобалния пазарнизъм, така и от авторитарните амбиции на собствените си национални олигархии. На другите ще им \"сменят системата\" - всъщност ще им я сменят периодично, за да могат да ги управляват безпроблемно. - Не, няма достатъчна обществена енергия. Но има нарастващи възможности на организирани интереси - вътрешни и външни - да организират имитации на обществени протести за да оказват натиск върху властта или да я сменят, когато им е необходимо. Българското общество страда от сериозна ерозия на своя граждански потенциал. Само осъзнатата в масови измерения позиция на граждански интерес може да ограничи разиграването на платени сценарии - имитации на протест, на \"гражданско недоволство\" и на \"революции за смяна на системата\". - В политиката няма нищо неизбежно.", "date": "2019.01.08", "title": "Може да се стигне до нов преход - от фасадна демокрация към авторитарно управление"}
{"url": "https://www.dnevnik.bg/sviat/2019/01/08/3356060_severna_makedoniia_e_novo_ime_na_stari_problemi/", "text": "Политиката не е приказка. Ясно е, че Преспанският договор без амнистия не е възможен. Ядосвайте му се на Заев. Но той казва, че ще отведе страната в ЕС и НАТО. План Б още не сме чули.\" С тези думи журналистката Светлана Йовановска  защити  решението на премиера и управляващите социалдемократи - да спре процесът срещу обвинени за насилието в парламента в Скопие на 27 април 2017 г. Дали подкрепата на депутати от опозицията, засегнати от амнистията, е получена? Ще се разбере утре, когато депутатите се събират, за да гласуват окончателно промените в конституцията. Гласуването трябва да приключи на 15 януари, но македонски политици, с които \"Дневник\" разговаря, смятат, че това може да стане още утре, а премиерът Зоран Заев  има сигурно мнозинство  от до 83-ма от 120 депутати. \"Република Северна Македония\", когато окончателно получи това име, ще наследи от Република Македония отношения и нагласи в обществото и проблеми, на които в година на европейски избори, след балканската еуфория на българското европредседателство, съюзът едва ли ще обърне голямо внимание. \"Дневник\" разговаря за трудностите, с които ще се сблъска страната тази година, с двама политици - бившия вътрешен министър и лидер на лявоцентристкия Демократичен съюз  Павле Траянов  и съветника в Министерството на отбраната  Петар Богойески , бивш зам.-генерален секретар на консервативната ВМРО-ДПНЕ. Цената Общо 15 от 33-ма души, сред тях депутати от ВМРО-ДПМНЕ, която иначе отхвърля смяната на името, бяха амнистирани със специален закон, прокаран по искане на опозицията. В годишното си обръщение пред депутатите президентът Георге Иванов зададе въпрос, способен да провокира и поддръжници, и противници на Заев. \"Каква е разликата между този закон и амнистията, обявена от мен преди две години\", попита той, имайки предвид събитията от времето на т.нар. \"Шарена революция\". Тогава хиляди протестираха, тъй като Иванов помилва десетки обвинени заради скандала с масовите подслушвания, отприщил политическата криза преди две години и сложил край на управлението на консерваторите. \"Ще бъда искрен, че този закон е в услуга на осигуряването на най-важния процес в страната в последните три десетилетия.\" Думите са на вицепремиера Буяр Османи. Каза ги в ефир, пред камерата на телевизия  \"Алсат-1\" . Османи твърди, че Македония ще спазва принципа \"да няма безнаказаност\" и \"всички насилници и организатори ще отговарят пред закона.\" Но как ще се случи това? Още от времето  на схемата с \"Модьор телеком\" , в която се смята, че може да са замесени премиери и от левицата, и от десницата, македонците са подозрителни към случаи, иронично показващи единството на управляващи и опозиция. Павле Траянов предложил   и едва след това да се мисли за амнистия. \"Прекъсването на съдебния процес започна точно тогава, когато обвинените започнаха да обясняват кой е организатор на събитията. Ако съдебният процес се завършеше, може би щяхме да стигнем до организаторите. И вече след него някои от хората можеше да бъдат амнистирани,\" обясни той в телефонен разговор с \"Дневник\". \"Можеше да се знае, че има осъден за тероризъм (такива обвинения имаше срещу петима души - бел. ред.), пък после да амнистираме.\" Сега на 15 януари едва 18 обвиняеми ще се изправят пред съда. Действително, решението на елитите е единственото възможно, за да минат промените в конституцията. Случилото се обаче \"не бива да се повтори. Иначе ще дойде момент, в който хора от сегашната власт на високи позиции ще се чувстват свободни да се включат в престъпления и корупция, очаквайки да бъдат амнистирани,\" продължава Траянов. Загърбени проблеми Заев заложи много на външната политика от лятото на 2017 г. насам - хвърли усилия в отношенията с България и Гърция, а сега цялата му енергия отива за конституционните промени. Когато и това препятствие отпадне, той ще трябва да забележи, че е в море от  нерешени проблеми . Социалните разделения в страната са остри - \"резултат от личното действие на някои политици и групи, които умеят да управляват само с разделение и омраза,\" смята Петар Богойески. \"Същите тези, които ни деляха на предатели и патриоти, сега ни делят на македонци и северномакедонци. Крайно неприемливо. Тези, които казват, че са против Северна Македония, насърчават нова северномакедонска идентичност. Абсурд.\" В сегашната ситуация обичайните противопоставяния  , казва още Богойески. Казва, че партията му е намерила решение с \"нова национална платформа, която бързо и ефикасно ще реши въпросите\". \"Идеята се споделя и дискутира от много политически активисти и изтъкнати интелектуални\", а \"крайната цел е да се намали евроскептицизмът в Македония и да засили влиянието на проевропейските политици\", а и на ролята на опозицията. Кога ще се обяви идеята? \"Когато сме изцяло готови,\" с надеждата да е \"в най-кратък срок\", отговаря Богоейски. Миналата година Македония се срина със 17 места в Индекса са възприятие на корупцията на \"Прозрачност без граници\" и  стана 107-а от 180 държави  - най-лошият резултат на Балканите. В съдебната система едни решения се съобразяват с политиката на официално Скопие, а други идват от стари партийни кадри. Според Павле Траянов партийно работи и държавната администрация и кабинетът още не може да намери решение как да я направи експертна и да я въвлече в обещаните реформи. \"Трябва да се започне с  . Силно криминализирана държава сме и това спъва всички реформи у нас. Престъпността стана при нас ценностна категория. Мисля, че след това ще се стабилизираме във всички други области... Трябват и реформи в тайните служби и армията, в които имаше проблеми. Също и икономическото развитие.\" Към Европа, но без Европа Промяната трябва да дойде от балканските общества, не заради външен натиск, писа изследователят Флориан Бибер в края на миналата година. В Македония обаче външната намеса бе решаваща за овладяване на кризата - първо през 2015 г., а след това - и през 2017-а. А и очакванията в страната за кратко нараснаха - както заради българското председателство на Съвета на ЕС, така и заради стратегията за Балканите, публикувана през февруари. След това през лятото надеждите бяха попарени - европейските лидери отложиха началото на преговорите със Скопие въпреки препоръките на Еврокомисията. Въпреки оказаната от ЕС на Заев подкрепа и референдумът за смяна на името не завърши с желания резулат. Еврооптимизмът \"е   в македонското общество\" и когато той намалява, \"се ражда евроскептицизмът, който не беше свойствен за македонците преди няколко години,\" отговаря Богойески. \"Трябва да разберем, не е важно кой е на власт в страната, а как по-бързо и качествено да реформираме македонското общество и да станем част от НАТО и ЕС. Ако в Македония победи евроскептицизмът, тогава ще се разпадне и държавната система,\" а обществото, вече достатъчно разделено на \"различни видове македонци\", ще се разпадне допълнително на \"твърде много части, които не ще може да се съберат на едно място, никога повече,\" смята той. \"Настана пълна какофония в идентичността на страната. Само отворената европерспектива е лек за това положение.\" В тази промяна на македонското общество - в нахлулия евроскептицизъм - роля има и ВМРО-ДПМНЕ, признава Богойески. \"Така е, като последица от близкото минало във ВМРО-ДПМНЕ евроскептицизмът се разрасна до неприемливи граници. Това бе причината да се сблъскат две концепции - проевропейската и бойкотиращата,\" обяснява Богоейски, имайки предвид стратегията на референдума за името. \"Предлагах решение за компромис между двете концепции. Компромис, който правеше ВМРО-ДПМНЕ много по-силна и отваряше пътя на Македония в ЕС. За съжаление емоциите, а не разумът, надделяха. Сега плащаме цената. Имам силна идея как да продължим.\" Ако миналата година някои смятаха около референдума, че интересът на Европа  прави лоша услуга на Македония , тази година  . \"За ЕС Балканите едва ли ще са важни сега. Те се занимават със свои проблеми - крайната десница е проблем, идват избори, ще има по-малко време за региона,\" съгласява се Траянов. Той все пак смята, че Македония, дълго време следила процесите в ЕС, знае по какво трябва да работи и може да го прави с държави, минали по този път (\"Хърватия, Словения, може да се ползва и опит от България\") и би могла тихо да се движи по пътя към интеграцията. Въпрос, отлаган от 16 години Въпреки някои търкания с България миналата година бе и първият път, когато Заев, в реч в Европарламента, спомена българите, изреждайки групите, живеещи в Македония. Сега включването им в \"списъка\" обаче е въпрос и на преброяване, за последно случило се преди 16 години и провалило се преди седем. Някои албански партии искаха то да е - на фона на твърдения, че етническите албанци може да са значително над една четвърт от населението - но кабинетът на Заев смята, че догодина това е по-реалистично. За Петар Богойески е нужна \" . Не бива правата на гражданите да зависят от броя им. Не може да се продължи с насърчаване на бинационалността. Македония не може и не трябва да е държава на две превъзхождащи нации - македонската и албанската - а трябва да стане държава на всички граждани.\" Затова \"преброяването трябва да е по най-високите европейски стандарти и на него да има свобода за изясняване на националната идентичност на всеки гражданин.\" Тази година  , нито през 2020-а - може би ще е след 2-3 години, смята Павле Траянов. \"Не вярвам, че това правителство ще се справи. Годината ще е изборна... Тази статистическа операция тук не е обичайна, а е политическа. И има опити да не се включва националната принадлежност. Смятам, че трябва да видим колко са македонците, бошняците, ромите, албанците, българите. Знам, че в някои държави етническата принадлежност няма значение (а е важна гражданската), но при нас на Балканите още е от значение.\" И отново България Въпреки подписания Договор за добросъседство между България и Македония искрите  припламваха от двете страни  на границата няколко пъти заради смесената  комисия  за исторически и образователни въпроси. \"За съжаление очаквам\" България  , казва Петар Богойески. \"Тази междудържавна комисия... има много тежка мисия. За кратко няма да успее да направи исканото в двете държави. Двете страни трябва да сме подготвени за компромис. \"За съжаление при нас в Македония има огромен отпор да премахването на \"югославските бележки под линия\" в учебниците, а в България има прекалено много емоции и бурни реакции на всеки опит да се постави на изпитание достоверността на българската историография. Споменатата платформа ще предложи решение, смята той. \"Трябва да работим пного отдадено за подобряване на македонско-българските отношения, защото накрая и след още 20 години разправии ще стигнем до същото, до компромис и до истината.\" Македония   и е добре България да разбере това, казва бившият вътрешен министър Траянов. \"Ако тя продължи да ги прави в интерес на напредъка, процесът няма да е успешен. България и Гърция трябва да държат на договореното и да не поставят допълнителни и неприемливи условия, това ще блокира процеса... (и) ще се създаде климат на отказ от договореното. Оценките са, че всичко това вреди на Македония. Нито една държава не е е заставяна да смени името си или да променя историческите факти от сегашна перспектива.\" Най-важни остават НАТО и ЕС И все пак успехът (или провалът) в интеграцията тази година ще очертае пътя на страната, единодушни са Траянов и Богойески. \"Ще успее ли кабинетът на Заев да започне преговори с НАТО и ЕС? От това зависи дали ще се създаде обстановка младите кадри, които масово напускат Македония, да решат да останат и да опитат да работят тук,\" смята бившият вътрешен министър. \"Премиерът Заев заложи на една карта, а тя е бърза интеграция в НАТО и ЕС. Цената за това е превисока. От успеха или неуспеха на този дневен ред зависи политическата му кариера. Народът иска да е част от ЕС, но то една част от него не е готова за тази цена, промяна на името. Това оставя впечатление за още по-силно разделение. От друга страна го няма разбирането, че без промяна на името няма как по-нататък. Решение на проблема с името трябва да има и то час по-скоро,\" казва бившият заместник-генерален секретар на ВМРО-ДПМНЕ. \"Надявам се на разбиране от европейските партньори, особено от САЩ. Македония бързо и неотложно да стане членка на НАТО тъкмо тази 2019 г., а не 2020-а.\"", "date": "2019.01.08", "title": "\"Северна Македония\" е ново име на стари проблеми"}
{"url": "https://www.dnevnik.bg/sport/2019/01/08/3371658_arsenal_priema_manchestur_junaited_v_gvozdeia_ot/", "text": "Арсенал\" срещу \"Манчестър юнайтед\" е най-вълнуващото съперничество в четвъртия кръг за Купата на Англия. Отборът от Лондон ще е домакин в мача, който ще се играе между 25 и 28 януари. Предният кръг донесе една голяма изненада, свързана с отпадането на \"Ливърпул\". Червените  загубиха при гостуването си на \"Уулвърхептън\" . Другите водещи отбори от Висшата лига нямаха затруднения и продължават в надпреварата. В следващия кръг \"Челси\" приема \"Шефийлд уензди\" или \"Лутън\". Шампионът от първенството \"Манчестър сити\" ще играе у дома с \"Бърнли\". Като най-трудна сред фаворитите се очертава задачата на \"Тотнъм\", който гостува на \"Кристъл палас\".", "date": "2019.01.08", "title": "\"Арсенал\" приема \"Юнайтед\" в гвоздея от четвъртия кръг за Купата на Англия"}
{"url": "https://www.dnevnik.bg/analizi/2019/01/08/3368860_problemut_s_baniata_i_s_drugi_muzei/", "text": "Темата за музеите в София (част от които национални) е важна за всеки град, ценящ историята и традицията си. Историята, традицията... Заради тях заговорихме отново за Централна минерална баня. Защото днес черпим от резултатите на заложени преди време идеи, изначално неправилни. През 90-те години на миналия век общината обмисля място за Музея на София, който никога не е имал собствена сграда. Така през 1998 г. предоставя половината от сградата на банята на Музея на София. Другата половина се предвижда за модерен СПА център. Организиран е архитектурен конкурс с такова задание, но се осъществява една част от идеята – тази за Музея на София. Другата част - за СПА комплекс, е изоставена и се прехвърля в стратегии за използване на потенциала на минерални води (последният такъв документ е издаден през 2017 г.). Защо се е взело това именно решение за музей в банята през 1998 г. е трудно да си спомним, но архитектурният критик арх. Павел Попов разказваше, че през онези години решението е взето въпреки мнението на гражданите. Tова е класическото за нашата територия \"решение на парче\" – И вълкът сит, и агнето цяло, ама не съвсем. Сега нямаме нито едното, нито другото Министерството на културата поръчва да се изготви концепция за водещи столични музеи на екип с ръководител проф. арх. Тодор Кръстев. В концепцията, приета през 2010 г., се разглеждат проблемите, свързани с местата и колекциите на националните музеи в София. Един от изводите е: \"В някои случаи музеите дори влизат в конфликт с конкретните недвижими културни ценности. Музеят на София планира да се разположи в пространствата на Централната минерална баня, което ще прекъсне приемствеността на многовековната термална функция на банята от Античността до наши дни.\" В същата концепция се определя като абсурдно отдалеченото място на Националния исторически музей, с което той \"остава изцяло изолиран от ценностите на градския исторически център и трудната му достъпност силно редуцира потока на неорганизираните посетители в него\". От друга страна, \"Дворецът притежава висока историческа стойност, с ключово значение за историята на София. Намиращите се сега в него Национална галерия и Национален етнографски музей не само не изтъкват, но дори в определена степен компрометират тази стойност\". Както и че сградата не е в състояние да осигури нормално разгъване на функциите на двата съществуващи там музея. Разбира се, по времето на соца етнографският музей е настанен в Двореца по идеологически причини – бъклици и дрянове се конфронтират с пищните барокови камини и огледала. Други изводи са, че някои музеи страдат от недостиг на площи за фондохранилища (Националната галерия, Националният исторически музей, Националният политехнически музей, Националният археологически музей и др.). А България е една от малкото държави без музей за съвременно изкуство, както и една от малкото без музей, посветен на периода на тоталитаризма (да не се бърка с реализирания \"Музей на социалистическото изкуство\" – периодът на тоталитаризма има много исторически аспекти, които нямат нищо общо с изкуството). - \"Министерството на културата преценява, че с голямо основание Дворецът би могъл да приеме Музея на София. Там музеят може да представи своята колекция (която в значителна част е свързана именно с Двореца), като заедно с това изтъкне историческата стойност на сградата. Трябва да бъде използван изключителният шанс за представяне на историята на София в центъра на нейното историческо ядро\". Изтъква се, че при това решение се дава \"нов шанс на Централната минерална баня да възроди своята вековна термална функция, която е част от уникалната културна специфика на столицата\". - \"Музей на тоталитарното изкуство би могъл да бъде разположен в кв. \"Дървеница\", до комплекса от сгради на Министерството на културата, върху територията на КАТ - София.\" (Там е Музеят на социалистическото изкуство.) - Предлага се създаването на обща Национална галерия, обединяваща Националната галерия и Галерията за чуждестранно изкуство. (Вече има \"Квартал 500\".) - Изтъква се необходимостта от връщане на Националния исторически музей отново в центъра, за която цел да се търси подходяща сграда или да се построи нова. Тази \"Концепция за водещи столични музеи\" е одобрена и от Министерския съвет с протокол №6/10.02.2010 г. В нея се дават чудесни препоръки, пренебрегнати от Столичнатя община в частта, засягаща сградата на Централната минерална баня в София. Вероятно вече е била финансирана реконструкцията на предната част на банята за музей, който бе открит през 2015 г. Останалата част обаче, предвидена за СПА център (и в \"Стратегията за използване потенциала на минералните води \" на Столичната община от 2017 г.), е изоставена и десетки години общината не възнамерява да запази стойността й като термален център, заради който именно тук е възникнала София. Всичко други препоръки от концепцията са приети, а повечето вече изпълнени. Остава другото голямо решение за подходяща сграда на НИМ, което отново ще ни струва сериозна сума, но е абсолютно необходимо, за да функционира този музей пълноценно. Вместо заключение: един от най-важните площади в София – Ларгото, с присъствието само на административни сгради, работещи от 9 до 17 ч. - е Този голям централен площад не носи живот, хората преминават през него без, да остават там. Към това се добавя и все по-слабо работещият ЦУМ, а до него и сградата на Музея на София, в която влизат също малко хора. По този начин една огромна част от центъра на града не е наситена с живи функции, които да се ползват постоянно от гражданите. Така тази част на центъра на София умира след 17 ч., като откъсва живите части на града една от друга.", "date": "2019.01.08", "title": "Проблемът с банята и с други музеи"}
{"url": "https://www.dnevnik.bg/evropa/2019/01/08/3371668_polskiiat_mitropolit_se_boi_ot_haos_sled_obiaviavaneto/", "text": "Полската православна църква се бои от хаос след създаването на новата православна църква на Украйна, съобщи \"Франс прес\", цитирана от БТА. Православният митрополит на Варшава и на цяла Полша Сава изрази в интервю за седмичника \"Политика\" опасение, че главата на новата украинска църква \"може да създаде свои собствени енории в Полша\" сред украинските работници. Според него украинският митрополит Епифаний е просто един \"лаик\", избран \"нелегално\". \"Чух неотдавна, че \"Десен сектор\" (украинска националистическа паравоенна групировка, бел. на АФП) е опипала почвата за визита на Епифаний в Полша. Очаква ни хаос\", каза Сава. В събота вселенският патриарх Вартоломей  подписа документа , с който новата църква на Украйна става независима. Православната църква на Украйна вече е 15-ата поместна в православния свят. Епифаний бе избран за неин предстоятел на обединителния събор на 15 декември. Решението на Вселенската патриаршия, което  стана известно миналата година , обтегна напрежението между нея и Руската православна църква. Причината бе решение на Вселенската патриаршия  да отмени документ от 1686 г. , с който се одобрява върховенството на Московската патриаршия над Киевската митрополия. Това бе началото на подготовка за признаване на независимата Украинска православна църква. Експерти по църковни въпроси твърдят, че от същия документ от 17 в. зависи и съдбата на Беларуската екзархия, подразделение на Руската православна църква.", "date": "2019.01.08", "title": "Полският митрополит се бои от хаос след обявяването на независима украинска църква"}
{"url": "https://www.dnevnik.bg/sport/2019/01/08/3371683_bulgarskite_otpadnaha_oshte_na_starta_na/", "text": "И трите български тенисистки отпаднаха още на старта на квалификациите на Australian Open. Виктория Томова изигра много оспорван мач, но отстъпи срещу Варвара Лепченко. Тя загуби с 6:4, 2:6, 6:7 (6) от американката, която преди време беше 19-а в света. След това дойде поражението на Елица Костова с 4:6, 2:6 срещу друга представителка на САЩ - Никол Гибс. Краят на българско-американското съперничество на корта дойде със загубата на Сесил Каратанчева с 6:3, 1:6, 4:6 срещу Ейше Мохамад. Двубоят на Томова започна лошо за българката, която допусна ранен пробив. Българката влезе в силна серия и взе шест от следващите седем гейма, за да спечели сета. Във втория сет Лепченко отново проби рано, но този път удържа преднината и спечели убедително. Томова взе предимство с пробив в третия сет, но съперничката ѝ съумя да го върне. След пробив на нула за 5:4 българката сервираше за победата, но не можа да постигне целта си и Лепченко отново изравни. Последва тайбрек, в който американката поведе с 3:0 и след два стигна до победата.", "date": "2019.01.08", "title": "Българките отпаднаха още на старта на квалификациите на Australian Open"}
{"url": "https://www.dnevnik.bg/evropa/2019/01/08/3371680_franciia_planira_da_zategne_sankciite_sreshtu/", "text": "Франция планира да приеме нов закон за затягане на санкциите срещу необявени предварително протести заради прерасналите в изблици на насилие демонстрации на \"жълтите жилетки\". Това заяви вчера премиерът Едуар Филип, цитиран от \"Ройтерс\". Нарушители на обществения ред  подпалиха в събота  мотори, издигнаха барикади на булевард \"Сен Жермен\" и също ги запалиха. \"Трябва да запазим правото на протести във Франция и трябва да санкционираме тези, които нарушават закона\", каза Филип в ефира на телевизия Те Еф 1. \"Ето защо правителството подкрепя въвеждането на законови изменения с цел санкциониране на тези, които не спазват задължението да обявяват протестите си, тези, които вземат участие в необявени протести, и тези, които отиват на протестите маскирани\", посочи Филип. Той добави, че правителството може да използва за модел на новия закон съществуващите вече разпоредби срещу футболните хулигани, по силата на които може да се издава забрана на такива лица да посещават стадиони. Мерките може да бъдат въведени още през февруари. Филип каза, че вандалите ще си платят за щетите, които нанесоха в Париж и други големи градове. /БТА", "date": "2019.01.08", "title": "Франция планира да затегне санкциите срещу необявени протести"}
{"url": "https://www.dnevnik.bg/evropa/2019/01/08/3371684_daniia_shte_stroi_izkustveni_ostrovi_za_da_ulesni/", "text": "Дания ще построи девет изкуствени острова в южната част на Копенхаген, за да се улесни настаняването на компании, съобщи вчера датското правителство, цитирано от \"Франс прес\". \"Насочили сме се към високотехнологични компании, но винаги има място за производството на всекидневни продукти\", заяви правителствен представител пред националната информационна агенция \"Рицаус бюро\". Населението на Копенхаген непрестанно се увеличава, а там няма достатъчно място за офиси. Строителството на деветте острова трябва да започне от 2022 година върху площ от 3 милиона квадратни метра. Първите терени ще бъдат пуснати в продажба от 2028 година и проектът, чиито финансови параметри не са оповестени публично, ще бъде завършен през 2040 година. Изкуствените острови ще са разположени в близост до летището на Копенхаген и там биха могли да бъдат разположени 380 компании. \"Мисля, че това може да се превърне в своеобразна европейска Силициева долина\", изрази задоволството си пред телевизия Тей Ви 2 (TV2) директорът на търговската камара на Дания Бриан Микелсен. /БТА", "date": "2019.01.08", "title": "Дания ще строи изкуствени острови, за да улесни настаняването на компании"}
{"url": "https://www.dnevnik.bg/bulgaria/2019/01/08/3371690_iskat_da_iztlaskat_bulgarskiia_transporten_biznes_ot/", "text": "Държавите от Централна и Западна Европа, дори и скандинавските страни, искат да изтласкат българския транспортен бизнес. Това мнение изрази министърът на транспорта Росен Желязков пред БНТ. Коментарът му идва само два дни преди  готвения в Брюксел мащабен протест на превозвачи.  Именно на 10 януари транспортната комисия на Европейския парламент ще решава дали да приеме Пакета за мобилност, който поставят в неблагоприятна ситуация превозвачите от източните страни членки спрямо западните. Между спорните нововъведения е задължителното връщане на шофьорите в страната си за месечната им почивка. Каквото и да реши транспортната комисия обаче, решаващата дума принадлежи на целия парламент, който през юли 2018 г. така и не успя да постигне съгласие по всички промени и върна темата в комисията. \"В България има 60-65 хил. камиона. За нашия пазар са нужни около 5 хиляди. Дискриминационно е на толкова много камиони да не се позволява да работят. В момента разделението е на централни и периферни държави и затова нашите искания се подкрепят от страни като Финландия, Литва, Латвия, Естония, Португалия и др. Сега се налагат два стандарта – от една страна, българските превозвачи купуват модерни камиони, а от друга, им се налагат рестрикции да не се движат с тях\", каза още Желязков. Ремонт на машините и спиране на течовете в БДЖ По думите му през тази година най-важната задача пред БДЖ е да бъде извършен ремонт на наличния състав от машини. Предвидено е да се ремонтират локомотиви и вагони. Може да се стигне и до наемане на техника и от други държави, но това е крайна мярка. \"Трябва да спрат течовете в компанията. Започнахме от главата и  вчера сменихме шефа на пътническите превози  в БДЖ. Там нямаше добра реализация на обществени поръчки, имаше и спрени такива. Важно е да се подсигури ремонтната дейност, което не е правено в последните години, както и да се въведе издаване на онлайн билети\", добави Желязков. Проблемът с либийския танкер Транспортният министър коментира и възникналите проблеми между България и Либия заради танкер на африканската държава. Вчера се разбра, че либийската морска администрация е издала заповед за задържане на всеки кораб, плаващ под български флаг. Инструкциите, които бяха разпространени в арабски медии, са \"разпратени до всички търговски, промишлени и нефтени пристанища на Либия\" и това са реципрочни мерки \"в отговор на действията, предприети от българските власти\" спрямо  либийския танкер \"Бадр\".  Освен това началникът на администрацията инж. Омар Абделла Джауши е наредил в същата заповед да се прави обстойна проверка на всички плавателни съдове и да бъдат задържани всички, чиито собственици са български фирми или които са регистрирани в България. \"Това са частноправни отношения между частна българска фирма и държавна либийска компания. Корабът се намира на 20 мили от Созопол в икономическата зона на Черно море. Има направление да отплава за Истанбул за ремонт, но не мога да кажа защо това все още не се случва\", обясни Росен Желязков. Той уточни, че корабът вече е под панамски флаг и вече е вписан в корабния регистър. Държавата е отправила запитване какво е правното състояние на кораба в момента. Според Желязков Либия \"иска да ескалира въпроса\", тъй като е намесена държавна компания в спора. По думите му няма много кораби под български флаг и заради това не изрази притеснение от заплахите на африканската страна. \"Бадр\" е в Бургас от ноември заради претенции на частна българска фирма за стари вземания от Либия, но според либийската държава случилото се напомня на пиратски действия. При акция на 21 декември хора от частна охранителна фирма и частни съдебни изпълнители са били придружени от официални представители на Гранична полиция и \"Морска администрация Бургас\", отнели кораба и сменили екипажа и флага му.", "date": "2019.01.08", "title": "Държави от Западна Европа искат да изтласкат българския транспортен бизнес, смята Желязков"}
{"url": "https://www.dnevnik.bg/na_put/2019/01/08/3371363_maiorka_izdade_naruchnik_na_gradskite_ptici/", "text": "Властите в Майорка публикуваха наръчник за градските птици на острова, съобщи  www.majorcadailybulletin.com . Така авторът Тони Муньос и илюстраторът Кати Артигес искат да подчертаят орнитологичното богатство в градските райони и да повишат осведомеността за това как те да бъдат опазени. Ръководството е на четири езика - испански, каталонски, немски и английски като тиражът на брошурата на всеки от езиците ще е 2000 бр. Ръководството дава информация за цяла Майорка, а това е безценно и за местните жители и за туристите, затова отделът по туризъм в общинския съвет подкрепя изданието. Освен описания на различните видове, брошурата дава информация за местообитанията и съвети къде могат да бъдат наблюдавани - край потоци, лагуни, в залесени райони, в градски паркове или тераси. По думите на авторите масово хората в урбанизираните зони не обръщат внимание на птичето разнообразие около тях. В книгата са описани общо 60 вида пернати като всички те лесно могат да бъдат видени и наблюдавани. Според Муньос градските жители се сещат за птиците едва тогава, когато те замърсяват околното пространство. Едновременно с това обаче, присъствието на различни видове птици е белег за качеството на околната среда, отбелязва той.", "date": "2019.01.08", "title": "Майорка издаде наръчник на градските птици"}
{"url": "https://www.dnevnik.bg/evropa/2019/01/08/3371692_brjuksel_privetstva_narasnaliia_vnos_na_amerikanska/", "text": "САЩ внасят в момента почти три четвърти от соята в ЕС, съобщи вчера Европейската комисия, показвайки желание да намали търговското напрежение преди посещението на високопоставени лица в областта на търговията от Брюксел във Вашингтон. Търговските отношения между ЕС и Вашингтон се обтегнаха, след като президентът на САЩ Доналд Тръмп увеличи вносните мита върху стоманата и алуминия през миналата година и заплаши да приложи подобни мерки и срещу европейския автомобилен сектор. През юли Тръмп  се срещна  с председателя на еврокомисията Жан-Клод Юнкер  с цел да бъдат изгладени  търговските противоречия. Двамата се ангажираха наред с всичко останало \"да работят за премахване на бариерите и увеличаване на търговията\" в различни области, сред които е и соята. Въпреки това е постигнат минимален напредък в цялостните търговски отношения, отбелязва \"Ройтерс\". Еврокомисарят за търговията Сесилия Малмстрьом ще се срещне днес с американския си колега Робърт Лайтхайзър за нов кръг от преговори. В сряда те ще обсъждат проблема с нелоялните търговски практики с японския си колега, като акцентът ще е насочен към Китай. Продажбите на соя са разглеждани като пример за успешно сътрудничество между ЕС и САЩ въпреки факта, че увеличеният американски внос се дължи в голяма степен на по-ниските цени. От юли вносът на американска соя за ЕС се е увеличил повече от двойно спрямо същия период на 2017 година, съобщи още еврокомисията. /БТА", "date": "2019.01.08", "title": "Брюксел приветства нарасналия внос на американска соя преди търговските разговори със САЩ"}
{"url": "https://www.dnevnik.bg/razvlechenie/2019/01/08/3371243_fotogaleriia_na_cherveniia_kilim_na_zlaten_globus_-/", "text": "След като  , \"Дневник\" обръща поглед към представеното на червения килим с , уловени от фотографите на \"Ройтерс\", а ето я и втората част от блясъка на Холивуд в началото на сезона на наградите.", "date": "2019.01.08", "title": "Фотогалерия: На червения килим на \"Златен глобус\" - част II"}
{"url": "https://www.dnevnik.bg/evropa/2019/01/08/3371694_astun_martin_se_podgotvia_za_brekzit_bez_sdelka/", "text": "Производителят на спортни автомобили \"Астън Мартин\" (Aston Martin) се подготвя за излизане на Великобритания от ЕС без споразумение, като е наел нов ръководител на веригата за доставки и е одобрил плановете за Брекзит, за да избегне закъснения, като използва различни от Дувър пристанища и самолетни превози. Това каза изпълнителният директор на британския автомобилостроител Анди Палмър, цитиран от \"Ройтерс\". \"Астън Мартин\" е наел Джон Грифитс, който е работил за \"Нисан\" (Nissan) и \"Ролс-Ройс\" (Rolls-Royce), за временен вицепрезидент по доставките. Според Палмър тази позиция е много важна предвид всичко, което се случва около Брекзит. Великобритания, петата най-голяма икономика в света, трябва да напусне водещия световен търговски съюз след 80 дни, но споразумението с ЕС за Брекзит ще  бъде подложено на гласуване  от британския парламент през следващата седмица, като е много вероятно то да не бъде одобрено и да се появят търговски бариери, отбелязва \"Ройтерс\". Британската автомобилна индустрия, в която работят над 850 хил. души и е възхвалявана като много успешна от политиците, постоянно предупреждаваше, че напускането на ЕС без споразумение ще увеличи разходите и може да доведе до спиране на производството. Анди Палмър каза, че автомобилостроителят, който е планирал през октомври да използва самолетни превози и други пристанища, не е имал друг избор, освен да одобри мерки за непредвидени обстоятелства на срещата на управителния съвет през декември. Правителството вече оповести, че ще даде приоритет на ключови доставки като лекарствата, в случай че свободният приток на стоки бъде засегнат след Брекзит. Така остава неясно какво ще се случи с другите стоки. \"Нямаме никаква увереност, твърди Палмър. Предполага се, че ако сложиш частите в стандартен чартърен самолет, никой няма да те изгони.\" Компанията, която е сглобила над 6 хил. модела от най-висок клас през миналата година в централния си английски завод в Гейдън, притежава и запас от автомобили в Германия. \"Това до известна степен са стокови наличности, които започнахме през 2018 година (...) и спрямо това, което ще се случи през следващите няколко седмици, броят на автомобилите може да се увеличи\", заяви Палмър. Плановете на компанията за Брекзит са добавили \"още повече разходи\", добави той. Чехия готви план за \"твърд Брекзит\"  Междувременно правителството на Чехия одобри план за гарантиране в близко бъдеще на правата на британските поданици при евентуален Брекзит без споразумение с ЕС, предаде \"Асошиейтед прес\", цитирана от БТА. По данни на чешкото вътрешно министерство в страната понастоящем пребивават около 8 хил. британци. Според приетия план при \"твърд Брекзит\" през март те ще запазят същите права като гражданите на страни от ЕС за преходен период до 31 декември 2020 г. Правителственото решение предстои да бъде утвърдено от парламента в Прага. Подобни планове  обяви и Германия .", "date": "2019.01.08", "title": "\"Астън Мартин\" се подготвя за Брекзит без сделка"}
{"url": "https://www.dnevnik.bg/bulgaria/2019/01/08/3371696_kratki_novini_maia_manolova_atakuva_tri_zakona_v/", "text": "Кратки новини\" е рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани. Млада жена е била убита в Стара Загора, съпругът ѝ е задържан Жена на 25 години е била убита в Стара Загора. За престъплението е задържан съпругът ѝ, който е с 40 години по-възрастен. По първоначална информация той я е наръгал с нож в сърцето след семеен скандал. Най-вероятният мотив за убийството е ревност. От полицията в Стара Загора уточниха за \"Фокус\", че престъплението е извършено вчера, а мъжът не е избягал и не се е съпротивлявал при задържането му. Мая Манолова атакува три закона в Конституционния съд Омбудсманът Мая Манолова ще внесе три жалби в Конституционния съд днес. Пред \"Нова телевизия\" тя уточни, че ще атакува текстове в Закона за ВиК, свързани с цената на водата, Закона за горивата и промените в Закона за държавния бюджет.", "date": "2019.01.08", "title": "Кратки новини: Жена е била убита от съпруга си в Стара Загора"}
{"url": "https://www.dnevnik.bg/sviat/2019/01/08/3371699_rusiia_zabraniava_alkohola_na_prah/", "text": "В Русия от днес влиза в сила закон, забраняващ производството и продажбата на \"сух алкохол\", информира ТАСС. Сухият алкохол или алкохол на прах е прахообразно вещество, което може да се използва за получаване на алкохолни напитки при разреждането му с вода или като вкусова добавка за коктейли. Той е патентован за първи път в края на 1966 г. в Япония от компанията \"Сато фууд индъстриз\" (Sato Food Industries). Подобен патент е издаден през 1974 г. и в САЩ на корпорацията \"Дженерал фудс\" (General Foods). Алкохолът на прах се получава чрез капсулиране на молекулярно равнище на малки частици алкохол чрез производни на скорбялата. В резултат се образува сухо вещество във вид на пудра, което при добавяне на вода отново става напитка. Обикновено се търгува в пакетчета с тегло около 30 грама, които се разтварят в чаша вода. При добавяне на вода към сухото вещество могат да се получат алкохолни напитки с характеристика на водка, ром, различни коктейли. В момента единственият пазар, където сухият алкохол е напълно легализиран, е Япония. Там той е приравнен с обикновения алкохол и продажбите му се равняват на около 1 процент от общите. В някои страни алкохолът на прах е забраняван на регионално равнище, тъй като въздействието му върху човешкия организъм не е напълно проучено. В Германия и САЩ той се разпространява по интернет благодарение на \"вратичка\" в законодателството, където под алкохол се разбира единствено течност. Руската служба за защита на потребителите Роспотребнадзор заяви през 2015 година, че сухият алкохол потенциално може да се окаже опасен за здравето на хората. Най-голямата опасност е в чаша вода да бъде разтворено не само едно, а няколко прахчета, при което получената напитка може да доведе до алкохолно натравяне и изгаряния. Има опасност и при употребата му в сух вид, чрез вдишване. /БТА", "date": "2019.01.08", "title": "Русия забранява алкохола на прах"}
{"url": "https://www.dnevnik.bg/evropa/2019/01/08/3371697_italianskoto_pravitelstvo_predloji_pomosht_na/", "text": "Двамата вицепремиери в италианското популистко правителство впечатляващо обявиха вчера подкрепата си за протестното движение на \"жълтите жилетки\" във Франция, предаде \"Франс прес\". \"Жълти жилетки, не отслабвайте!\", написа вицепремиерът Луиджи ди Майо, водач на антисистемното Движение \"Пет звезди\", в блога на партията си. \"Подкрепям почтените граждани, които протестират срещу президент, управляващ против народа си\", заяви другият вицепремиер - лидерът на крайнодясната партия \"Лига\" Матео Салвини, като наред с това категорично осъди насилието при последните  демонстрации . Ди Майо обаче подходи с особен ентусиазъм. Той също осъди насилието и предложи помощта на своето движение, и най-вече неговата интернет платформа \"Русо\", за организиране на прояви, избиране на кандидати и определяне на предизборната програма чрез системата за гласуване, която предлага платформата. \"Подобно на други правителства, това във Франция мисли главно да представлява интересите на елитите, на тези, които живеят от привилегии, но не и интересите на народа. Правителството на Макрон не е на висотата на очакванията, а някои от въведените политики са всъщност опасни, при това не само за французите, а и за Европа\", подчерта Ди Майо. \"Ние в Италия успяхме да обърнем тази тенденция\", отбеляза той и призова френските \"жълти жилетки\" да направят същото. /БТА", "date": "2019.01.08", "title": "Италианското правителство предложи помощ на френските \"жълти жилетки\""}
{"url": "https://www.dnevnik.bg/sviat/2019/01/08/3371702_kim_chen-un_otnovo_e_v_pekin_dnes/", "text": "Севернокорейският лидер Ким Чен-ун е на посещение в Китай по покана на китайския президент Си Цзинпин, предаде \"Ройтерс\". Той замина за Китай броени дни след като предупреди, че може да поеме по алтернативен път, ако САЩ не облекчат санкциите и натиска върху изолираната му страна. Визитата, потвърдена от севернокорейски и китайски медии, вероятно ще включва  четвъртата среща на върха със Си  за последната година. Тя се осъществява на фона на плановете за втора среща на върха с  американския президент Доналд Тръмп , чиято цел ще е постигането на споразумение за ядрено обезоръжаване на Корейския полуостров. \"Ким иска да напомни на администрацията на Тръмп, че има дипломатически и икономически опции отвъд това, което Вашингтон и Сеул могат да предложат\", заяви пред \"Ройтерс\" експертът по отбрана Хари Казианис от мозъчния тръст \"Център за национален интерес\". \"Новият път\", който Ким спомена в новогодишната си реч, може фактически да е прикрита заплаха за сближаване с Пекин. Това трябва да разтревожи доста Америка\", каза Казианис. Ким потегли за Китай с частния си влак вчера следобед, придружен от съпругата си и висши севернокорейски политици, включително заместник-председателя на Корейската трудова партия Ким Йон-чхол и външния министър И Йон-хо. Китайската агенция \"Синхуа\" потвърди, че визитата е по покана на президента Си и ще продължи до четвъртък. /БТА", "date": "2019.01.08", "title": "Ким Чен-ун отново е в Пекин днес"}
{"url": "https://www.dnevnik.bg/evropa/evropeiski_parlament/2019/01/08/3371701_partiiata_na_lyo_pen_izbra_23-godishen_da_vodi_listata/", "text": "Френският \"Национален сбор\" избра 23-годишният говорител на партията да води кампанията й за европейските избори през май тази година, предаде \"Политико\". \"Ще бъде Жордан Бардела, защото в трудни времена трябва да покажем, че в добре установените партии като нашата даваме шанс и на младите хора, идващи от работническата класа\", заяви зам.-председателят на партията Луи Алио. Според социологическо проучване за  изборите за Европейски парламент  \"Национален сбор\", който преди се наричаше \"Национален фронт\", получава подкрепа от 24% - увеличение с 3 на сто спрямо септември. Партията на президента Еманюел Макрон \"Република, напред!\" печели с 5% по-малко от крайнодесните. Като водач на листата Бардела по всяка вероятност ще стане евродепутат след изборите. Френското издание \"Льо Монд\" твърди, че той има връзки с италианския вътрешен министър Матео Салвини, който е председател на крайнодясната партия \"Лига\", участваща в правителството. Председателят на \"Национален сбор\" Марин льо Пен също ще бъде в листата, но почти със сигурност ще остане член на френския парламент, вместо отново да стане евродепутат.", "date": "2019.01.08", "title": "Партията на Льо Пен избра 23-годишен да води листата й за евроизборите"}
{"url": "https://www.dnevnik.bg/sviat/2019/01/08/3371705_amazon_izprevari_maikrosoft_po_pazarna_kapitalizaciia/", "text": "Американският гигант за онлайн търговия \"Амазон\" (Amazon) стана вчера компанията с най-голяма пазарна капитализация в света, отнемайки от \"Майкрософт\" (Microsoft) първото място на \"Уолстрийт\", съобщи \"Франс прес\". Акциите на ръководената от най-богатия човек на света Джеф Безос компания поскъпнаха вчера с 3.44 процента. Така пазарната ѝ капитализация достигна 797 млрд. долара, а тази на \"Майкрософт\" е 783 млрд. Въпреки това стойността на \"Амазон\" значително намаля, откакто в началото на септември надхвърли един милиард долара, няколко седмици след като същото направи и \"Епъл\" (Apple).", "date": "2019.01.08", "title": "\"Амазон\" изпревари \"Майкрософт\" по пазарна капитализация"}
{"url": "https://www.dnevnik.bg/evropa/2019/01/08/3371709_sudbata_na_49_migranti_v_sredizemno_more_razpali_spor/", "text": "Спор за съдбата на 49 мигранти, намиращи се на борда на два частни спасителни кораба в Средиземно море, доведе до разрив в популистката коалиция в Италия, предаде \"Гардиън\". Тридесет и двама от тях са на борда на кораба на германската неправителствена организация Sea-Watch 3, който е в морето от 17 дена, след като Италия и Малта му отказаха разрешение да акостира. Още 17 души бяха спасени през декември от втори плавателен съд, собственост на германската хуманитарна група Sea-Eye. Докато италианският премиер Джузепе Конте опитва да постигне споразумение с други държави от ЕС, за да приемат някои от мигрантите, вътрешният министър Матео Салвини отказа да отстъпи и написа във \"Фейсбук\", че италианските пристанища \"ще останат затворени за тези, които не спазват правилата\". Салвини отхвърли призива на папа Франциск, който в неделя настоя европейските лидери да \"покажат солидарност\" към хората на борда. Салвини, изглежда, е в противоречие и с коалиционния си партньор Луиджи ди Майо, вицепремиер и лидер на Движение \"Пет звезди\". В събота Ди Майо настоя Малта да поеме отговорност за хората, но също така каза, че Италия би приела десетте жени и децата им, които са на борда. Малта разреши на двата плавателни съда да се подслонят от лошото време близо до бреговете й и на хората да бъде дадена храна и вода, но отказа да им позволи да слязат, заявявайки, че те са били спасени извън зоната за търсене и спасяване на страната. В отговор към Ди Майо Салвини заяви: \"Мигранти? Аз съм този, който решава.\" В понеделник Ди Майо каза, че подкрепя твърдата линия на правителството за имиграцията, но че според него жените и децата трябва да бъдат приети. Сблъсъците с \"Лигата\" доведоха до разрив и в редиците на Ди Майо. \"Пет звезди\" изключи двама сенатори за това, че са гласували срещу  законопроект на Салвини  за правата на търсещите убежище.", "date": "2019.01.08", "title": "Съдбата на 49 мигранти в Средиземно море разпали спор в коалицията в Италия"}
{"url": "https://www.dnevnik.bg/zdrave/2019/01/08/3371725_tokuda_osudi_zdravnata_kasa_za_nad_3_mln_lv_za/", "text": "Болница \"Токуда\" е осъдила здравната каса да й изплати над 3 млн. лв. за извършена от болницата през 2015 г. дейност, която не е била платена от касата заради надвишени лимити. Болницата е поредната, която успява да осъди касата за неизплатена надлимитна дейност, до момента на различни инстанции дела са спечелили редица лечебни заведения като тази в Шумен, Силистра, Тутракан, Габрово. В случая с \"Токуда\" обаче сумата е рекордна. Преди дни от центъра съобщиха за поредното решение, осъждащо касата в полза на болница. Софийският градски съд е осъдил НЗОК да плати на \"Токуда\" 2 576 330 лв. за оказана болнична медицинска помощ и 671 178.04 лв. - лихви за забава. Касата трябва да плати на болницата и 362 289.60 лв. за вложени медицински изделия и 95 062.32 лв. – лихви за забава. Освен присъдените лихви до датата на подаване на иска касата ще плати и натрупаните лихви до датата на окончателното изплащане. Касата е осъдена също да плати и 148 154.36 лв. разноски в производството пред Софийския градски съд. До делата се стига, след като през януари миналата година В ърховният административен съд окончателно обяви за нищожно  решение на надзорния съвет на Националната здравноосигурителна каса (НЗОК) от 2015 г., с което бяха определени лимитите на лечебните заведения. Лимитите бяха едно от решенията на предишния кабинет за по-добър контрол на здравноосигурителните разходи и една от  мерките срещу които болниците и лекарската съсловна организация имаше най-големи възражения . По данни на Центъра за защита правата в здравеопзването заради ограничението на касата от въвеждането му досега не са изплатени над 50 млн. лв. на различни лечебни заведения в страната. От Центъра за защита правата в здравеопазването прогнозираха преди време, че още болници ще успеят да спечелят подобни дела за неплатена надлимитна дейност срещу касата.", "date": "2019.01.08", "title": "\"Токуда\" осъди здравната каса за над 3 млн. лв. за неплатена надлимитна дейност"}
{"url": "https://www.dnevnik.bg/photos/2019/01/08/3371722_fotogaleriia_snejnite_durveta_na_shchirk/", "text": "Шчирк е един от най-големите зимни курорти в Полша.", "date": "2019.01.08", "title": "Фотогалерия: Снежните дървета на Шчирк"}
{"url": "https://www.dnevnik.bg/bulgaria/2019/01/08/3371734_specsudut_otloji_deloto_sreshtu_desislava_ivancheva/", "text": "Специализираният наказателен съд отложи делото срещу отстранения кмет на столичния район \"Младост\" Десислава Иванчева, заместничката ѝ Биляна Петрова и считания за посредник при предаването на подкупа, заради който двете бяха арестувани, Петко Дюлгеров. Причина за отлагането е, че всички материали по делото се намират в Апелативния специализиран наказателен съд, където се чака произнасяне по протеста на прокуратурата срещу поставянето им под домашен арест. Делото беше насрочено за 21 януари от 13.30 ч., а на 11 януари ще бъдат изслушвани записите от специалните разузнавателни средства. Биляна Петрова каза пред съда, че има сериозни разминавания между подслушаните със СРС разговори и свалените в протоколите текстове и поиска те да бъдат прослушани в съдебната зала. Тя даде пример за конкретен разговор по повод публично известен в района случай, в който казала, че \"децата не бива в центъра\", а в протокола е записано \"не искам десет процента\". Петрова обясни, че си спомня , че са говорили за наложилото се преместване на един клас от едно училище в \"Младост\" в друго, като имало вариант и за центъра. По този повод тя казала, че не иска \"децата /да ходят чак / в центъра\". Според Петрова и Иванчева разминаванията са повече при СРС с външно наблюдение, докато подслушаните по телефона били по-ясни и коректно предадени. Адвокат Емануил Йорданов - един от защитниците на Петрова, каза пред журналисти, че на твърде много места в протоколите е отбелязано, че \"не се чува\", \"не се разбира\". Акцентът върху СРС в никой процес не е бил решаващ - не може въз основа само на СРС да бъдат осъдени хора на 30 години затвор, коментира адвокатът. Двете подсъдими са извън килията под домашен арест от 22 декември м.г., който се изпълнява под контрола на Седмо РПУ. Запитани, казаха, че времето им минава в слушане на СРС и подготовка на защитата им и ходене по лекари. Очаква се в сряда по непотвърдена информация Апелативният специализиран съд /АСпС/ да се произнесе по протеста на прокуратурата срещу пускането на подсъдимите под домашен арест. Междувременно защитата на Петрова подаде жалба до АСпС с искане на по-лека от домашния арест мярка за неотклонение. Така апелативната инстанция ще се произнася по две жалби срещу определението на съдията от Специализирания съд Иво Хинов.", "date": "2019.01.08", "title": "Спецсъдът отложи делото срещу Десислава Иванчева (допълнена)"}
{"url": "https://www.dnevnik.bg/sport/2019/01/08/3371736_dakar_zapochna_s_uspeh_za_al-atiia_v_peruanskata/", "text": "Двукратният шампион в  рали \"Дакар\"  Насер ал Атия започна успешно опита си за трета титла. Катарският пилот на \"Тойота\" беше най-бърз в първия етап от надпреварата. Той натрупа преднина от почти две минути пред испанеца Карлос Сайнц в отсечката между Лима и Писко. Третият Якуб Прижонски остана точно на две минути зад водача. \"Винаги е хубаво да спечелиш. Много съм щастлив заради автомобила си - по-добър е от миналогодишния модел\", каза Ал Атия. Стефан Петерханзел, който има 13 титли в рали \"Дакар\", е седми. Бившият шампион от Световния рали шампионат Себастиен Льоб е 13-и. Това е първият сезон, в който рали \"Дакар\" се провежда само в една държава. Надпреварата се състои от десет етапа, втория от които включва 553 км от Писко до Сан Хуан де Маркона.", "date": "2019.01.08", "title": "\"Дакар\" започна с успех за Ал Атия в перуанската пустиня (видео)"}
{"url": "https://www.dnevnik.bg/bulgaria/2019/01/08/3371730_kmetut_na_karlovo_sudi_kmetut_na_kalofer/", "text": "Кметът на община Карлово Емил Кабаиванов даде на съд за клевета кмета на Калофер Румен Стоянов, съобщи агенция \"Фокус\", като цитира Кабаиванов. Повод за това e изявление на кмета на Калофер в телевизионно предаване от началото на октомври миналата година, в което той заяви, че отпуснатите на община Карлово 300 хил. лева за ремонт на мемориалния комплекс на Христо Ботев в Калофер са били откраднати, без да е извършен ремонт. \"С изказването си Стоянов петни не само моето име, той петни името и на община Карлово. Това е недопустимо. Крайно време е да стане ясно, че всеки трябва да носи отговорност за думите и действията си. Сега на господин Стоянов ще му се наложи да влезе в съдебната зала, където ще трябва да докаже твърденията си, че парите за ремонта на мемориалния комплекс са откраднати\", каза кметът на Карлово. Наказателното дело ще бъде разгледано на 21 януари 2019 г. в районния съд в Пазарджик. Кметът на Карлово заяви, че ако неговия иск за обезщетение за претърпени неимуществени вреди заради клеветата бъде уважен от съда, цялата присъдена сума ще бъде дарена на читалището в Калофер.", "date": "2019.01.08", "title": "Кметът на Карлово съди кмета на Калофер"}
{"url": "https://www.dnevnik.bg/photos/2019/01/08/3371723_snimka_na_denia_kakvoto_se_sluchi_na_aifon_ostava_na/", "text": "Eпъл\" официално не присъства на технологичното изложение CES, което започва днес в Лас Вегас. Всъщност компанията се погрижи за нея да се говори още преди основната програма да е започнала. \"Каквото стане на твоя \"Айфон\", остава на твоя \"Айфон\", гласи надписът на компанията в Лас Вегас. Представители на технологичната индустрия имаха възможност да го видят, а фотографи го уловиха и при преминаването на влак с реклама на \"Гугъл\". Това е не особено фина атака срещу \"Гугъл\", тъй като \"Епъл\" винаги се е представяла като компанията, която много по-добре защитава личните данни на потребителите и рекламира продуктите си като еталон за сигурност. \"Вашингтон пост\" отбелязва, че това решение е част от кампанията на \"Епъл\" да се разграничи от другите технологични гиганти, включително \"Гугъл\" и \"Фейсбук\", докато скандалите със събиране на лични данни се разрастват. Същевременно \"Гугъл\" е сред основните ѝ партньори и плаща милиарди долари, за да е търсачка по подразбиране на телефоните \"Айфон\". \"Епъл\" присъства на изложението по още един начин. \"Самсунг\", сред основните съперници на американската компания, обяви, че е сключила сделка с нея, за да поддържа на смарт телевизорите си платформите iTunes и AirPlay2. Според американското издание това е първото подобно партньорство и е пореден опит да \"Епъл\" да навлезе в услугите, за да потърси алтернатива на продажбите на устройства. CES 2019, първото за годината международно технологично изложение от подобен мащаб, ще продължи до 11 януари.", "date": "2019.01.08", "title": "Снимка на деня: Каквото се случи на \"Айфон\", остава на \"Айфон\""}
{"url": "https://www.dnevnik.bg/biznes/2019/01/08/3371743_masterkard_maha_imeto_ot_logoto_si/", "text": "Една от най-големите компании за кредитни карти в света премахва думата \"Мастеркард\" (Mastercrad) от двата преплитащи се червени и жълти кръгове в логото, където тя пребиваваше повече от 50 години, съобщи \"Асошиейтед прес\". \"Мастеркард\" се присъедини към малка група от марки като \"Найки\" (Nike), \"Епъл\" (Apple) и \"Таргет\" (Target), които разчитат на изображението, а не на името в повечето маркетинг материали. Тази стъпка насочва вниманието и към променящия се характер на обмена на валута. \"Мастеркард\", известна преди това като \"Мастър чардж\" (Master Charge), се опитва да промени имиджа си през последните години като \"технологична компания в световната индустрия на плащанията\". \"Мастеркард\", чиято централа е в \"Пърчейс\", Ню Йорк, обяви днес, че 80 процента от хората разпознават логото й дори ако не присъства името. ", "date": "2019.01.08", "title": "\"Мастеркард\" маха името от логото си"}
{"url": "https://www.dnevnik.bg/bulgaria/2019/01/08/3371757_pravitelstvoto_zastava_zad_iskaniiata_na_bulgarskite/", "text": "Българското правителство подкрепя категорично исканията на българските превозвачи за приемането на поправки в т.нар. пакет \"Мобилност\", който  ще бъде гласуван тази седмица от транспортната комисия в Европейския парламент.\" Това е станало известно на среща на министър-председателя Бойко Борисов с министъра на транспорта Росен Желязков, съобщи правителствената пресслужба. На срещата са били обсъдени  предстоящият протест на превозвачите в Брюксел  на 10 януари и исканията им Комисията по транспорт в Европейския парламент да приеме предложените няколко поправки в пакета \"Мобилност\", касаещи регламента за командировките им, връщането до страната на регистрация на всеки 4 седмици и нощните почивки на шофьорите. \"Българската държава се солидаризира с протеста на превозвачите, които се очаква да бъдат подкрепени и от колегите им от Румъния, Полша, Унгария, Литва, Латвия и Ирландия. Ограниченията, които се налагат с пакета \"Мобилност\", ще се окажат рестриктивни и изключително затормозяващи за превозваческия бизнес в периферните страни на съюза и на практика ще го изтласкат от пазара\", заяви Росен Желязков. По рано днес  в интервю за БНТ той каза , че държавите от Централна и Западна Европа, дори и скандинавските страни искали да изтласкат българския транспортен бизнес.  По думите на премиера Борисов, ако пакетът бъде приет без поправките, за които настояват българските превозвачи, България и изброените страни ще загубят голяма част от своя икономически потенциал и вътрешния си продукт, а превозвачите ще бъдат принудени да изнесат бизнеса си на друго място. Като израз на солидарност с превозвачите Желязков лично ще присъства на протеста на превозвачите на площада пред Европейския парламент в Брюксел, а по-късно и на заседанието на транспортната комисия.", "date": "2019.01.08", "title": "Правителството застава зад исканията на българските превозвачи"}
{"url": "https://www.dnevnik.bg/bulgaria/2019/01/08/3371758_troianskiiat_prohod_e_zatvoren/", "text": "Ограничено е движението за камиони над 12 тона и тегленето на ремаркета и полуремаркета през прохода \"Превала\", както и на всички автомобили през Троянския проход. Това съобщи Агенция \"Пътна инфраструктура\", като уточни, че близо 540 машини са обработвали тази нощ пътните настилки. Виадуктите, мостовете и водостоците се обработват превантивно срещу заледяване. Постоянно се извършват и огледи за премахване на евентуални ледени висулки. За днес Националният институт по метеорология и хидрология определи жълт код за опасно време и понижение на температурите за по-голяма част от страната. Именно заради това от АПИ призовават шофьорите на тежкотоварни превозни средства и на леки автомобили да тръгват на път само с подходящи гуми, да карат със съобразена скорост и повишено внимание, спазвайки дистанция и указанията на контролните органи.", "date": "2019.01.08", "title": "Троянският проход е затворен"}
{"url": "https://www.dnevnik.bg/video/2019/01/08/3371741_video_kogato_avtomobilite_prohodiat/", "text": "Южнокорейският автомобилостроител \"Хюндай\" (Hyundai) представи на  изложението за потребителска електроника в Лас Вегас  CES 2019 концептуален модел на превозно средство на четири крака. Това е полуавтомобил, полуробот, който може да се придвижва на колела, но също и да се катери и да ходи по стръмен терен, например при спасителни операции, предаде \"Франс прес\", цитирана от БТА. \"Ами ако една разработена с помощта на роботиката кола действително може да спаси животи при природно бедствие\", изтъкна при представянето на модела Джон Сю, който ръководи футуристичните проекти на групата. С \"краката\" си, съставени от отделни стави, \"Еливейт\" (Elevate) може да се се изкатери по стена, висока 1.5 метра, поддържайки пътниците или пострадалите в напълно хоризонтално положение, обясни Дейвид Байрън от дизайнерската компания \"Съндбърг-Ферар\" (Sundberg-Ferar), която работи съвместно с автомобилостроителя. При необходимост колелата позволяват на превозното средство да се придвижва по традиционния начин, допълни той. Друго възможно приложение на \"Еливейт\" е като такси за хора с намалени двигателни способности, тъй като може да ги взема от площадката пред апартамента им. Според ръководителите на проекта превозното средство може да се използва и за проучвания на Луната или на Марс.", "date": "2019.01.08", "title": "Видео: Когато автомобилите проходят"}
{"url": "https://www.dnevnik.bg/biznes/2019/01/08/3371754_danuchnite_napomniat_za_novite_iziskvaniia_kum/", "text": "Регистрираните по ДДС търговци имат 80 дни да сменят софтуера за управление на продажбите си в търговските обекти и касовите си апарати, припомня НАП. Срокът за регистрираните по ДДС е 31 март 2019, а за фирмите без ДДС регистрация - до края на юни 2019 г. \"Срокът е изпълним, ако не се чака последният момент\", каза заместник- изпълнителният директор на НАП Пламен Димитров, цитиран в прессъобщението. Уточнението идва ден след  вчерашното съобщение на софтуерната компания  ERP.BG , която изрази безпокойство от изтичането на сроковете и обяви началото на онлайн дискусия за промените в наредба Н-18 на Министерството на финансите. Промените са публикувани в \"Държавен вестник\" през септември 2018 г. С промени в законодателството от 1 април 2019 г. се забранява едновременната употреба на касов апарат и софтуер, управляващ продажбите в един и същ обект, без софтуерът и касовият апарат да са свързани и софтуерът да отговаря на новите изисквания в наредба Н-18/2006 г. Въвежда се изискване софтуерът задължително да управлява всички фискални устройства или принтери. Едновременно с това са въведени и нови изисквания към касовите апарати, като всяка касова бележка трябва да има отпечатан QR код и данни за нея да се подават към сървърите на НАП в реално време. Новите правила  . От приходната агенция съветват всеки търговец, който ползва софтуер за управление на продажбите, да се свърже с производителя му и да провери дали той ще бъде доработен съобразно новите правила. Производителите на подобен софтуер от своя страна са длъжни да декларират съответствие на продуктите си с променените законови изисквания, като публичен списък на софтуерите е достъпен на Портала за електронни услуги на НАП на адрес  https://inetdec.nra.bg/ . До момента в списъка има 3 софтуера, а други 19 са в процедура по заявяване. Търговците, регистрирани по ДДС, ползващи софтуер за управление на продажбите, са длъжни да подадат в НАП информация за използвания от тях софтуер и данни за неговия производител. Това ще става единствено по електронен път с електронен подпис чрез електронна услуга, достъпна на сайта на приходната агенция. Допълнителна информация за промените е достъпна в специално създадената рубрика на сайта на НАП  http://nap.bg/page?id=744  и на телефона на Информационния център на НАП 0700 18 700.", "date": "2019.01.08", "title": "Данъчните напомнят за новите изисквания към касовите апарати на търговците"}
{"url": "https://www.dnevnik.bg/razvlechenie/2019/01/08/3371773_lara_fabian_idva_za_koncert_prez_dekemvri/", "text": "Белгийската певица Лара Фабиан ще изнесе концерт в зала \"Арена Армеец\" в София на 16 декември, съобщиха организаторите \"София мюзик ентърпрайсис\". Той ще бъде част от световното й турне, озаглавено \"50\", което започва тази година и ще продължи през 2020 г.. В него публиката ще може да чуе песни от нейния нов, четиринадесети поред, студиен албум Papillon. Той предстои да излезе през февруари и ще бъде десетият на френски език в кариерата на Фабиан. В края на миналата година певицата представи и  първи сингъл с видео от него . Фабиан няма да пропусне да зарадва почитателите си и с някои от най-големите си хитове, сред които Je T’aime, Je suis Malade и Adagio. Още през 90-те години певицата, наричана \"нежният глас на френската песен\", успява да достигне продажба от над 3 млн. копия с третия си студиен албум Pure. Десетки хиляди души присъстват на концертите й през 2009 и 2010 г. в Алжир, Израел, Русия, Украйна и Източна Европа, а в рамките на шест години издава три изцяло нови албума с авторска музика на английски и френски език. Родена е в Белгия, но нарича Канада също своя родина, тъй като това е страната, в която успява да популяризира творчеството си в цял свят. Концертът на 16 декември в София ще е изцяло със седящи места, чиято бройка ще бъде ограничена до 6000. Билетите ще са на цена между 50 и 120 лв. Те ще бъдат пуснати в продажба от 10 ч. на 9 януари в мрежата на \"Ивентим\".", "date": "2019.01.08", "title": "Лара Фабиан идва за концерт през декември"}
{"url": "https://www.dnevnik.bg/sviat/2019/01/08/3371782_blizo_200_mln_dushi_stachkuvat_v_indiia/", "text": "Близо 200 млн. души участват в общонационалната двудневна стачка в Индия, която започна днес по призив на редица синдикати и леви движения, информира ТАСС. Това съобщава телевизия Ен Ди Ти Ви, позовавайки се на синдикални лидери. Сред исканията на участниците в протеста са увеличаване на минималната заплата и пенсиите в различни промишлени отрасли, подобряване на социалните условия, работни места за безработните младежи. Стачкуващите обвиняват централното правителство на Индия в отказ да защитава интересите на трудещите се. Към протестното движение се присъединиха също така някои селски и фермерски обединения. В редица региони на страната стачниците блокират железопътни линии и автомобилни пътища. В щатите Западна Бенгалия и Керала е имало сблъсъци с полицията. Индийски медии посочват, че стачката може да засегне работата на градския, междуградския и железопътния транспорт, банковия сектор, застрахователните компании, телекомуникациите. В някои райони са затворени училища и други учебни заведения. В градовете не работят множество магазини, павилиони и офиси. /БТА", "date": "2019.01.08", "title": "Близо 200 млн. души стачкуват в Индия"}
{"url": "https://www.dnevnik.bg/sport/2019/01/08/3371759_pochetino_se_nadiava_da_ostane_20_godini_v_totnum/", "text": "Мениджърът на \"Тотнъм\" Маурисио Почетино се надява да остане начело на отбора 20 години. Той даде знак, че е щастлив в клуба. \"Надявам се да съм тук 20 години, докато реша да си тръгна или да завърша кариерата си. Съсредоточен съм и искам да помогна на клуба да постигне това, което иска, за да влезе в историята\", каза Почетино. \"Ще бъде фантастично. Толкова съм щастлив и ми харесва да работя при това напрежение. Защо не\", продължи той. Почетино застана начело на \"Тотнъм\" през 2014 г., когато дойде от \"Саутхемптън\". Под ръководството на аржентинеца \"шпорите\" се утвърдиха в елита на Висшата лига и редовно играят в Шампионската лига. Почетино е свързван от медиите в Испания и Англия с \"Реал\" (Мадрид) и \"Манчестър юнайтед\". Мениджърът на \"шпорите\" отчете като несправедливо отношението към Арсен Венгер при раздялата му с \"Арсенал\". Французинът работи в продължение на 22 години при \"топчиите\", но в последните два сезона имаше недоволство от страна на феновете заради липсата на успехи.", "date": "2019.01.08", "title": "Почетино се надява да остане 20 години в \"Тотнъм\""}
{"url": "https://www.dnevnik.bg/sport/2019/01/08/3371775_nov_silen_mach_na_hardun_izvede_hjustun_do_uspeh/", "text": "Хюстън рокетс\" продължи доброто си представяне у дома с успех срещу водача в Западната конференция от Националната баскетболна асоциация. \"Ракетите\" записаха десета поредна домакинска победа след 125:113 срещу \"Денвър нъгетс\". С основна заслуга за успеха на \"Хюстън\" отново беше Джеймс Хардън. Гардът завърши с 32 точки, 14 асистенции и пет борби за 39:52 мин. на игрището. Това беше 13-и пореден двубой, в който Хардън вкарва над 30 точки. В последните десет мача гардът отбелязва поне по пет тройки. В друга интересна среща \"Лос Анджелис лейкърс\" прекъсна серия от три поредни загуби. В отсъствието на Леброн Джеймс \"езерняците\" надвиха със 107:97 \"Далас макерикс\". Най-резултатен в мача беше Брендън Инграм от \"Лейкърс\", който завърши с 29 точки. Лука Дончич от \"Далас\" се отчете с 27 точки.", "date": "2019.01.08", "title": "Нов силен мач на Хардън изведе \"Хюстън\" до успех срещу водача на Запад"}
{"url": "https://www.dnevnik.bg/evropa/2019/01/08/3371792_policiiata_v_germaniia_arestuva_muj_vuv_vruzka_s/", "text": "Германската полиция заяви днес, че е арестувала 20-годишен мъж във връзка с едно от най-големите изтичания на данни в Германия,  засегнало стотици политици , предаде \"Ройтерс\", цитирана от БТА. Германските власти са подложени на  силни критики  заради хакерското проникване, при което в интернет бяха публикувани лични данни и документи на политици и обществени личности. Полицията е претърсила в неделя апартамента на заподозрения в провинция Хесен и го е арестувала. Според сп. \"Шпигел\" мъжът е признал вината си. Изданието цитира следовател, заявил, че заподозреният не си е давал сметка за размера на последиците от своите действия и нищо не предполагало каквато и да е връзка с чуждестранни служби за сигурност. Той е заявил пред разследващите, че е действал сам, разгневен от изявления, направени от засегнатите политици, журналисти и обществени фигури, заяви федералната криминална полиция. Не е ясно дали арестът е свързан с претърсването на апартамента на 19-годишен специалист по информационни технологии в неделя в град Хайлброн. Младежът на име Ян Шюрлайн заяви в \"Туитър\", че е разглеждан като свидетел в разследването и сътрудничи на полицията.", "date": "2019.01.08", "title": "Полицията в Германия арестува 20-годишен мъж за мащабната хакерска атака"}
{"url": "https://www.dnevnik.bg/bulgaria/2019/01/08/3371815_karakachanov_ciganite_stanaha_izkljuchitelno_nagli_i/", "text": "Циганите в България станаха изключително нагли и търпимостта на българското общество се изчерпа\", каза пред журналисти министърът на отбраната Красимир Каракачанов във връзка с  нападението над военнослужещ в село Войводиново , съобщи \"Фокус\". По думите на Каракачанов това не може да продължава повече. Той е в село Войводиново, за да обсъди с кмета на общината, както и с областния директор на МВР какви мерки ще вземат във връзка с конкретния случай. \"Истината е, че трябва да се направи една цялостна програма за решаване на циганския въпрос. Хората не са длъжни да търпят част от населението, което има само права и не иска да разбере, че има и задължения и трябва да спазва закона\", добави Каракачанов. Според него мерките трябва да са буквално обвързване на социалните помощи с образованието и труда. Той каза още, че \"България трябва да спре да се съобразява с всякакви чиновници от Брюксел и правозащитници\". \"Всички постройки в ромската махала на Войводиново са незаконни. Във вторник ще бъдат извършени проверки на място от ДНСК и пожарната и къщите ще бъдат съборени най-рано след 14 дни, тъй като тогава изтича законовият срок за обжалване\", каза Каракачанов, цитиран от \"Нова телевизия\". Хората от селото също настояват за премахването на незаконни постройки. В понеделник те излязоха на протест, след като ден по-рано 33-годишен военен беше пребит от двама младежи на пътя.", "date": "2019.01.08", "title": "Каракачанов: Циганите станаха изключително нагли и търпимостта на българското общество се изчерпа"}
{"url": "https://www.dnevnik.bg/sport/2019/01/08/3371783_ivelin_popov_ne_e_siguren_che_shte_ostane_v_spartak/", "text": "Капитанът на националния отбор по футбол Ивелин Попов обяви, че бъдещето му в \"Спартак\" (Москва) е несигурно. Атакуващият халф има договор с руския тим до края на сезона, но има голяма вероятност да напусне още през зимната пауза. Попов е в Москва за старта на зимната подготовка на \"Спартак\". След като премина медицински прегледи, той говори пред медиите. \"Дали ще остана в Москва? Все още не знам какво ще се случи. Ще видим точно какво ще стане в следващите седмици\", каза Попов. Българският национал е част от \"Спартак\" от 2015 г., като с тима спечели титлата и Суперкупата на Русия. За отбора Попов има 97 мача и девет гола, а през миналия сезон беше пратен под наем в \"Рубин\" (Казан), където се представи силно. Интерес към капитана на България има от \"Динамо\" (Москва), \"Ростов\", както и отбор от Китай.", "date": "2019.01.08", "title": "Ивелин Попов не е сигурен, че ще остане в \"Спартак\" (Москва)"}
{"url": "https://www.dnevnik.bg/kultura/2019/01/08/3371411_putevoditel_na_otkrivashtiia_uikend_na_plovdiv_2019/", "text": "Този петък официално ще бъде открито домакинството на Пловдив като Европейска столица на културата за 2019 година. Докато градът се готви за посрещане на гостите, които се очакват, и се водят спорове  дали инфраструктурата на Пловдив има капацитет  да поеме толкова събития, уместен въпрос е какво предлага програмата на откриващия уикенд. Най-мащабното събитие ще бъде  спектакълът  , за чието осъществяване се строи сцена-кула с височина 30 метра в пространството между булевардите \"Цар Борис III Обединител\" и \"Мария Луиза\". Спектакълът е на 12 януари от 19.00 и се очаква да бъде наблюдаван от няколко десетки хиляди души. 11 януари, петък  От 18.00 часа в \"СКЛАД\" на ул. \"Екзарх Йосиф\" 16 е откриването на  . Изложбата е подготвена специално за откриването на \"Пловдив - Европейска столица на културата\" и е част от един от ключовите проекти в програмата -  Тютюневият град . В нея са представени архивни материали, фотографии, видеоматериали, филми, литература и произведения на известни български автори, които изследват историята на Пловдив чрез връзката на града с тютюневата индустрия. Изложбата може да бъде видяна  В Градската художествена галерия на ул. \"Александър I Батенберг\" 15 може да бъде видяна ретроспективната изложба на художника Кольо Карамфилов  , която  беше открита на 7 януари  и е част от програмата на \"Пловдив 2019\". В петък вечерта започва  . В 20.00 часа на сцена \"Ядрото\" на ул. \"Загреб\" 14 ще се качи \"Октет Пловдив\", а в 21.00 ще е концертът на Brazz ViliDJ. 12 януари, събота  В 16.30 часа на пл. \"Стефан Стамболов\" ще бъде открита изложбата  . Експозицията се състои от единствената пътуващата колекция от оригинални фрагменти от Берлинската стена. В нея са представени предшественици на берлинското улично изкуство от 80-те години на ХХ век, както и съвременни артисти. Колекцията е създадена от известния френски куратор Силвестър Верже.  В 17.00 отново на пл. \"Стефан Стамболов\" на фасадата на община Пловдив ще бъде осъществена  , дело на Phormatik Visual Lab. От 21.00 часа до пеещите фонтани в Цар-Симеоновата градина \"Жар театър\" и Fireter ще представят  с кукли, огнени ефекти, кокили и различни театрални атракции. От 12.00 часа на сцена \"Ядрото\" на ул. \"Загреб\" 14 ще върви и  . В нея участие ще вземат: Пловдивска музикална формация \"Жарава\" (12.00 часа), проект \"Българи\" (13.00 часа), Ramzey Hercules (17.00 часа), James & Black (20.30 часа) и група \"Акага\" (21.30 часа). 13 януари, неделя  Голяма част от неделната програма е посветена на децата. В Градската художествена галерия на ул. \"Княз Александър I Батенберг\" 15 от 10.00 до 17.30 часа децата ще могат да рисуват, вдъхновени от произведенията на Кольо Карамфилов. Към \"Постоянната експозиция живопис Енчо Пиронков\", намираща се на ул. \"Васил Кънчев\" 1, отново от 10.00 до 17.30 децата също ще могат да рисуват, но ще бъдат и напътствани и от художник. Детска програма предлага и Народна библиотека \"Иван Вазов\" на ул. \"Алексентий Валешки\" 17 от 11.15 до 13.00 часа в зала \"Изкуствотека\" и фоайето. Там ще бъдат представени любопитни факти за всички европейски столици на културата от 1985 г. до днес. Ще бъдат показани и танци, характерни за всяка една от държавите. Ще има викторина, посветена на европейските столици, а на децата ще бъдат раздавани награди. В Центъра за съвременна история към Регионален исторически музей на ул. \"Ангел Букорещлиев\" 14 от 11.00 до 17.00 часа е откриването на  на \"Музейко\". Експозицията представя едни от най-популярните открития на XIX и XX век и ще гостува в Регионалния исторически музей през цялата 2019 г. Сред събитията за възрастни в неделя попада  в Градската художествена галерия - експозиция \"Мексиканско изкуство\" на ул. \"Артин Гидиков\" 11  Нейното откриване е в 16.00 часа. Изложбата е посветена на 90 години от раждането на Йордан Радичков и представя неколкомесечните пътувания на писателя в Сибир през 60-те години на миналия век. От 19.00 часа в Дом на културата \"Борис Христов\", ще се състои премиерата на Държавна опера Пловдив на   Сюрреалистичната опера от Астор Пиацола, в която се смесват танго, поезия и класическа музика, разказва за Мария, която попада в подземния свят на Буенос Айрес. Режисурата е на Веселка Кунчева, а спектакълът е със специалното участие на певицата Люси Дяковска.  в неделя е посветена на етно и джаз музиката. Тя включва: програма на Пловдивския културен институт (12.00 часа), \"Трио Сопрано\" (13.00 часа) и \"Теодосий Спасов фолк квинтет\" (16.00 часа). Пълната програма на откриващия уикенд е на сайта на  \"Фондация Пловдив 2019\"", "date": "2019.01.08", "title": "Пътеводител на откриващия уикенд на \"Пловдив 2019\""}
{"url": "https://www.dnevnik.bg/evropa/2019/01/08/3371814_nai-rannata_data_za_vlizane_na_bulgariia_v_evrozonata/", "text": "България може да се присъедини към еврозоната най-рано през 2022 г., заяви в Рига заместник-председателят на Европейската комисия, отговарящ за еврото и социалния диалог и за финансовата стабилност, финансовите услуги и капиталовите пазари Валдис Домбровскис пред репортер на БНР. Ако България се справи безпроблемно с изпълнението на ангажиментите си, още през лятото на тази година ще получи зелена светлина за влизане в обменно-валутния механизъм ERM II, добави той. \"Ако всичко е наред с прегледа на активите в банковата система на България, страната може да се присъедини към ERM II в средата на тази година. След това трябва да минат поне три години, за да се стигне до приемане на еврото. Първите две са за покриване на Маахстрихтските критерии, а следващата година за оценка на постигнатите резултати и подготвителни дейности\", каза още той. В латвийската столица се провежда сесия от \"Граждански диалог\" на ЕС. България  обяви официално желанието си  за присъединяване към ERM II (наричан още чакалнята на еврозоната) и към банковия съюз през лятото на 2018 г. и очаква през юли да се присъедини към двата формата. В момента страната следва пътна карта, с която да отговори на условията на страните от валутния съюз, които включват нов преглед на банковата система и промени в законодателството за БНБ.", "date": "2019.01.08", "title": "Най-ранната дата за влизане на България в еврозоната е 2022 г."}
{"url": "https://www.dnevnik.bg/sport/2019/01/08/3371820_stoianovich_obiavi_che_ostava_i_si_pojela_levski_da/", "text": "Треньорът на \"Левски\" Славиша Стоянович обяви, че остава в клуба поне до лятото. По думите му в дните около празниците е имало \"много дезинформации, инсинуации\", свързани с бъдещето му. \"Вярно е, че имах предложение от националния отбор на Латвия. Това не беше лесен период за мен. Важното е, че съм тук. Договорът ми е до юни, като може да бъде удължен с една година\", каза Стоянович след първата тренировка. Сините започнаха подготовката си, като след два дни заминават за едномесечен лагер в Кипър. Треньорът обясни, че в момента има много футболисти и след медицинските изследвания ще реши кои 27 ще вземе на лагера. Стоянович каза, че е дал списък с футболистите, които иска да бъдат привлечени, и изрази надежда те да бъдат взети възможно най-скоро. Целите му са играчите на \"Левски\" да подобрят значително физическата си форма. \"Не завършихме годината така, както искахме. Но сега започва нова година, нова подготовка. Това е много важен период за физическа подготовка. През есента не бяхме добре подготвени, имахме контузени, имахме и преуморени играчи. Сега с помощниците ми знаем какво искаме\", посочи той. \"Искам \"Левски\" да изглежда така, както срещу ЦСКА - със самочувствие, агресия и комбинативност. Но не за някакъв период, а за 90 минути\", заяви Стоянович. Селекцията зависи от освободените По думите на Стоянович привличането на нови футболисти на \"Герена\" зависи от освобождаването на някои от настоящите такива. По информация на \"Дневник\" до момента преговорите с играчи, които могат да бъдат освободени са в застой. \"Ситуация с 34 футболисти не е нормална. Затова искам оптимална група, в която да има по-голямо качество\", каза Стоянович и наблегна, че \"Левски\" се нуждае от повече конкуренция сред централните защитници, вътрешните халфове и може да вземе качествен нападател, ако намери такъв. Сред исканите футболисти от сините е националът Мартин Райнов. Капитанът на \"Берое\" има договор с тима си до края на сезона, но се водят преговори той да премине на стадион \"Георги Аспарухов\" още през зимата. Според непотвърдена информация има разминаване между двата клуба за сумата, която трябва да се плати, за да може трансферът да се осъществи. \"Вие знаете, че искахме Райнов още когато дойдох в \"Левски\". Ще видим какво ще стане сега. Желанията са едно, реалността съвсем друго, а финансите – трето. За да дойде играч в \"Левски\" ние трябва да се разделим с някой от тези, които имаме\", добави треньорът. Лицензът е сериозен проблем \"Казаха ми, че всичко ще е наред и до февруари, когато е срокът ще бъде платено\", така Славиша Стоянович коментира ситуацията с европейския лиценз на \"Левски\". Сините са заплашени с изхвърляне от европейските турнири, след като УЕФА им наложи глоба от 100 хиляди евро и нареди да бъдат платени задълженията към септември 2018 г. до края на месец февруари. \"Това е сериозен проблем, но просто не е в моята компетенция. Г-н Русев обаче ми каза да бъда спокоен. В интерес на истината се надявам да не изпадам в подобна ситуация, да се бориш за Европа и накрая да можеш да участваш\", каза Стоянович и обясни, че в досегашните си клубове два пъти е бил потърпевш от подобно развитие.", "date": "2019.01.08", "title": "Стоянович обяви, че остава, и си пожела \"Левски\" да играе като в дербито с ЦСКА"}
{"url": "https://www.dnevnik.bg/evropa/2019/01/08/3371822_kabinniiat_personal_na_raiuner_zapochva_stachki_v/", "text": "Профсъюзите, които представляват кабинния персонал на ирландския нискотарифен авиопревозвач \"Райънер\" (Ryanair) в Испания отмениха планираната за днес стачка, за да дадат допълнително време за преговори, посочиха в съобщение синдикатите Работнически синдикален съюз (USO) и Независимият синдикат на кабинния персонал (Sitcpla), цитирани от \"Ройтерс\". USO и Sitcpla обявиха стачките като част от спор за условията на труд. \"Райънер\" бе засегнат от  редица стачки  на кабинния персонал и пилотите миналата година, които принудиха компанията да анулира стотици полети, след като авиопревозвачът призна синдикатите за първи път през 2017 година. Профсъюзите, които ще се срещнат днес с представители на \"Райънер\", не отменят плановете за еднодневни стачки в четвъртък и в събота, уточни в съобщение в \"Туитър\" Независимият синдикат на кабинния персонал. Замразихме стачката днес, за да продължим преговорите, посочиха двата профсъюза в съобщение. /БТА", "date": "2019.01.08", "title": "Кабинният персонал на \"Райънер\" отмени планираната днес стачка в Испания (обновена)"}
{"url": "https://www.dnevnik.bg/sport/2019/01/08/3371816_voleibolnite_nacionali_shte_sporiat_s_braziliia_za/", "text": "Мъжкият национален отбор по волейбол ще се изправи срещу олимпийския шампион Бразилия в спор за място на летните игри в Токио през 2020 г. Двата тима попаднаха в група А от междуконтиненталните квалификации, където са още Египет и Пуерто Рико. Мачовете ще се изиграят между 9 и 11 август, като допълнително ще бъде обявено мястото за провеждането им. В пресявките участват 24 отбора, които са разделени в шест групи по четири. Единствено победителите в групите ще получат квота за игрите. При неуспех българите ще имат втора възможност с допълнителна европейска квалификация. Тя ще се проведе през януари 2020 г., като победителят в турнира ще се класира за игрите в Токио. Българите пропуснаха игрите в Рио преди четири години, след загуби от Русия и Франция в пресявките за Европа. В Лондон 2012 националите записаха върхово постижение и бяха близо до медал, но останаха четвърти. Националният отбор поема по нов път към промяна в облика на състава.  Наскоро начело на тима се завърна Силвано Пранди  с поглед към игрите в Токио. Италианецът замени на поста Пламен Константинов, чийто договор не беше подновен след световното първенство. В квалификацията при жените българките попаднаха в група С в конкуренцията на САЩ, Аржентина и Казахстан. Мачовете ще се изиграят между 2 и 4 август. ", "date": "2019.01.08", "title": "Волейболните национали ще спорят с Бразилия за място в Токио 2020"}
{"url": "https://www.dnevnik.bg/sviat/2019/01/08/3371843_amerikanskite_turisti_v_kuba_se_uvelichavat_no_po-bavno/", "text": "Куба е била посетена от 639 000 американски туристи през 2018 г., съобщи вчера кубинският външен министър Бруно Родригес, цитиран от агенция \"Франс прес\". Това е с 3.1 процента повече от броя на американските туристи, посетили карибската страна през 2017 г. Но темпът, с който се увеличава броят на американските туристи, се е забавил, тъй като през 2017 г. беше отчетен растеж с 217% спрямо 2016 г. В края на 2015 г. започна  историческо затопляне  на отношенията между двете страни, които бяха врагове по времето на студената война. След идването на Доналд Тръмп в Белия дом обаче отношенията отново се обтегнаха, особено заради кризата, предизвикана от инцидентите, станали с американски дипломати на острова. Американските власти казват, че между края на 2016 г. и средата на 2017 г. поне 24 души от  посолството на САЩ в Хавана  са получили мигрена, гадене и мозъчни проблеми. Според тях тези здравословни проблеми са били причинени от акустични устройства.  Американското правителство съветваше в продължение на няколко месеца американците да не ходят в Куба от съображения за сигурност./ БТА", "date": "2019.01.08", "title": "Американските туристи в Куба се увеличават, но по-бавно"}
{"url": "https://www.dnevnik.bg/bulgaria/2019/01/08/3371842_cenata_na_1_mesec_staj_za_pensionirane_skochi_s_10/", "text": "През тази година хората, които искат да доплатят за недостигащ им осигурителен стаж при пенсиониране, ще плащат с 10% повече от предходната. Причината е, че през 2019 г. базата за изчисляването на вноската - минималният осигурителен доход, е по-висок. През тази година размерът на вноската за един месец недостигащ стаж е 110.88 лв., а през миналата беше 100.98 лв., се вижда от съобщение на Националния осигурителен институт. Тя се изчислява с процента, определен за фонд \"Пенсии\" за родените преди 01.01.1960 г. (който за 2018 г. и за 2019 г. е 19.8%) от минималния осигурителен доход за самоосигуряващите се (510 лв. през 2018 г. и 560 лв. през 2019 г. Законодателството позволява да бъдат платени вноски за до 5 г. недостигащ осигурителен стаж. Ако се купува стаж за времето на следването, това може да стане по всяко време по желание на осигурения. При недостиг на стаж по други, несвързани с висшето образование, причини (безработица, болест) покупката може да стане само към момента на пенсионирането. През тази година жените се пенсионират при навършени 61 г. 4 м. и осигурителен стаж от 35 г. 8 м., а мъжете - ако са навършили 64 г. 2 м. и са се осигурявали в продългение на 38 г. 8 м. Осигурителен стаж може да се купи във всеки банков клон. Парите се внасят по сметка на Националната агенция за приходите (НАП) и в платежното нареждане се попълва съответния параграф. Информация за данните за сметката на НАП и параграфите в Кодекса за социално осигуряване се получават в банковия клон. В платежното нареждане се посочва конкретния период, за който се внасят вноските, и който ще се зачита за осигурителен стаж.", "date": "2019.01.08", "title": "Цената на 1 месец стаж за пенсиониране скочи с 10%"}
{"url": "https://www.dnevnik.bg/sviat/2019/01/08/3371857_kitaiskiiat_grad_shunchjun_mina_izcialo_na/", "text": "Един от най-големите китайски градове преодоля важен праг в стремежа към прилагане на по-екологични технологии, преминавайки почти напълно към електрически таксита, предаде агенция \"Асошиейтед прес\". Шънчжън, който е център на високите технологии, обяви в началото на тази година, че 99% от работещите в града 21 689 таксита са електрически. Миналата година по улиците на южнокитайския мегаполис имаше 7500 таксита на бензин. Все още могат да бъдат видени няколко от тях, но електрическите са далеч по-многобройни, отбелязва АП.  12-милионният Шънчжън е вторият град в Китай, който постига тази цел, и засега най-големият. В северния Тайюан, с население от 4.3 милиона души, всички таксита са електрически от 2016 г.  Шънчжън от 2017 г. може да се похвали и с изцяло електрически автобусен парк. Той е сред 13-те пилотни градове в Китай, където се насърчава общественият транспорт, задвижван от алтернативни енергийни източници, като начин за борба със смога и за развитие на алтернативната енергетика. /БТА", "date": "2019.01.08", "title": "Китайският град Шънчжън мина изцяло на електрически таксита"}
{"url": "https://www.dnevnik.bg/sport/2019/01/08/3371821_grigor_dimitrov_australian_open_e_edno_novo_nachalo/", "text": "Григор Димитров определи като ново начало първия за годината турнира от Големия шлем - Australian Open. Най-добрият български тенисист се готви за деветото си поредно участие в Мелбърн. \"Развълнувам съм. Винаги е така в началото на годината. Всеки път, когато идвам в Мелбърн, усещането е специално. Обичам да играя тук. Това е едно ново начало\", каза Димитров. Българинът започна сезона с четвъртфинал в Бризбейн, където беше  спрян от бъдещия шампион Кей Нишикори . Загубата срещу японеца изпрати бившия №3 на 21-ото място в световната ранглиста, което е най-ниската му позиция от септември 2016 г. \"Винаги съм се гордеел, че работя здраво и имам правилната дисциплина за много неща. Мисля, че това много помага. Трябва да си непоколебим във всяко едно отношение\", каза още Димитров. Шампионът от финалите на АТП за 2017 г. е поставен под №20 в основната схема в Мелбърн. Надпреварата ще се проведе от 14 до 27 януари, а българският тенисист ще участва за девета поредна година. Australian Open е най-успешният турнир от Големия шлем за Димитров. През 2017 г. той стигна до полуфиналите, като загуби от Рафаел Надал в  епичен петсетов двубой, продължил близо пет часа . Българинът има и два четвъртфинала в Мелбърн - през 2014 и 2018 г. В първия случай той отново отстъпи в здрава битка с Надал, а миналата година беше спрян от Кайл Едмънд.", "date": "2019.01.08", "title": "Григор Димитров: Australian Open е едно ново начало"}
{"url": "https://www.dnevnik.bg/zdrave/2019/01/08/3371859_bolnicata_po_onkologiia_shte_ima_nova_klinika_po/", "text": "Университетската болница по онкология ще има нова, по-голяма и изцяло реновирана клиника по химиотерапия, която ще изгради с 1.3 млн. лв., отпуснати от Министерството на здравеопазването. Това съобщи директорът на болницата Стефан Константинов, който днес отчете пред журналисти дейността за миналата година. Сградата, която досега е била ползвана за химиотерапията на пациентите, е строена през 50-те години на миналия век. Налагало се пациентите да бъдат приемани на едно място, след това да ходят на друго място да се регистрират, а на трето място започва самото лечение. Сега два етажа от сградата на болницата ще бъдат отделени специално за нова и модерна клиника по химиотерапия. Очаква се с ремонта капацитетът на Клиниката по химиотерапия да се увеличи с 1500 пациенти на година. Константинов отчете нарастване на броя на преминалите пациенти със 7 на сто през миналата година. Най-много болни са преминали през клиниката по химиотерапия.", "date": "2019.01.08", "title": "Болницата по онкология ще има нова клиника по химиотерапия за 1.3 млн. лв."}
{"url": "https://www.dnevnik.bg/sport/2019/01/08/3371855_vratar_ot_visshata_liga_e_razsledvan_za_nacistki/", "text": "Футболната асоциация на Англия (ФА) започна разследване срещу вратаря на \"Кристъл палас\" Уейн Хенеси. 31-годишният уелсец е застрашен от наказание заради нацистки поздрав. Хенеси е заснет да прави жест с вдигната високо дясна ръка и лява ръка над устните по време на вечеря на отбора в Лондон. Снимката беше качена от германския национал Макс Майер в \"Инстаграм\", но по-късно беше изтрита. Хенеси отрича да е правил нацистки поздрав. \"Бяхме на вечеря със съотборниците ми и си направихме групова снимка. Махнах и извиках на човек, който снимаше, за да започне да снима, като в същото време сложих ръка върху устата си, за да се чуе по-добре\", обясни той. \"Беше ми обърнато внимание, че камерата ме е уловила в момент, в който изглежда, че правя напълно неподходящ поздрав. Мога да уверя всички, че това е нещо, което никога не бих направил, и всяка прилика с този вид жестове е абсолютно случайна\", добави вратарят. Хенеси има 81 мача за националния отбор на Уелс, което му отрежда петото място във вечната класация. Той играе за \"Кристъл палас\" от януари 2014 г., като преди това е носил екипите на \"Уулвърхемптън\", \"Стокпорт\" и \"Йоувил\". Вратарят има 186 мача във Висшата лига.", "date": "2019.01.08", "title": "Вратар от Висшата лига е разследван за нацистки поздрав"}
{"url": "https://www.dnevnik.bg/sviat/2019/01/08/3371911_trima_dushi_s_falshivi_bulgarski_pasporti_sa_zadurjani/", "text": "Граничната полиция на Босна и Херцеговина е задържала осем души с фалшиви документи, опитващи да излязат, само между 4 и 6 януари. Трима от тях са пътували с фалшиви български паспорти, пише босненското издание \"Независне новине\". Тримата са опитали да напуснат страната през контролно-пропускателен пункт \"Градишка\", в северната част на Босна и Херцеговина. Според \"Радио и телевизия на Република Сръбска\" истинските им документи, открити в ръчния багаж, са показали, че те са граждани на Сирия. Други трима мигранти с фалшиви испански лични катри от Иран и Македония, пътували от Сараево за Виена, също са задържани. На летището в главния град на Република Сръбска (административна единица на Босна и Херцеговина) Баня Лука пък са открити фалшиви чешки и испански лични карти, а притежателите им впоследствие казали, че идват от Иран.", "date": "2019.01.08", "title": "Трима души с фалшиви български паспорти са задържани в Босна"}
{"url": "https://www.dnevnik.bg/evropa/2019/01/08/3371922_es_nalaga_sankcii_sreshtu_iranci_zaradi_planirani/", "text": "Европейският съюз взе днес решение за налагането на санкции срещу иранци, за които се подозира, че са планирали нападения в Дания и Франция, предаде ДПА. \"Европейският съюз току-що взе решение да наложи санкции срещу иранска разузнавателна служба заради планирани убийства на европейска територия. Това е ясен сигнал от ЕС, че ние няма да приемем подобно поведение в Европа\", написа в \"Туитър\" датският външен министър Андерс Самуелсен. \"Изключително насърчаващо е, че ЕС току-що взе решение за нови санкции срещу Иран в отговор на враждебните дейности и заговори, които се планират и извършват в Европа, включително и в Дания\", заяви също в \"Туитър\" датският премиер Ларс Льоке Расмусен. Санкциите на ЕС са насочени срещу двама ирански граждани и една организация, посочиха пред ДПА дипломатически източници. Датската полиция обвини през октомври Техеран, че планира да извърши в Дания нападения срещу ирански имигранти, членуващи в забранена от иранските власти опозиционна организация. Иран бе обвинен по-рано миналата година, че е планирал и бомбено нападение срещу имигрантско опозиционно движение в Париж, припомня ДПА. Тези разкрития обтегнаха отношенията между Техеран и Европейския съюз, който полага усилия да запази постигнатото през 2015 г. споразумение за иранската ядрена програма, от което американският президент Доналд Тръмп изтегли САЩ миналата година. /БТА", "date": "2019.01.08", "title": "ЕС налага санкции срещу иранци заради планирани нападения в Дания и Франция"}
{"url": "https://www.dnevnik.bg/evropa/2019/01/08/3371926_franciia_poiska_ot_italiia_uvajenie_sled_kato_rim/", "text": "Френският министър по европейските въпроси Натали Лоазо призова италианското правителство към повече уважение, след като двамата му вицепремиери подкрепиха движението на \"жълтите жилетки\", предаде \"Франс прес\". \"Мисля, че приоритетът на италианското правителство е да се грижи за благосъстоянието на италианския народ. Не съм сигурна, че проявяването на интерес към \"жълтите жилетки\" има нещо общо с благосъстоянието на италианците\", каза Лоазо пред журналисти в Брюксел. \"Често съм чувала италианското правителство да иска да го уважават за начина, по който управлява Италия. Това уважение е дължимо, но не само за тях, а за всяка друга страна, особено когато сме съседи, съюзници и приятели\", добави тя. Вчера  двамата вицепремиери на Италия изразиха подкрепата си  за \"жълтите жилетки\", като същевременно осъдиха проявите на насилие при някои от демонстрациите във Франция. \"Жълти жилетки, не се давайте!\", написа вицепремиерът Луиджи ди Майо, лидер на Движение \"Пет звезди\", в блога на партията си. \"Подкрепям почтените граждани, които протестират срещу един президент, управляващ против своя народ\", заяви вицепремиерът Матео Салвини, лидер на крайнодясната \"Лига\". /БТА", "date": "2019.01.08", "title": "Франция поиска от Италия уважение, след като Рим подкрепи \"жълтите жилетки\""}
{"url": "https://www.dnevnik.bg/sport/2019/01/08/3371933_ivelin_popov_se_razdeli_sus_spartak_moskva/", "text": "Ивелин Попов се раздели със  \"Спартак\" (Москва) , след като разтрогна договора си с тима. Българският футболист го съобщи в профила си в социалната мрежа \"Фейсбук\". Попов игра за \"Спартак\" от 2015 г., като с отбора спечели титлата в Премиер лигата и Суперкупата на Русия.", "date": "2019.01.08", "title": "Ивелин Попов се раздели със \"Спартак\" (Москва)"}
{"url": "https://www.dnevnik.bg/biznes/2019/01/08/3371919_biznes_sujuz_iska_otlagane_na_zakona_zatrudniavasht/", "text": "Влизането в сила на Закона за административното регулиране на икономически дейности, свързани с нефт и продукти от нефтен произход да се отложи, настоява Асоциацията на индустриалния капитал. В писмо до министъра на икономиката Емил Караниколов работодателската организация възразява и срещу текстовете на проектонаредба към закона, обнародвана за обществено обсъждане. Срещу закона, приет през юли 2018 г., който трябва да влезе в сила на 28 януари, протестират дребните търговци на горива, които дори подготвят протести по подобие на \"жълтите жилетки\" във Франция и Белгия. Според тях новият нормативен акт налага прекомерни регулации, на които могат да издържат само големите компании и ще доведе до фалит дребните участници на пазара. По-рано днес омбудсманът Мая Манолова съобщи, че се е обърнала към Конституционния съд с искане да се произнесе дали разпоредбите противоречат на конституцията. В същата посока са и възраженията на работодателската организация. Като подчертава, че принципно подкрепя всички мерки срещу сивата икономика, каквато е и обявената цел на закона, асоциацията уточнява, че това е несъвместимо с ограничаването на реалната конкуренция. Според бизнес организацията законът и проектонаредбата към него противоречат на чл. 19 от конституцията, която прогласява свобода за стопанската инициатива и гарантира еднакви правни условия за стопанска дейност, предотвратяването на злоупотребата с монополизма, нелоялната конкуренция, защитата на потребителите, инвестициите и стопанската дейност. Асоциацията е на мнение, че проектонаредбата противоречи на европейска директива, според която \"когато изискванията са дискриминационни или не са обективно оправдани от наложителни причини, свързани с обществения интерес, или когато са непропорционални, те трябва да бъдат премахнати или изменени\", както и на европейския принцип за конкурентоспособност – \"Мисли първо за малките\". Проектонаредбата на икономическото министерство въвежда и поредица изисквания към стопанските субекти да предоставят различни видове документи на държавната администрация - за собственост, за вещни и облигационни права, обяснителни записки и въвежда допълнителни срокове, се отбелязва в писмото.", "date": "2019.01.08", "title": "Бизнес съюз иска отлагане на закона, затрудняващ малките търговци на горива"}
{"url": "https://www.dnevnik.bg/politika/2019/01/08/3371940_bsp_shte_glasuva_protiv_pokupkata_na_iztrebiteli_ot/", "text": "БСП ще гласува против  предложението на Министерския съвет страната ни да преговаря за купуването на американски изтребители Ф-16 . Причината - според социалистите в проекторешението, което трябва да бъде одобрено от правителството утре и внесено в парламента, се посочва, че Народното събрание разрешава проектът за международен договор да се отклони от зададените изисквания за инвестиционен разход. Секретарят на парламентарната група на \"БСП за България\" Кристиан Вигенин заяви, че това означава, че страната сама ще се постави в ситуация, в която доставчикът да определя постфактум правилата и параметрите на сделката, което е в противоречие на вече взето решение от парламента. \"Това е дъното и краят\", смята лидерът на БСП Корнелия Нинова. Тя обобщи два мотива, според които депутатите от левицата нямат основание да подкрепят решението. Единият е, че е против правилата на правовата държава, а другият - противоречало на позиция на партията, според която разходите за армията могат да стигнат до 2% от БВП, но да са по офсетни програми. В последните дни основен критик на намерението на правителството да избере да преговаря със САЩ за купуването на изтребители Ф-16 е президентът Румен Радев. Според него  сегашната процедура е удар по България . Другата оферта е за изтребители \"Грипен\" и е от Швеция. Според зам.-председателя на ГЕРБ Цветан Цветанов  назначеният от Радев служебен кабинет е искал непрозрачно страната ни да избере шведските бойни самолети . На въпрос на журналисти дали държавният глава лобира за \"Грипен\" Корнелия Нинова отвърна: \"Не съм забелязала да има лобизъм. Има държавническа позиция и професионализъм.\" Тя каза още, че България е партньор и със САЩ, и с Швеция, но проблемът не бил в тези държави, а в правителството на ГЕРБ, което не зачитало правовата държава. Представители на БСП ще участват в протестите на превозвачите в Брюксел на 10 януари, каза още Нинова. Според социалистите проектът \"Макрон\" е антиевропейски, а българското правителство е проспало възможността да защити превозвачите по време на европредседателството и излиза със закъсняла позиция. Корнелия Нинова е изпратила писмо до европейските социалисти, в което настоява да подкрепят позицията на България. Според нея премиерът Бойко Борисов трябва да помоли от своя страна германския канцлер Ангела Меркел за същото, тъй като били близки.", "date": "2019.01.08", "title": "БСП ще гласува против купуването на изтребители от САЩ"}
{"url": "https://www.dnevnik.bg/bulgaria/2019/01/08/3371943_radev_kum_prevozvachite_triabva_da_se_borim_za_nashite/", "text": "Президентът Румен Радев поощри представители на транспортния бранш на среща днес за исканията им Комисията по транспорт в Европейския парламент да приеме предложените няколко поправки в пакета \"Мобилност\", касаещи регламента за командировките им, връщането до страната на регистрация на всеки 4 седмици и нощните почивки на шофьорите.  \"Вашата борба е справедлива, защото предприетите действия и желание за промени по пакета \"Мобилност\" са в грубо нарушение на принципите на Европейския съюз за свободния пазар, принципите за свободно движение на стоки, услуги и хора. Трябва да се борим за нашите права\", каза Радев, цитиран от агенция \"Фокус\". По-рано днес правителството  обяви, че застава зад исканията  на превозвачите. \"Това е дискриминация към българския бизнес, която не трябва да позволяваме да се осъществи\", обяви президентът. \"В президентската институция поддържаме редовна комуникация с нашите представители в европарламента. Последно снощи говорихме подробно с Петър Курумбашев какво точно и как ще бъде внесено в Комисията по транспорт\", посочи Румен Радев. \"Очакваме оттам нататък гласуването. Надявам се вашият справедлив протест да повлияе\", коментира той.", "date": "2019.01.08", "title": "Радев към превозвачите: Трябва да се борим за нашите права"}
{"url": "https://www.dnevnik.bg/evropa/2019/01/08/3371935_britanskiiat_parlament_shte_reshi_na_15_ianuari_dali/", "text": "Британският парламент ще се произнесе на 15 януари по сделката на правителството за излизане от Европейския съюз, заяви говорител на премиера Тереза Мей, предаде \"Ройтерс\". Мей каза пред министрите си, че не е правителствена политика Брекзит да бъде забавен чрез удължаване на процеса на напускане въз основа на чл. 50 от Лисабонския договор, добавяйки, че идеята може и да е била обсъждана от представители на ЕС, но не и от британски официални лица. Утре ще бъдат подновени дебатите в британския парламент по сделката за Брекзит, като се очаква те да продължат до вторник следващата седмица. Миналия месец в последния момент  Мей отложи  парламентарния вот за сделката, признавайки, че бе на път да загуби, и обеща да получи уверения от ЕС, които да й помогнат да спечели на своя страна британските депутати. В отговор Брюксел и лидерите на ЕС многократно заявиха, че разговорите с Лондон са приключили, и  изключиха каквото и да било предоговаряне  на условията в споразумението. Забавяне на Брекзит? По-рано в. \"Дейли телеграф\" писа, че официални представители на Великобритания и ЕС обсъждат възможността за удължаване на формалния процес на излизане на страната от съюза заради опасенията, че споразумението за Брекзит няма да бъде одобрено до 29 март - деня, когато Великобритания трябва официално да напусне ЕС, предаде БТА. Вестникът цитира неназовани източници в ЕС, според които британските представители опипвали почвата за удължаване на 2-годишния период съгласно член 50 от Лисабонския договор, който определя условията за напускане на ЕС. Тереза Мей нееднократно е казвала, че изключва всякакво забавяне на Брекзит, макар да предупреждава депутатите, че ако отхвърлят постигнатото от нея споразумение с Брюксел, целият процес на Брекзит може да \"катастрофира\", или пък че Лондон може да напусне и без споразумение. \"Ние напускаме ЕС на 29 март и не мислим за отлагане\", каза министърът за Брекзит Стивън Баркли, запитан за съобщението в \"Дейли телеграф\". Той отбеляза също, че дори Мей да поиска удължаване на процеса на напускане въз основа на чл. 50, това не може да бъде едностранно решение на Великобритания, а ще изисква единодушно съгласие на държавните ръководители в Съвета на ЕС. Германският външен министър Хайко Маас коментира, че още е рано да се обсъжда евентуално забавяне на британското излизане от ЕС, тъй като британският парламент може все пак да реши да подкрепи постигнатото споразумение. Не бих искал тук и сега да спекулирам за възможността за удължаване на срока съгласно чл. 50 (от Лисабонския договор), каза Маас пред журналисти в Дъблин, където е на посещение. Според него Брекзит без споразумение \"може да има негативен ефект върху работните места в Германия и това е нещо, което ние искаме да предотвратим на всяка цена\". Ирландският външен министър Саймън Ковини посочи, че неговата страна няма да блокира евентуално британско желание за забавяне на излизането от ЕС. Той все пак добави, че това трябва да бъде решено от ЕС като цяло.", "date": "2019.01.08", "title": "Британският парламент ще реши на 15 януари дали да одобри сделката за Брекзит"}
{"url": "https://www.dnevnik.bg/razvlechenie/2019/01/08/3371898_richi_ramoun_ot_ramouns_idva_v_sofiia_sus_soloviia_si/", "text": "Ричи Рамоун ще представи в София самостоятелния си проект. Концертът на третия барабанист в историята на американската пънк-рок група \"Рамоунс\" (The Ramones) ще е на 4 април в клуб \"Строежа\" и е част от европейското му турне Hot As Hell, планирано за пролетта на 2019 г., съобщиха от клуба. Барабанистът става част от \"Рамоунс\" през 1983 г. - девет години след нейното основаване. Заедно с групата Ричи има над 500 участия на сцена и пише някои от най-познатите парчета в албумите Animal Boy, Too Tough to Die и Halfway to Sanity. Той е единственият барабанист в групата, който е бил и водещ вокал в песни, като например (You) Can’t Say Anything Nice, и композира самостоятелно Somebody Put Something In My Drink. През 2011 г. \"Рамоунс\" получават \"Грами\" за цялостен принос в Лос Анджелис, което събира за първи път всички трима барабанисти на групата - Томи, Марки и Ричи Рамоун, под един покрив. През 2007 се впуска в света на симфоничната музика с проекта си Suite for Drums and Orchestra, базиран на \"Уестсайдска история\" от Ленърд Бърнстейн, а на 8 октомври 2013 г. представя първия си солов албум - Entitled, който включва нови песни, сътворени от самия него, както и такива, които той е писал за \"Рамоунс\". През 2017 г. реализира и втори на име Cellophane. В София той пристига с група, в която е водещ вокал и барабанист, а освен него вокал, бек вокал и китарист е лондончанката Клеър Мистейк. Американецът Глен Гилбърт свири на соло китара. Заедно те ще изпълнят песни от последните албуми на изпълнителя, но и някои любими парчета на \"Рамоунс\". Ще ги подгрява немската формация Chaos Commute, които ще открият вечерта в 22 ч.. Билети за събитието вече се предлагат в мрежата на \"Ивентим\", но броят им е ограничен до 150. На предварителна продажба цената е 18 лв., а в самия ден и на входът билетът ще е 25 лв.", "date": "2019.01.08", "title": "Ричи Рамоун от \"Рамоунс\" идва в София със соловия си проект"}
{"url": "https://www.dnevnik.bg/evropa/2019/01/08/3371952_es_ne_otreche_che_sasht_sa_ponijili_statuta_na/", "text": "Европейската комисия заяви, че води разговори с американската администрация след новината, че Вашингтон е понижил дипломатическия статут на делегацията на ЕС в САЩ миналата година, без да информира блока, предаде EUObserver. Информацията първо бе съобщена от \"Дойче веле\". Днес представител на Европейската служба за външна дейност не я отрече, предаде БТА. Разбрахме, че наскоро е имало промяна, обсъждаме възможните последствия за представителството на ЕС с властите на САЩ, обясни говорител на службата. Попитан дали това решение на Вашингтон ще доведе до понижаване на дипломатическия статут на постоянното представителство на САЩ към ЕС в Брюксел, говорителят отговори, че не иска да изразява предположения. Според \"Дойче веле\" статутът на представителството на ЕС е бил понижен вероятно в края на миналата година, но досега промяната не е била съобщавана официално писмено. Отбелязва се, че обикновено подобни промени биват съобщавани предварително. Допълва се, че представителството на ЕС във Вашингтон е имало дипломатически статут на мисия на международна организация до 2016 г., когато при президента на САЩ Барак Обама е било издигнато до двустранно представителство. Според необявеното решение на управлението на президента Доналд Тръмп статутът отново е бил понижен до представителство на международна организация, вероятно през октомври или ноември миналата година. Според публикацията са в ход преговори между Брюксел и Вашингтон, и е възможно спорното решение на Държавния департамент да бъде отново променено до степента, присъдена по време на президента Обама. Междувременно посланикът на ЕС в САЩ Дейвид О'Съливан не е бил поканен на някои събития във Вашингтон в края на миналата година, тъй като промяната в статута отменя необходимостта от неговото присъствие. Отбелязва се, че на церемония, в която О'Съливан е участвал, името му е прозвучало последно в списъка на 150-те гости вместо на 20-о или 30-о място, както досега. Служители на ЕС във Вашингтон неофициално са пояснили, че представители на Държавния департамент на САЩ обяснили липсата на уведомление с разсеяност и натовареност. Европейските служители са коментирали, че явно става дума за политическо решение, което съвпада с изразите на недружелюбност на Тръмп към ЕС.", "date": "2019.01.08", "title": "ЕС не отрече, че САЩ са понижили статута на делегацията на блока във Вашингтон"}
{"url": "https://www.dnevnik.bg/sport/2019/01/08/3371945_bivshata_shahmatna_federaciia_e_osudena_da_vuzstanovi/", "text": "Бившата шахматна федерация е изразходвала неправомерно 684 540 лева, обяви министерството на спорта (ММС), като се позова на решение на Софийския градски съд.  Сдружението \"Българската федерация по шахмат\", ръководено от Силвио Днаилов, трябва да възстанови на ММС 395 468 лева, предоставени за организирането и провеждането на европейско индивидуално първенство за жени в Пловдив през 2014 г., както и 289 072 лева, отпуснати за организирането и провеждането на европейски индивидуални купи по шахмат за мъже и жени в Албена/Златни пясъци през 2014 г.  От министерството припомнят, че след проверки Агенцията за държавна финансова инспекция и Инспекторатът на ММС отчетоха незаконосъобразно разходвани средства от \"Българска федерация по шахмат\" в размер на над 2 млн. лв. в периода 2011 - 2014 г., заради което беше отказано подновяването на лицензията ѝ. Сдружението е осъдено да плати и деловодни разноски в размер на 45 741,60 лв. Министерството посочва, че е обезпечило своето вземане чрез наложена възбрана върху имот на федерацията в София. Данаилов беше разследван за финансови злоупотреби като президент на БФШ и Европейския шахматен съюз. \"Превеждането на сумите на дружество в офшорна зона очевидно е с цел присвояване на средства, като това се потвърждава и от решението на Спортния арбитражен съд\", мотивира своя акт съдебният състав при СГС, цитиран от ММС. Българският шах е в тежка управленска криза след серията сътресения, довели до изключване от европейския шах и от международната федерация. В момента спортът се управлява от \"Българска федерация по шахмат - 1928\". Това е поредното дело, свързано с шахмата, в което министерството е въвлечено. Наскоро  \"Българска федерация шахмат\" спечели делото срещу ММС, свързано със заповедта , с която министър Красен Кралев отказа да поднови лиценза на федерацията. Преди половин година  Върховният административен съд (ВАС) отмени заповедта , с която Кралев отказва да поднови лиценза на сдружението \"Българска федерация шахмат\".  През март 2016 г. Кралев спря финансирането на федерацията заради незаконосъобразно и нецелесъобразно разходване на средства в големи размери. След това федерацията не изпълни споразумението за разсрочено плащане на сумите към министерството. ММС използва това, за да не поднови лиценза ѝ. Впоследствие обаче  съдът реши, че действията на министерството са неправомерни , тъй като според закона не се спира цялото финансиране, а само това по отделни програми. \"Отказът е постановен при неизяснена фактическа обстановка и липса на мотиви\", пише в съдебното решение на ВАС от 9 юли. Успоредно с това обаче преди време  министерството загуби и делo, в което са въвлечени други две сдружения, искащи да ръководят българския шах.  Съдът постанови, че ММС неправомерно е дало лиценз на  \"Българска федерация по шахмат - 1928\" , а жалбата дойде от \"Шахматна федерация България\". През есента  Кралев заяви, че проблемът с българския шах е в миналото .", "date": "2019.01.08", "title": "Бившата шахматна федерация е осъдена да възстанови близо 700 хил. лева"}
{"url": "https://www.dnevnik.bg/biznes/2019/01/08/3371982_skupiiat_tok_shte_iziade_rusta_na_zaplatite/", "text": "Синдикатите и работодателите предупредиха, че цените на енергийната борса ще повлияят на цените на стоките и услугите, ще доведат до инфлация, задържане на заплатите и до обедняване на населението. Позицията беше изразена от президента на КНСБ Пламен Димитров и от председателя на АИКБ Васил Велев по време на заседанието на Националния съвет за тристранно сътрудничество, на което се обсъждат теми от енергетиката по искане на КНСБ, съобщи БТА. Димитров и Велев призоваха за спешни мерки, за да не се случи това. Те прогнозираха, че там, където цените на борсата не могат да бъдат прехвърлени върху стоките, ще има ограничаване на производството. Парите, които трябва да платим за увеличение на заплатите, ще ги платим като увеличена цена за електропотреблението и несъмнено такова увеличение няма как да не се прехвърли на домакинствата, каза Васил Велев. Според него решенията са свързани с увеличаване на предлагането, засилване на контрола на КЕВР за спекулации на борсата, важно е и как се управлява държавната енергетика. 72% от свободния пазар формират трите дъщерни дружества на Българския енергиен холдинг (БЕХ), каза Велев, което по думите му е господстващо положение, защото от поведението на БЕХ зависи ситуацията. Пламен Димитров заяви, че е дошло времето за радикални стъпки, както на национално, така и на европейско ниво за защита на българската енергетика, която е част от системата за национална сигурност. Енергийната несигурност влияе негативно върху икономиката - предприятия затварят, има отказ от увеличение на заплати заради неяснотата на цените на електроенергията, коментира председателят на синдиката. По думите му малките училища и болници също трябва да имат яснота как през годините се движи цената на тока за техните нужди. Димитров смята, че един от най-важните въпроси е заемането на позиция на България по т. нар. механизъм за статут на въглероден неутралитет. Той призова за засилване на експертизата и активността на КЕВР при наблюдение и оценка на предизвикателствата на пазара и своевременна интервенция. КНСБ настоява да се дадат повече възможности на регулатора за намеса в кризисни ситуации. Синдикатът иска още регулаторният преглед от страна на КЕВР на цените в сектор \"Енергетика\", извършван веднъж на тримесечие, да обхване и добавката \"Задължение към обществото\", чрез което, според синдикалната организация, може да осигури регулация на крайните цени. Към настоящия момент сме свидетели на опити за спекулации на пазара на електроенергия и регулаторът трябва да каже кой движи това, заяви синдикалният лидер. Той прогнозира, че подобни спекулации ще доведат до промени в регулирания пазар от 1 юли, дори и преди това, както и до спекулативни ръстове на стоки и услуги. Това много търговци ще обяснят с повишени цени на електроенергията, независимо че понякога няма да имат нищо общо с тях, допълни Димитров. Ситуацията е ненормална - към края на декември миналата година констатирахме, че имаме с 51 процента по-висока средна цена на пазара ден напред, отколкото година по-рано, добави председателят на АИКБ Васил Велев. По думите му тези 51 процента, или 45 лева за мегават час, не могат да бъдат обяснени с ръста на цените на въглеродните квоти, който е много по-малък и засяга по-малък сектор от целия пазар. Според Велев част от причините са недоброто управление на държавната енергетика и най-вече на Националната електрическа компания. Иначе как можем да си обясним, че за същия период миналата година ТЕЦ 1 и ТЕЦ 3 (в комплекса Марица изток - ) са произвели и продали с 660 хиляди мегаватчаса по-малко, отколкото година по-рано, допълни Велев. Представителите на бизнеса подчертаха, че в момента България внася, а не изнася ток - ненормално според тях ситуация, при която изнесена евтино енергия сега се купува обратно скъпо. Социалните партньори решиха, че днес ще обсъдят и спорния Закон за горивата, добавя БНР. В заседанието на съвета участват вицепремиерът Томислав Дончев и министърът на финансите Владислав Горанов.", "date": "2019.01.08", "title": "Скъпият ток ще \"изяде\" ръста на заплатите, предупредиха бизнесът и синдикатите"}
{"url": "https://www.dnevnik.bg/video/novinite_na_bnt/2019/01/08/3372012_video_drugite_novini/", "text": "Обработват мостове и виадукти срещу заледяване Електронни винетки вече и в пощенските клонове Италия забрани пластмасовите клечки за уши Селфи манията намалява паметта Нови заявки за киноотличници Роби Уилямс спира цигарите с книжки за оцветяване", "date": "2019.01.08", "title": "Видео: Другите новини"}
{"url": "https://www.dnevnik.bg/politika/2019/01/08/3372015_da_bulgariia_kmetut_e_otgovoren_plovdiv_da_e_v_tova/", "text": "Кметът Иван Тотев е отговорен за състоянието на Пловдив, преди да поеме домакинството на Европейска столица на културата, заявява местната организация на \"Да, България\" в разпространена до медиите позиция. \"Кметът на Пловдив излъга собствените си избиратели и носи пряко отговорността за  унизителното състояние, в което градът поема домакинството  на най-значимото културно събитие в цялата нова история на страната ни – разкопан и без нито един завършен проект от културната инфраструктура\", пише в текста. Пловдив бе официално утвърден за Европейска столица на културата на редовно заседание на Съвета на министрите на Европейския съюз на 19 май 2015 г., но още на 5 септември 2014 г. международното жури обяви избора на града, се припомня в него. За провала на Пловдив 2019 основно и с право бива обвиняван Иван Тотев като кмет и председател на УС на фондация \"Пловдив 2019\". Той имаше на разположение повече от четири години, в които можеше не просто да реализира поетите ангажименти за изграждане на културна инфраструктура, а да използва този исторически шанс за града, за да остави забележителен отпечатък в градската среда на Пловдив. Следа, достойна да надгради изумителното архитектурно наследство, което притежава най-красивият български град. Тези четири години обаче бяха безотговорно пропилени. След спечелването на титлата постепенно бяха прогонени всички професионалисти, които реално допринесоха за успеха на Пловдив в това състезание. Не беше чуто нито едно от многобройните ни публични предупреждения, че бездействието ще доведе до този шокиращ резултат, на който всички сме свидетели днес. Г-н Тотев, вие излъгахте не само пловдивчани, но и всички, които повярваха и подкрепиха тази кауза. На първо място обаче вие излъгахте собствените си избиратели, на които обещахте един по-модерен град с достойно и съвременно управление. Вие успяхте да подведете дори собствената си партия и правителството на България, чийто премиер ще трябва да се черви редом с вас на 12 януари пред смаяните погледи на гостите на града от безумието, което сътворихте. Кратката, но пък за сметка на това многомилионна заря за откриването няма да скрие строителната площадка, в която Пловдив посреща гостите си, нито тоталната ви неспособност да управлявате втория по големина български град. Вие злепоставяте не само Пловдив и пловдивчани, а цяла България! Със строителните площадки рано или късно добре или по-малко добре ще се приключи. За съжаление няма да можем да рестартираме годината и всичко да е готово навреме. За два мандата ние, жителите на Пловдив, така и не чухме управленската програма на кмета Иван Тотев. Имаше ли цялостна концепция за развитието на поне един от секторите на градското управление? В продължение на осем години всички жители на град Пловдив станахме свидетели на недопустим и непрозрачен стил на управление под мотото \"Мълчете, ние ви управляваме!\", който стил не бива да бъде допуснат никога повече.", "date": "2019.01.08", "title": "\"Да, България\": Кметът е отговорен Пловдив да е в това унизително състояние"}
{"url": "https://www.dnevnik.bg/sport/2019/01/08/3372000_lindzi_von_se_zavrushta_na_pistata_tozi_uikend/", "text": "Звездата на алпийските ски Линдзи Вон ще се завърне на пистата този уикенд. 34-годишната американка, която  пропусна началото на сезона в Световната купа заради контузия , ще участва в спускането и супергигантския слалом в Санкт Антон. Състезанията в австрийския зимен център са съответно на 12 и 13 февруари. \"Все още не съм свършена. Бяха тежки шест седмици, но отново съм на ските и нямам търпение да застана отново на стартовата врата. Ще се видим през уикенда\", заяви Вон в \"Инстаграм\". Вон се контузи през ноември по време на тренировка. По-късно тя разкри, че има увреждане на предна кръстна връзка и натъртване на кост. В последните години американката непрекъснато е измъчвана от тежки травми и имаше няколко дълги отсъствия от пистата. През октомври олимпийската шампионка от Ванкувър 2010 обяви, че ще прекрати състезателната си кариера след края на сезона. Впоследствие тя намекна, че плановете й могат да се променят заради контузията.   Вон има 84 победи в Световната купа и изостава само с четири от рекорда на Ингемар Стенмарк. 34-годишната скиорка обаче заяви, че евентуално отлагане на края на кариерата й няма общо с  подобряването на едно от най-великите постижения в този спорт.", "date": "2019.01.08", "title": "Линдзи Вон се завръща на пистата този уикенд"}
{"url": "https://www.dnevnik.bg/sviat/2019/01/08/3372029_ruska_voenna_policiia_patrulira_krai_grad_v_siriia/", "text": "Руска военна полиция започна да патрулира в района на сирийския град Манбидж, който доскоро бе под контрола на подкрепяните от САЩ кюрдски сили, предаде \"Франс прес\". Руската намеса е в подкрепа на сирийските правителствени войски, които наскоро се разположиха в намиращия се близо до границата с Турция Манбидж. Кюрдските бойци, които се опасяваха от турска офанзива, призоваха сирийският режим да разположи свои войски в Манбидж в края на декември, след като американският президент Доналд Тръмп изненадващо обяви, че силите на САЩ се изтеглят от Сирия. \"Целта на мисията е да бъде гарантирана сигурността в района и да бъде наблюдавана ситуацията и движението на въоръжени групи\", заяви говорителят на руската военна полиция Юсуп Маматов. Високопоставени американски служители зачестиха с предупрежденията си към Доналд Тръмп да не прибързва с изтеглянето на американските войски от Сирия, което ще развърже ръцете на съюзниците на Башар ал Асад, Русия и Иран. Близо 2000 американски войници са разположени понастоящем на сирийска територия с цел борба срещу терористичната организация \"Ислямска държава\" (ИД). Кюрдските бойци са гръбнакът на Сирийските демократични сили, които превзеха Манбидж от ИД през 2016 година. Кюрдските сили неотдавна напуснаха града след обявеното изтегляне на американските войници. Президентът на САЩ Доналд Тръмп увери вчера, че изтеглянето на американските сили от Сирия ще бъде извършено постепенно, като борбата срещу ИД ще продължи. /БТА", "date": "2019.01.08", "title": "Руска военна полиция патрулира край град в Сирия, доскоро контролиран от кюрдски сили"}
{"url": "https://www.dnevnik.bg/politika/2019/01/08/3371960_gerb_prezidentut_ne_zashtitava_nacionalniia_interes/", "text": "ГЕРБ обвини президента Румен Радев, че не защитава националния интерес нито за покупката на изтребителите, нито за реформата на Европейския съюз за превозвачите. На извънредна пресконференция в централата на партията днес заместник-председателят й Цветан Цветанов отново обяви за непрозрачна финализираната от назначения от държавния глава служебен кабинет процедура за купуване на изтребители, при която през 2017 г. са избрани шведските бойни самолети \"Грипен\". По думите му тогава Радев е защитавал други интереси, а не националните, и се е държал не като президент на страната, а като президент на БСП. Зам.-председателят на ГЕРБ реторично попита дали президентът е поставял въпроса за плана \"Мобилност\" на трите си срещи с френския си колега Еманюел Макрон, та днес обявявал, че правителството се е провалило. \"Не е нормално президент да се държи така\", смята Цветанов. Брифингът на ГЕРБ се проведе два часа след пресконференция на БСП, на която партийният лидер Корнелия Нинова обяви, че  социалистите ще гласуват против предложението страната ни да преговаря за купуването на американски изтребители F-16 . В същия час на среща с превозвачи  президентът Румен Радев обяви, че подкрепя борбата им . На пресконференцията на ГЕРБ председателят на парламентарната комисия по отбрана ген. Константин Попов призова за подкрепа на решението за преговори със САЩ за изтребители, което трябва да влезе в парламента в следващите дни. \"Лобизъм е да окажеш неформален натиск за вземане на конкретно политическо решение. Решението определено е политическо\", каза още ген. Попов. Той обясни, че няма как и премиерът Бойко Борисов, и Народното събрание да подпишат с вързани ръце това, което им предлагат експертите, макар да са чули тяхната тежка дума. \"Да дадем значимото на премиера Борисов за смелостта да придвижи нещата напред и да застане за модернизацията на българската армия. Това, което предлага правителството, е прекрасно. Без да правя реклама - очевидно е, че F-16 е прекрасен самолет\", обяви още генералът. Цветан Цветанов призова управляващи и опозиция да се хванат за ръце в подкрепа на българските превозвачи. Той обяви още, че на протеста в Брюксел в четвъртък ще бъдат и транспортният министър Росен Желязков, и депутати от ГЕРБ.", "date": "2019.01.08", "title": "ГЕРБ: Президентът не защитава националния интерес нито за изтребителите, нито за превозвачите"}
{"url": "https://www.dnevnik.bg/sviat/2019/01/08/3371905_trump_obmislia_da_obiavi_izvunredno_polojenie_za_da/", "text": "Правителството на Тръмп обмисля да прибегне до обявяване на извънредно положение, за да заобиколи Конгреса и бюджетната безизходица и да наложи построяването на отдавна обещаваната от президента стена по южната граница. \"Ние проучваме възможността за национално извънредно положение, защото имаме национално извънредно положение\", заяви президентът  Доналд Тръмп  пред репортери в неделя на фона на намиращите се в безизходица преговори. Той каза на пресконференция в петък, че предпочита да получи исканите от него пари чрез Конгреса, но може \"несъмнено\" да обяви извънредно положение \"и да я построи много бързо\". Подобен ход би могъл значително да изостри сегашната конфронтация, довела до частично спиране на работата на правителството, продължаващо вече трета седмица. Ето какво знаем: Защо извънредно положение Правителството от месеци се опитва да измисли как президентът може да пристъпи към  построяване на стената , ако Конгресът откаже да му даде парите. Тя бе основното обещание в неговата кампания през 2016 г. Още от края на март Тръмп открито лансира идеята за използване на армията за тази задача. \"Построяването на голяма гранична стена, след като в нашата страна се стичат наркотици (отрова) и вражески бойци, е свързано с националната отбрана. Стената да бъде построена с помощта на А!\", заяви той в \"Туитър\" тогава. Но Конгресът, а не президентът, е този, който контролира развързването на кесията и трябва да отпусне парите, които Тръмп иска да похарчи. Обявяването на извънредно положение е възможност, която юридическият отдел на Белия дом разглежда в момента. Сред законите, към които може да се обърне Тръмп, е параграф 2808 на раздел 10 от Кодекса на САЩ, който се отнася за военно строителство. Според закона, ако президентът обяви извънредно положение, \"което изисква използване на въоръжените сили\", министърът на отбраната \"може да започне проекти за военно строителство и може да упълномощи министрите на различните родове войски да започнат проекти за военно строителство, които не са разрешени по друг начин от закона и са необходими за поддържане на подобно използване на въоръжените сили\". Бюджетни служители на Пентагона анализират бюджета за строителство за 2019 г., за да определят колко неразпределени долари могат да бъдат използвани за стената, ако Тръмп реши да обяви извънредно положение. Според тази клауза само бюджетните финансови средства за строителство, които не са вече разпределени за други строителни проекти, могат да бъдат използвани за стената. Има повече от 100 такива клаузи, даващи на президента достъп до специални правомощия при извънредно положение. А Конгресът обикновено дава на президента широка власт да определя какво представлява извънредното положение и какво не, каза Елизабет Гойтин, един от директорите на програмата за свобода и национална сигурност в Центъра за справедливост \"Бренан\". \"Несъмнено става дума за злоупотреба с власт, ако президентът обяви национално извънредно положение, когато не съществува такова, и използва това, за да се опита да заобиколи демократичния процес, каза тя. Но ние сме в положение, при което нашата правна система за извънредни правомощия почти приканва към подобна злоупотреба.\" Какво следва Подобен ход със сигурност ще предизвика вълна от правни възражения, поставящи под въпрос властта на президента, както и това дали ситуацията на границата наистина представлява извънредно положение. Тръмп се опитва да защити тази теза през последните дни, като настоява, че ситуацията се окачествява като свързана със сигурността и хуманитарна \"криза\". Той ще се сблъска и с други въпроси. \"Проблемът за  правителството на Тръмп  е, че сигурността на границата по принцип е свързана с правоприлагането, въпрос, който не изисква използването на армията\", каза по имейл експертът по бюджета за отбрана в Центъра за стратегически и международни изследвания Тод Харисън. \"Затова мисля, че те ще стъпят на нестабилна правна почва, ако се опитат да използват извънредните правомощия по този начин, и е почти сигурно, че в крайна сметка ще се озоват в съда.\" Сенатор Джак Рийд - най-високопоставеният демократ в сенатската комисия за въоръжените сили, каза, че ще бъде неуместно, ако Тръмп използва параграф 2808. \"Ние не сме във война с Мексико, а предлаганата гранична стена няма основна (свързана с министерството на отбраната) функция. Всъщност най-новата стратегия на Пентагона за националната отбрана не споменава южната граница като приоритет за националната отбрана\", каза Рийд, демократ от Роуд Айлънд. Председателят на комисията за въоръжените сили към Камарата на представителите Адам Смит заяви по Си Ен Ен, че дори Тръмп да обяви извънредно положение, това ще е \"огромна грешка\". \"Ясно е, че няма национално извънредно положение. Но ме питаха: \"Може ли той да направи това?\" Да, може. То ще е погрешно, ще бъде ужасна политика и аз съм изцяло и напълно против това. Но от правна гледна точка той може да го направи\", каза Смит, демократ от Вашингтон. Той и други се съгласиха, че евентуално обявяване на извънредно положение ще бъде оспорено в съда. Ще го направи ли Не е ясно. Още когато Тръмп изпрати войски на активна служба при южната граница преди междинните избори, а критици остро разкритикуваха това като политически мотивирана злоупотреба с власт, той определи ситуацията като \"национално извънредно положение\", но така и не подписа официално обявяване. Сега обаче Тръмп е подложен на засилващ се натиск да намери начин за спиране на парализата, без да създава впечатление, че отстъпва по въпроса за стената. Тръмп \"трябва да използва всички инструменти, с които разполага като върховен главнокомандващ на нашите въоръжени сили, за да отиде и да наложи изпълнението на нашите закони, като постави армията на южната ни граница, и тя да построи стената, ако е необходимо\", призова по \"Фокс нюз\" бившият ръководител на кампанията му Кори Левандовски. Говорителката на Белия дом Сара Хъкаби Сандърс каза, че президентът остава \"готов да направи каквото е нужно, за да защити нашите граници, да защити народа на тази страна\". \"Ние разглеждаме и проучваме всяка възможност, с която разполага президентът\", каза тя. /БТА", "date": "2019.01.08", "title": "Тръмп обмисля да обяви извънредно положение, за да построи стената си"}
{"url": "https://www.dnevnik.bg/zdrave/2019/01/08/3371749_prekalenata_chistota_okolo_bebeto_mojela_da_e_prichina/", "text": "Прекалената чистота около бебето, липсата на достатъчно сблъсък с микроби по време на първата година на детето и съответно лошата подготовка на неговата имунна система. Това е едната от двете причини, предизвикващи острата левкемия при децата, твърди британският професор Мел Грийвс, който от над 30 години изследва този въпрос. Затова професорът, удостоен наскоро и с рицарско звание, смята, че коктейл от микроби под формата на напитка би могъл да се окаже решението и лечението на тежката болест. Наскоро пред \"Гардиън\" изследователят разказва за проучванията и откритието си. Грийвс, който работи в лондонския  Institute of Cancer Research , изучава детската левкемия от три десетилетия. \"Левкемията е резултат от два фактора, вторият произхожда от хронично възпаление, задействано от неподготвената имунна система\", казва той. Той отбелязва, че острата лимфобластна левкемия се причинява от поредица биологични процеси, като първоначалният спусък е генетична мутация, която се среща при 5% от децата. \"Тази мутация е резултат от някакъв инцидент по време на бременността. Тя не е вродена, но поставя детето в риск от развитие на левкемия на по-късен етап\", допълва Грийвс. И докато тази причина не може да бъде преодоляна, професорът открива и друг биологичен процес, свързан с имунната система, който участва в отключването на левкемията. \"За да работи правилно естествената защита на организма, тя трябва да се сблъска с инфекция през първата година от живота на детето, обяснява онкологът. Без тази конфронтация тя не може да се развива и няма да функционира добре.\" Този проблем става все по-тревожен. Родителите, похвално, масово отглеждат децата си в домове, където антисептичните кърпички, антибактериалните сапуни и дезинфектантите за под са норма. Прахът и мръсотията нямат място в домакинството. Като допълнение майките все по-малко кърмят своите новородени. Наблюдава се и тенденция към намаляване на социалните контакти с други деца. И в двата случая се ограничава контактът на бебета с микроби. Това има своите предимства, но върви и с недостатъци. Липсата на досег с микроби и инфекции възпрепятства развитието на детската имунна система. \"Когато дете, гледано в стерилна среда, в крайна сметка бъде изложено на често срещани инфекции, неговата недоразвита естествена защита реагира по силно ирационален начин, казва Грийвс. Тя преиграва и предизвиква хронично възпаление.\" С развитието на това възпаление в кръвта се отделят химикали, наречени цитокини, които могат да задействат втора мутация, а тя – при децата, носещи първия тип мутация – да се изроди в левкемия. С други думи, рисковото дете страда от хронично възпаление, свързано със съвременните суперчисти домове. Това възпаление променя податливостта му към левкемията по начин, който я трансформира в завършено заболяване. Това ново разкритие дава възможност на учените да се намесят и да пресекат развитието на левкемия, смята професорът. \"Все още не знаем как да предотвратим пренаталната мутация, но можем да разработим начини за блокиране на хроничното възпаление, което възниква на по-късен етап\", отбелязва той. За да разбере кои бактерии стимулират най-ефективно имунната система, Грийвс провежда експерименти върху мишки с надеждата до 2-3 години да започне опити с хора. \"Целта е да открием между 6 и 10 вида микроби, които могат да възстановят естествената защита на децата до здравословно ниво. Този коктейл от микроби би могъл да се приема от много малки деца под формата на напитка, подобна на йогурт\", казва ученият.", "date": "2019.01.08", "title": "Прекалената чистота около бебето можела да е причина за \"отключване\" на левкемия"}
{"url": "https://www.dnevnik.bg/sviat/2019/01/08/3371854_zashto_pacienti_napadat_lekari_v_turciia/", "text": "Това трябвало да бъде един най-обикновен медицински преглед, който обаче завършил фатално - за лекаря. Пациентът - 18-годишен младеж, страдащ от натраплива невроза - бил гневен на богатите турци, които си живеели живота, докато неговият от ден на ден ставал все по-лош. Той искал съвет от лекаря как да преодолее изблиците си на ярост. Очевидно младият мъж не харесал предписанието на лекаря - невролог с 30-годишен стаж, според което трябвало да взема редовно хапчета. Младежът просто извадил пистолет и го гръмнал. Няколко часа по-късно лекарят починал от раните си. В полицията момчето разказало, че докторът му се бил подигравал. Този случай е описан в началото на статия на \"Нойе цюрхер цайтунг\" (НЦЦ) за насилието срещу лекари в Турция. 78% от турските лекари са ставали жертва на насилие Не всички случаи на насилие срещу медици в Турция имат подобен фатален край. Но проблемът е много сериозен. На всеки един час в Турция лекар става обект на агресия. Било то словесна - под формата на ругатни или заплахи, или физическа - с употребата на сила. Само през първите четири месеца на миналата година турското здравно министерство е регистрирало почти 3000 подобни посегателства срещу лекари или друг медицински персонал. Тази практика е особено често разпространена в \"Бърза помощ\" към държавните болници. Проведено през 2018 година изследване сочи, че 78 процента от турските лекари поне веднъж са ставали обект на насилие от страна на пациенти, а почти две трети от тях дори и повече от веднъж. Всеки 12-и от тях е посочил, че във всяко дежурство има поне по един пациент, чието поведение излиза извън контрол, четем още в публикацията на НЦЦ. Още през 2012 година турските власти са предприели мерки срещу явлението - кабинетите са били оборудвани с алармени системи. Но това не е променило почти нищо - оттогава до днес са били регистрирани 60 000 случая на посегателства срещу лекари. Междувременно в много турски болници още на входа са въведени проверки за сигурност, а неотдавна турският парламент прие и поправка в закона, според която подозрителни лица ще бъдат незабавно задържани и изпращани в предварителния арест. Лекарският съюз обаче разкритикува мярката като недостатъчна, тъй като законът не предвижда по-тежки наказания за извършителите. Защо се стига дотук? Сред основните причини за това състояние е държавната здравна политика, която залага на количественото, а не на качественото здравеопазване, твърдят от своя страна представители на лекарския синдикат. Лекари от държавни болници са посочили, че в приемните кабинети имат по не повече от 5 минути време за поставяне на диагноза. А по този начин е изключено да бъде изградено отношение на доверие между лекар и пациент. Допълнителен проблем е липсата на достатъчно персонал - особено в \"Бърза помощ\" много често лекарите са принудени да дават повече смени и да трупат много извънредни часове труд. Към това се добавят и публикациите в близки до правителството медии за различни скандали в държавните болници. По този начин се подкопава авторитетът на медицинския персонал, твърдят лекари. Така например преди време депутатът от управляващата Партия на справедливостта и развитието (ПСР) Сенел Йедиялдъз, който по професия е лекар, нападна лекарското съсловие. Пред държавната телевизия TRT той заяви, че някои главни лекари били \"твърде глупави\" за по-сложни операции и заслужавали да бъдат набити. Йедиялдъз, който е председател на парламентарната комисия по здравеопазване в турския Меджлис, все още не се е извинил за думите си към колегите си от болниците.", "date": "2019.01.08", "title": "Защо пациенти нападат лекари в Турция"}
{"url": "https://www.dnevnik.bg/sviat/2019/01/08/3372069_erdogan_otkaza_da_prieme_suvetnik_na_trump_zaradi_spor/", "text": "Турският президент Реджеп Тайип Ердоган нападна съветника на президента на САЩ по въпросите на националната сигурност Джон Болтън заради негови коментари за кюрдски бойци в Сирия. Болтън бе на посещение в Турция и Израел, а днес в Анкара се очакваше да се срещне и с Ердоган, за да обсъди с него възможностите за изтегляне на американските военнослужещи от Сирия. Тръмп обяви такива планове миналия месец, но Болтън вчера  обвърза напускането с гаранции , че коалиционните партньори на САЩ - кюрдски бойци - няма да пострадат. Те същевременно са на прицел на бъдещата турска военна операция по границата със Сирия, тъй като Анкара ги счита за сирийско разклонение на забранената Кюрдска работническа партия (ПКК). Ердоган каза пред турски представители, че Болтън е направил \"сериозна грешка\" и обвини САЩ, че приравняват всички кюрди с \"терористичната организация\" YPG (основен коалиционен партньор на САЩ в борбата срещу \"Ислямска държава\" в Сирия). Според президента е постигнато разбирателство с Тръмп за изтеглянето, но \"различни гласове са започнали да се появяват от различни сегменти на администрацията\", предаде \"Ройтерс\". Според в. \"Дейли сабах\" Ердоган отказал да приеме Болтън с думите, че неговите функции в Турция изпълнява съветникът и говорител Ибрахим Калън. Той повторил, че новата турска военна операция в Сирия може да започне \"всеки момент\", след като си тръгне американската делегация. Преди неосъществилите си преговори турският в. \"Хюриет\" писа, че се очаква Анкара да поиска от САЩ или да предадат военните си бази в Сирия на Турция, или да ги унищожат, но в никакъв случай да не ги предават на YPG.", "date": "2019.01.08", "title": "Ердоган отказа да приеме съветник на Тръмп заради спор за кюрдите в Сирия"}
{"url": "https://www.dnevnik.bg/biznes/2019/01/08/3372062_kabinetut_shte_poiska_da_se_otloji_deistvieto_na/", "text": "Министерството на икономиката внася доклад в Министерския съвет, в който ще се поиска от Народното събрание удължаване на срока за влизане в сила на Закона за административното регулиране на икономическите дейности, свързани с нефт и продукти от нефтен произход с 6 месеца. Това каза министърът на икономиката Емил Караниколов по време на заседанието на Националния съвет за тристранно сътрудничество (НСТС), цитиран от БТА. Лидерът на КНСБ Пламен Димитров обяви пред Би Ти Ви, че още на заседанието си утре правителството ще обсъди въпроса и ще се вземе решение. През тези шест месеца икономическото ведомство ще продължи да се среща с всички заинтересовани страни. Караниколов припомни, че законът  беше приет преди няколко месеца  и в преходните и заключителните разпоредби е било записано, че той влиза в сила от 28 януари 2019 г.  По-рано днес за отлагане настоя в писмо до министъра на икономиката Асоциацията на индустриалния капитал в България. Срещу закона протестират дребните търговци на горива, които дори подготвят протести по подобие на \"жълтите жилетки\" във Франция и Белгия. Според тях новият нормативен акт налага прекомерни регулации, на които могат да издържат само големите компании и ще доведе до фалит дребните участници на пазара. Сутринта и омбудсманът Мая Манолова съобщи, че се е обърнала към Конституционния съд с искане да се произнесе дали разпоредбите противоречат на конституцията. В същата посока са и възраженията на работодателската организация. \"Този закон трябва да го има, но този закон трябва да създаде необходимата конкурентна среда, която към момента за съжаление Министерството на икономиката и експертите не констатираме, че е създадена\", обяви Емил Караниколов. По думите му всички са били на мнение, че трябва да има закон, но той трябва да е такъв, който да създава конкурентна среда между всички субекти, които ще го прилагат. \"Предложението на Министерството на икономиката, надявам се, че колегите от Министерския съвет ще го подкрепят, е удължаване на срока за влизане в сила на закона след решение на Народното събрание\", добави икономическият министър.", "date": "2019.01.08", "title": "Кабинетът ще поиска да се отложи действието на закона, затрудняващ малките търговци на горива"}
{"url": "https://www.dnevnik.bg/sport/2019/01/08/3372042_solari_poiska_po-goliama_koncentraciia_ot_real_v/", "text": "Треньорът на \"Реал\" (Мадрид) Сантяго Солари призова своите футболисти да покажат характер и да излязат от трудната ситуация, в която попаднаха от началото на годината. Съставът записа равенство и загуба в последните си два мача, като  поражението от \"Реал Сосиедад\"  на \"Сантяго Бернабеу\" дойде изненадващо. \"Реал\" е на 10 точки от лидера в Ла Лига \"Барселона\", а в четвъртък среща \"Леганес\" в мач за Купата на краля. \"Трябва да бъдем по-внимателни в началото на нашите мачове. Мисля, че това е областта, в която трябва да доста да подобрим представянето си\", каза Солари. Получаването на ранни голове е слабост на \"Реал\" още при Хулен Лопетеги, който беше уволнен през октомври, преди да бъде назначен Солари. Аржентинският специалист обяви, че всички в \"Реал\" са мотивирани за предстоящия мач с \"Леганес\", който е от осминафиналите в турнира. За последно мадридският тим спечели Купата на краля през 2014 г. \"Леганес\" е отбор, който не бива да бъде подценяван. Освен това за нас е допълнителна мотивация, че не сме печелили отдавна надпреварата, така че ще я атакуваме с още по-голямо желание\", каза Солари. Треньорът отказа да коментира новината, че Гарет Бейл е напуснал преждевременно стадион \"Сантяго Бернабеу\" по време на загубата от \"Сосиедад\". Солари добави, че подобна ситуация се отнася за клуба, а не за публичното пространство.", "date": "2019.01.08", "title": "Солари поиска по-голяма концентрация от \"Реал\" в началото на мачовете"}
{"url": "https://www.dnevnik.bg/bulgaria/2019/01/08/3372078_ivancheva_i_petrova_niama_da_se_vrushtat_v_aresta/", "text": "Десислава Иванчева и Биляна Петрова няма да бъдат върнати в килията, остават под домашен арест. Това съобщи на своята страница във Фейсбук отстранената кметица на район \"Младост\" Десислава Иванчева, която заедно с бившия заместник-кмет Биляна Петрова и бившият кмет Петко Дюлгеров са подсъдими за подкуп. Апелативният специализиран съд /АСпС/ се е произнесъл днес на закрито заседание, като е оставил в сила определението на първоинстанционния специализиран съд, което промени мярката за неотклонение на подсъдимите от задържане под стража в домашен арест. Досега апелативната инстанция отменяше всички определения, с които подсъдимите бяха освобождавани от килията. По-рано  днес  пред журналисти Иванчева каза, че домашният арест, който се осъществява под контрола на Седмо РПУ, \"ги устройва\". Дава им възможност да се запознават с материалите по делото и да готвят защитата си, макар че при всяко иззвъняване се стряскали и си мислят, че идва полицай.", "date": "2019.01.08", "title": "Иванчева и Петрова няма да се връщат в ареста"}
{"url": "https://www.dnevnik.bg/sviat/2019/01/08/3371877_naviite_televizora_ili_kakvo_predlaga_izlojenieto_za/", "text": "Изложението за потребителска електроника в Лас Вегас продължава с редица зрелищни предложения на технологичните компании, информира \"Асошиейтед прес\". Сгъваеми телевизори В ерата на стрийминг услугите, достъпни през смартфони, големите телевизори вече не заемат централното място в множество дневни. Южнокорейският производител на електроника Ел Джи (LG) дава своя принос за изчезването на екраните от поглед с 65-инчов модел, който може да се навива надолу и прибира в основата с натискането на едно копче. Дори навити, телевизорите могат да се използват за слушане на музика, а в полуразгънато състояние показват часовник. Ел Джи съобщи, че телевизорът ще бъде пуснат в продажба по-късно тази година, но не посочи цената. Междувременно Ел Джи, \"Самсунг\" (Samsung) и други компании представиха телевизори с 8К резолюция, или четири пъти по-голяма от резолюцията на използваните сега Ейч Ди екрани и два пъти по-голяма от 4К екраните, до които повечето потребители още известно време няма да имат достъп. Засега използването на 8К технологията е ограничено до експериментални емисии, като например излъчване на олимпийски игри. Анализаторите вярват, че за разлика от предишни иновативни технологии като 3D телевизията 8К форматът в крайна сметка ще успее да се наложи, макар и не повсеместно. \"Самсунг\" представи първия си 8К телевизор миналата година - моделът с 85-инчов екран струваше 15 хил. долара. Вчера компанията предложи и други размери, макар и да не съобщи цените им. Ел Джи планира два 8К модела, а Ти Си Ел (TCL) обяви проект за 8К телевизор с вградена стрийминг технология \"Року\" (Roku). Нов участник с вековен опит  На изложението в Лас Вегас тази година за пръв път се включи компанията за потребителски стоки \"Проктър енд Гембъл\" (Procter & Gamble), която има зад гърба си 180-годишна история. Предлагайки нагряваща се самобръсначка и четка за зъби с изкуствен интелект, компанията посочи, че трябва да вложи технологии в предметите за всекидневна употреба, за да отговори на желанията на клиентите. Сред продуктите на \"Проктър енд Гембъл\" е водоустойчива самобръсначка \"Жилет\" (Gillette), която може да се самонагрее, както и електрическа четка за зъби \"Орал-Би\" (Oral-B), която сигнализира, ако сте пропуснали да почистите някоя зона. Компанията представи и устройството \"Опте\" (Opte), което сканира кожата и освобождава серум, прикриващ пигментация, дължаща се на възрастта или други причини. Макар някои от продуктите да бяха продавани при демонстрациите, цените все още не са обявени. По-малко внимание към самоуправляващите се коли Тази година изложението обръща по-малко внимание на самоуправляващите се автомобили спрямо миналогодишното издание въпреки продължаващото въодушевление от развитието на технологиите в сектора. Услугата за споделени пътувания \"Лифт\" (Lyft) миналата година пусна в Лас Вегас самоуправляващи се таксита, които вече са извършили над 30 хил. платени пътувания. \"Даймлер\" (Daimler) представи вчера самоуправляващ се камион, а \"Бош\" (Bosh) и \"Мей мобилити\" (May Mobility) - отделни концепции за безпилотен автобус. Същевременно директори на \"Ауди\" (Audi), \"Тойота\" (Toyota), производителя на чипове \"Нвидиа\" (Nvidia), подразделението на \"Гугъл\" \"Уеймо\" (Waymo) и няколко стартъп компании обединиха усилията си да убедят обществеността, че самоуправляващите се автомобили са безопасни. Те увериха, че съвместните им усилия не са лобистка акция, а единен фронт в опит да се противодейства на общественото объркване, страхове и нереалистични очаквания от технологията за самоуправление. През последната година имаше редица случаи на катастрофи със самоуправляващи се автомобили, включително кола на \"Юбър\" (Uber), която фатално блъсна пешеходец през март. \"Юбър\" и \"Тесла\" (Tesla), която също имаше катастрофи, обаче не се включиха в групата. Съобщения с финес  На фона на изобилието от свързани устройства, за да накарате някого да инвестира 700 долара в някое от тях, известна артистичност помага. Японската \"Муи Лаб\" (Mui Lab) е разработила свързан с интернет стенен панел от смокиново дърво, чрез което можете да изпращате съобщения, да проверявате времето или да контролирате други устройства в дома като лампите и термостата. При работа с панела по повърхността му се появяват светлинни букви и икони, които изчезват, когато той е неактивен. Компанията се опитва да привнесе по-естествено усещане в домовете, посочва главният й изпълнителен директор Кадзунори Оки. /БТА", "date": "2019.01.08", "title": "\"Навийте телевизора\", или какво предлага изложението за електроника в Лас Вегас"}
{"url": "https://www.dnevnik.bg/sviat/2019/01/08/3372082_beliiat_dom_ochakva_razgovorite_s_bulgariia_za/", "text": "Администрацията на президента Доналд Тръмп приветства плановете за модернизация на въоръжените сили на България и очаква нейния предстоящ избор на нов многоцелеви изтребител. Съединените щати остават ангажирани да работят заедно с българското правителство по определяне на окончателните параметри на потенциална продажба на F-16, така че да отговарят на бюджетните и оперативни изисквания, като едновременно с това предлагат отлични оперативни способности. Това се казва в официално изявление на Белия дом, разпространено до българските медии от посолството на САЩ в София. Ние сме убедени, че F-16 блок 70 предлага на България най-добрата възможна комбинация от цена, бойни способности и взаимна съвместимост с другите натовски военновъздушни сили. Ако F-16 блок 70 бъде избран от България, то той ще служи на българските Военновъздушни сили ефикасно и надеждно десетилетия наред, се казва в съобщението. Администрацията на президента на САЩ уверява, че F-16 блок 70 предлага и най-модерна технология. Придобиването му от България ще предостави на българските Военновъздушни сили възможността надеждно да защитават българското въздушно пространство и да участват в операции заедно с НАТО и всички други военновъздушни сили, които притежават F-16, включително всички съседни на България страни, се казва в становището на Белия дом. В него се добавя, че придобиването на изтребителя F-16 блок 70 ще продължи да засилва дългосрочната подкрепа и сътрудничество с Военновъздушните сили на САЩ и другите натовски военновъздушни сили. Съединените щати очакват да продължат разговорите с правителството на България при придвижването на това решение. На 21 декември м.г. в Министерския съвет е внесено проекторешение, според което  страната се спира на американските F-16  в конкуренцията на шведските \"Грипен\". Очаква се правителството да го приеме на заседанието си утре. Междувременно президентът Румен Радев изрази мнение, че  конкурсът е удар по България.", "date": "2019.01.08", "title": "Белият дом очаква разговорите с България за покупката на F-16 да продължат"}
{"url": "https://www.dnevnik.bg/sport/2019/01/08/3372104_sudut_v_torino_zaporira_chetiri_imota_na_vidal_zaradi/", "text": "Халфът на \"Барселона\" Артуро Видал е изправен пред проблеми с властите, информира вестник \"Марка\". Чилиецът е получил последно предупреждение от съда в Торино за неплатени дългове, заради което е четири негови имота в покрайнините на града са запорирани. Футболистът притежава четири къщи в градчето Монкалиери, намиращо се на 9 километра южно от Торино. Съдът e запорирал имотите на Видал, където той живееше между 2011 и 2015 г., докато беше играч на \"Ювентус\". Причината е неплатен дълг от 17 хиляди евро към туристическа агенция. Според данните на съда Видал е организирал пътувания с агенцията, които впоследствие не е платил. Заради разноските по делото сумата, която футболистът трябва да изплати е 18 489 евро. Отделно от дълга към туристическата агенция съдът задължава играча да плати още малко над 12 хиляди евро. Последното писмо, което съдът е изпратил до играча е с дата 24 декември. Тогава му е даден срок да плати задълженията си до края на 2018 г., което не се е случило. Следващата стъпка, която властите в Торино ще предприемат е организиране на търг за имотите.", "date": "2019.01.08", "title": "Съдът в Торино запорира четири имота на Видал заради дългове"}
{"url": "https://www.dnevnik.bg/sviat/2019/01/08/3372107_britanskiiat_parlament_prie_popravka_koiato_shte/", "text": "Британският парламент нанесе днес удар на правителството, като прие поправка, която цели да създаде пречки пред евентуално излизане на страната от ЕС без одобрена сделка, съобщи \"Асошиейтед прес\", цитирана от БТА. Нов текст в Закона за финансите забранява да се правят разходи за подготовка на т.нар. Брекзит без сделка, освен ако това не бъде разрешено от парламента. Вотът показа колко голяма е съпротивата в парламента пред евентуални планове за напускане на ЕС на 29 март без сделка. Днешната поправка бе приета с 303 гласа срещу 296 против, съобщи Ройтерс. Това гласуване е важна стъпка да се предотврати Брекзит без сделка. То показва, че в парламента няма мнозинство за излизане от ЕС без споразумение, каза лидерът на опозиционната Лейбъристка партия Джереми Корбин.", "date": "2019.01.08", "title": "Британският парламент прие поправка, която ще затрудни евентуален Брекзит без сделка"}
{"url": "https://www.dnevnik.bg/sviat/2019/01/08/3372109_holandskoto_pravitelstvo_obvini_iran_v_dve_ubiistva_v/", "text": "Холандското правителство обвини Иран днес, че е замесен в убийството на двама холандски граждани от ирански произход в Холандия, предаде \"Франс прес\", цитирана от БТА. Холандската разузнавателна служба (АИВД) твърди, че са налице \"силни индикации, че Иран е причастен към двете убийства - в Алмер през 2015 и в Хага през 2017 г., се казва в писмо, изпратено в парламента и подписано от вътрешния и външния министри на Холандия - Кайса Олонгрен и Стеф Блок. Двамата убити, идентифицирани като Али Мохамед (56 г.) и Ахмад Молла Ниси (52 г.), са били противници на иранския режим. Въз основа на тези данни днес по предложение на холандското правителство  ЕС наложи санкции  на иранското министерство на разузнаването и сигурността и на двама ирански граждани, се казва в писмото. В него се отбелязва също, че по данни на холандската страна иранските власти вероятно са причастни и към подготовка на убийства и атаки на територията на Европейския съюз. \"Франс прес\" припомня по този повод, че през юни м.г. Холандия изгони двама служители в иранското посолство, без да разкрие причините за тяхното експулсиране. Тогава Техеран протестира, като нарече това \"враждебен и деструктивен акт\". Външният министър Стеф Блок, цитиран от ТАСС, призова Иран да сътрудничи в разследването на посочените престъпления и предупреди, че при липса на взаимодействие от страна на Техеран могат да последват и нови санкции. На тези твърди мерки на холандското правителство пръв реагира премиерът на Дания Ларс Льоке Расмусен. \"Обнадеждващо е да видим, че ЕС току-що прие нови прицелни санкции срещу Иран в отговор на негови враждебни действия и заговори, планирани и извършени в Европа, включително и в Дания. . . ЕС остава единен - такива действия са неприемливи и трябва да имат последствия\", подчерта той. \"Франс прес\" припомня, че през октомври м.г Дания отзова посланика си в Техеран, след като предотврати \"атака\" на своя територия срещу ирански опоненти на режима. А в края на юни френските власти обявиха, че също са осуетили нападение от иранските спецслужби срещу демонстрация във Франция на група ирански опозиционери.", "date": "2019.01.08", "title": "Холандското правителство обвини Иран в две убийства в страната"}
{"url": "https://www.dnevnik.bg/sviat/2019/01/08/3372115_emisariat_na_sasht_v_spora_mejdu_sauditska_arabiia_i/", "text": "Антъни Зини, назначен през 2017 г. от правителството на Доналд Тръмп за емисар на САЩ, който да се опита да намери решение на кризата между Саудитска Арабия и Катар, обяви днес, че подава оставката. Това стана в момент, когато държавният секретар Майк Помпео е на обиколка в района, предаде \"Франс прес\", цитирана от БТА. Бившият генерал обясни пред телевизия Си Би Ес, че се отказва от мисията си защото регионалните лидери нямат желание да приемат предложеното от САЩ посредничество или да го улеснят. \"Мисията на ген. Зини бе да помогне за възприемане на идеята за Стратегически съюз в Близкия изток и да започне да я обсъжда с ръководителите в района. Това е в ход благодарение на усилията му\", каза за АФП говорителят на Държавния департамент Робърт Паладино. Според Си Би Ес Зини смята, че тази мисия е излишна, тъй като задачата да насърчат този нов алианс (арабска версия на НАТО, която Вашингтон иска да създаде за противодействие на регионалното влияние на шиитски Иран) вече е възложена и на други висши служители в правителството на Тръмп. \"Правителството ще доведе докрай тази мисия. Ген. Зини каза, че остава на разположение в случай на нужда\", допълни Паладино и благодари на емисаря за работата му. Помпейо, който днес бе в Йордания, ще посети по време на маратонската си обиколка в района шестте страни от Съвета за сътрудничество в Залива, за да ги призове да се обединят срещу регионалния съперник на Рияд - Иран.", "date": "2019.01.08", "title": "Емисарят на САЩ в спора между Саудитска Арабия и Катар подаде оставка"}
{"url": "https://www.dnevnik.bg/sport/2019/01/08/3372126_radoslav_iankov_zavurshi_13-i_v_tretiia_start_ot/", "text": "Радослав Янков завърши на 13-о място в на паралелния слалом от Световната купа по сноуборд в Бад Гащайн, Австрия. Българинът отпадна в първата серия от осминафиналите след загуба от олимпийския шампион в паралелния гигантски слалом Невин Галмарини от Швейцария. Победител в състезанието стана германецът Щефан Баумайстер, който спечели големия финал срещу Дарио Кавицел. Трети се нареди Бенямин Карл. В генералното класиране за Световната купа Радослав Янков е на 24-о място с 296.10 точки. Лидер е Бенямин Карл с 2000 точки. В подреждането за малката световна купа в паралелните дисциплини Янков е 13-и с 200 точки, а начело е Щефан Баумайстер с 1000 точки. При жените в Бад Гащайн триумфира представителката на домакините Клаудия Риглер. Олимпийската шампионка Естер Ледецка е начело в генералното класиране за Световната купа за сезона с 1800 точки.", "date": "2019.01.08", "title": "Радослав Янков завърши 13-и в третия старт от Световната купа"}
