{"url": "https://www.dnevnik.bg/sport/2018/12/05/3357092_junaited_i_arsenal_si_poprechiha_vzaimno_v_lud_mach/", "text": "Дербито от 15-ия кръг на Висшата лига между \"Манчестър юнайтед\" и \"Арсенал\" завърши без победител – 2:2. Близо 75 хиляди зрители на \"Олд Трафорд\" станаха свидетели на зрелищен сблъсък, който предложи всичко, но двата тима трябваше да си поделят по една точка. Два пъти \"Арсенал\" повеждаше с попадения на Шкодран Мустафи и Александър Лаказет, но \"Юнайтед\" показа характер, изравнявайки чрез Антони Марсиал и Джеси Лингард. Резултатът свали \"Арсенал\" извън топ 4, независимо от  загубата на \"Челси\" . \"Артилеристите\" имат 31 точки, колкото и сините, но са пети заради по-лоша голова разлика. \"Юнайтед\" е осми с 23 точки,колкото имат още шестият \"Евертън\" и седмият \"Борнемут\". Серията без загуба на \"Арсенал\" във всички турнири се простира вече в 20 поредни срещи. Във Висшата лига \"артилеристите\" са непобедени от втория кръг (13 мача поред). \"Юнайтед\" пък не можа да спечели четвърти пореден мач, като последните три завършиха наравно. От началото на двубоя \"Юнайтед\" започна много агресивно и с повече енергия от гостите. Жозе Моуриньо беше направил редица промени, като изненадващо остави на пейката Пол Погба, Ромелу Лукаку и Хуан Мата. В предни позиции действаха бързите Маркъс Рашфорд, Антони Марсиал и Джеси Лингард, които постоянно сменяха местата си. Рядък шанс за изява пък получиха Маркос Рохо, Ерик Баи и Крис Смолинг. В \"Арсенал\" заради наказание липсваше Гранит Джака, а след добрите си игри напоследък титуляр започна Аарън Рамзи. В началните минути \"червените дяволи\" имаха два добри шанса. Първо Рашфорд стреля мощно с десния крак, но изстрелът му попадна право в обсега на Бернд Лено. Малко по-късно късметът си опита и Марсиал, но той стреля прекалено слабо. След 15-ата минута \"Арсенал\" овладя натиска на домакините и започна да задържа по-трайно топката. \"Артилеристите\" изнасяха постепенно, с повече подавания, но лесно успяваха да преодоляват средната линия и да намират с лице към вратата на противника Алекс Айоби и Рамзи. Няколко пъти отляво гостите огранизираха опасни атаки, като опитваха да пробиват през младия Диого Далот. Точно след корнер в 25-ата минута, спечелен през зоната на Далот \"артилеристите\" откриха. Лукас Торейра центрира, а Мустафи беше оставен непокрит и стреля с глава. Ударът на германеца не беше силен, но Давид Де Хеа не се намеси добре, като изпусна топката в мрежата си. Впоследствие тя беше изчистена, но технологията на часовника на рефера Андре Маринър показа, че гол има. Попадението беше девето във вратата на \"червените дяволи\" на \"Олд Трафорд\" в седмото им домакинство за сезона. Същият брой тимът на Жозе Моуриньо допусна във всичките си домакинства през миналия сезон. Предимството на \"артилеристите\" трая само пет минути, след като половин час след началото на двубоя \"Юнайтед\" изравни. Антони Марсиал се разписа след подаване на Андер Ерера и разконцентрирани действия на защитата на \"Арсенал\". Рохо стреля от пряк свободен удар, но Лено изби. Все пак Ерера притича до крайната линия и центрира към дузпата, където Марсиал беше непокрит и вкара. Французинът се разписа навръх 23-ия си рожден и стана едва вторият играч на \"Юнайтед\", който го прави след Уейн Рууни през 2004 г. След бързата размяна на голове в двете врати агресивните действия на \"Олд Трафорд\" зачестиха. За осем минути съдията Андре Маринър показа пет жълти картона – три за домакините и два за гостите. Рохо пък извади късмет, че не беше изгонен заради безразсъдно влизане срещу Гендузи. \"Арсенал\" даде и две жертви, като Рамзи и Роб Холдинг напуснаха принудително заради травми. Халфът пострада в борба за топката с Матич, а централният защитник контузи коляното си при контакт с Рашфорд. След почивката двубоят стана още по-интересен и се игра на много високо темпо. Подобно на първата част \"Юнайтед\" имаше ранно предимство и натискаше основно чрез Марсиал и Лингард. Няколко пъти двамата бързи нападатели създаваха смут в наказателното поле на гостите. След 60-ата минута \"Арсенал\" успя да пренесе играта в по-предни позиции, а малко по-късно на терена се появи и Александър Лаказет. Френският нападател замени Айоби в 65-ата минута, а само три по-късно се разписа. Рохо сгреши елементарно при изнасянето на топката, Лаказет напредна в наказателното поле и вкара в мрежата на Де Хеа – 1:2. За капак Лаказет получи и тежък удар, като Рохо влезе грубо в краката му, а Смолинг падна с цялата си тежест върху него. Подобно и на първото полувреме предимството на \"Арсенал\" в резултата се задържа съвсем кратко. Само 74 секунди разделиха попадението на Лаказет и изравнителния гол за 2:2 на Джеси Лингард. Английският национал наказа грешка на защитата на \"артилеристите\". Жозе Моуриньо беше решен да използва предимството на отбора си и за последните 20 минути вкара на терена Пол Погба и Маруан Фелайни. В последните десет минути обаче по-добрият тим на терена беше \"Арсенал\". Гостите натиснаха и наложиха натиск, като опитаха всичко, за да вкарат гол. Давид де Хеа се представи силно и спаси две положения. \"Арсенал\" все пак вкара чрез Хенрик Мхитарян, но попадението правилно беше отменено заради засада. В друг мач, игран от 22 часа \"Тотнъм\" победи \"Саутхемптън\" с 3:1 и излезе трети в класирането. \"Шпорите\" са с 33 точки, на шест зад \"Ливърпул\" и осем зад \"Сити\". Головете за \"Тотнъм\" отбелязаха Хари Кейн в деветата, Лукас Моура в 51-ата и Хюн Мин Сон в 55-ата минута. За \"светците\" се разписа Чарли Остин в третата минута на добавеното време. Междинният кръг беше белязан от това, че всеки от 20-те тима във Висшата лига вкара гол. Това е първи подобен случай от 15-ия кръг през сезон 2010-11, който се проведе на 27 и 28 ноември 2010 г.", "date": "2018.12.05", "title": "\"Юнайтед\" и \"Арсенал\" си попречиха взаимно в луд мач"}
{"url": "https://www.dnevnik.bg/bulgaria/2018/12/05/3356964_varna_se_podgotvia_da_subori_novi_200_kushti_v_getoto/", "text": "Не по-малко от 1500 къщи във варненското гето \"Максуда\" най-вероятно ще се окажат незаконни и ще трябва да бъдат съборени в следващите няколко години. Това каза за \"Дневник\" кметът на градския район \"Младост\" Христо Христов по повод започналото вчера ново разчистване на незаконни постройки в гетото. Само за ден за които заповеди за доброволно премахване са били издадени още преди три години. \"Това е достатъчно дълго време, но обитателите им явно не са предприели нищо\", каза Христов. Къщите трябвало да бъдат премахнати още през 2015 г. по време на последната подобна акция, но това не се случило заради напрежението, което тя предизвикала в квартала. Според Христов в момента администрацията му обработва преписките за премахването на още около 200 къщи, които ще бъдат съборени най-вероятно през следващата година. Ако това стане, поредната акция за премахване на незаконно строителство във Варна ще затвърди практиката на общинските власти както през 2015 г. Всички 19 къщи, които са били съборени вчера в \"Максуда\", са били построени върху общински терени, сочи информацията от районното кметство, на чиято територия се намира половината от гетото. \"Обитателите им са били информирани по надлежния ред за принудителното събаряне\", каза Христо Христов. Поне половината от семействата, които са обитавали съборените къщи, обаче се оказали извън страната, повечето от тях в Германия. На останалите е било предложено настаняване в Общинския приют за бездомни и социално слаби, но те са отказали. Сред тях е било и семейство с три деца. Преди месец в отговор на въпроси, зададени от \"Дневник\" във връзка с друга акция по събарянето на цигански къщи, попаднали в новото трасе на бул. \"Васил Левски\", от общинската администрация информираха, че всички те са се оказали общинска собственост, тъй като били построени на общински терени. Освен това те се оказали \"опасни за здравето и живота на обитателите им\". Но само няколко параграфа преди това обяснение в същото писмо се твърдеше, че Въпреки изрично зададения въпрос отговор дали къщите, построени върху общински имоти, са били законни не бе даден. Вместо това в текста се твърдеше, че подобна информация не е събирана, а сградите били разрушени, защото се намирали върху терен с \"нарушената устойчивост на ската под тях, със съществуваща реална опасност от създаване на аварийна ситуация\". Кой и защо е проспал строителството на сгради върху опасен общински терен не стана ясно. Нямат отговор и въпросите как тези постройки са били присъединени към електропреносната и водоснабдителната мрежа, плащали ли са обитателите им данъци и на какво основание? А ако не са – до този момент? Внезапната грижа за \"живота и здравето\" на живеещите в \"Максуда\"  обаче най-вероятно е имала друго обяснение. В случай че са били законно построени, за къщите в \"Максуда\" трябваше да бъдат изплатени обезщетения след отчуждаване. Но още в началото на строителните работи по бул. \"Васил Левски\" се оказа, че  планираните 25 млн. лв. за подобни компенсации са далеч под необходимите . Така с освидетелстването на ромските къщи като \"опасни\" администрацията явно си е спестила разходи, които няма откъде да покрие, като намира оправдание за действията си в това, че е принудена да действа Днес кметът на района, в който се намираха съборените вчера къщи в гетото \"Максуда\", отрече акцията да е имала нещо общо с изграждането на новото трасе на бул. \"Васил Левски\". Неговото строителство е предвидено да приключи през следващата година, когато предстоят поредните избори за местна власт.", "date": "2018.12.05", "title": "Варна се подготвя да събори нови 200 къщи в гетото \"Максуда\" преди изборите догодина"}
{"url": "https://www.dnevnik.bg/sport/2018/12/05/3356963_purviiat_mujki_start_v_biatlona_e_otlojen_zaradi_mugla/", "text": "Първото състезание при мъжете в Световната купа по биатлон е отложено заради лоши метеорологични условия. В сряда от 15.15 ч. трябваше да се състои индивидуалната надпревара на 20 километра в словенския зимен център Поклюка. Гъста мъгла обаче принуди организаторите да преместят старта за четвъртък. Състезанието е насрочено за 11.15 ч. В него ще се включат четирима българи - Владимир Илиев, Антони Синапов, Димитър Герджиков и Красимир Анев, за когото това е най-силната дисциплина. В 15.15 часа по програма трябва да се проведе и първият старт при дамите - индивидуалното на 15 километра. В него ще се включат три българки - Десислава Стоянова, Емилия Йорданова и Даниела Кадева. Ако времето не обърка програмата, в петък ще се проведе първият мъжки спринт за сезона, а в събота ще е първият спринт при дамите. За неделя са насрочени двете преследвания. Сезонът в Световната купа официално стартира в неделя (2 декември), когато се проведоха първите два старта -  смесената и индивидуалната смесена щафета . В първата щафета България в състав Йорданова, Стоянова, Анев и Илиев завърши на 11-о място. Във втората Кадева и Синапов се класираха 18-и от 25 отбора.", "date": "2018.12.05", "title": "Първият мъжки старт в биатлона е отложен заради мъгла"}
{"url": "https://www.dnevnik.bg/video/novinite_na_bnt/2018/12/05/3356984_video_drugite_novini/", "text": "Нови програми за млади учени SpaceX приключи годината с нов рекорд Вече е ясно кой ще води церемонията за оскарите \"Дом за овце и сънища\", част от международен проект Фараонско дефиле на \"Шанел\" \"Роди се звезда\" е най-гледаният филм на годината", "date": "2018.12.05", "title": "Видео: Другите новини"}
{"url": "https://www.dnevnik.bg/detski_dnevnik/2018/12/05/3356987_deca_s_dihatelni_zaboliavaniia_shte_mogat_da_otsustvat/", "text": "Родители на деца с хронични дихателни заболявания ще могат да ги освобождават от училище, когато се очакват дни с високи стойности на фини прахови частици във въздуха. Това каза пред БНР зам.-министърът на образованието Таня Михайлова. Мерките ще се прилагат в цялата страна. От министерството ще информират училищата за предстоящи дни с мръсен въздух. Тогава учебните занятия ще трябва да се провеждат възможно най-кратко на открито. Освен това сградите на училищата ще трябва да се чистят по-често. От своя страна образователният министър Красимир Вълчев уточни, че един или два дни с по-мръсен въздух няма да провокират заболявания сред учениците, съобщава \"Фокус\". По думите му проблемът с фините прахови частици става все по-голям, но подчерта, че обявяването на тези дни за неучебни е крайна мярка. \"Има рискови групи деца – например с бронхиална астма, към които трябва да се подходи с максимална степен на предпазливост. Затова имаме система за София, която не просто регистрира нивата на фините прахови частици, но може и да прогнозира за три дни напред. От нея може да се види, че проблемът е предимно в София\", добави Вълчев и уточни, че за утре и вдругиден системата показва, че няма да има превишение на нормите, но за петък такова се очаква. Инструкциите, които се дават на училищата, са децата да не се извеждат навън и да не се извършват дейности на открито, а децата с хронични проблеми ще могат да бъдат освобождавани от училище по решение на родителите, каза още министърът.", "date": "2018.12.05", "title": "Деца с дихателни заболявания ще могат да отсъстват от училище в дни със замърсен въздух"}
{"url": "https://www.dnevnik.bg/detski_dnevnik/2018/12/05/3356988_obrazovatelnoto_ministerstvo_obmislia_ogranichavane_na/", "text": "Министерството на образованието и науката обмисля ограничаване на възможността за преместване на ученици от едно училище в друго. Засега става въпрос за случаи, в които родителите искат да преместят детето си в по-елитно училище, или за ученици, които са имали прояви на лошо поведение или агресия. Това се разбра от отговори на министър Красимир Вълчев на въпроси на журналисти днес. Към момента единственото условие за преместване е то да бъде в паралелка със същия профил на обучение. Има и случаи, в които последната дума има началникът на съответното регионално управление на образованието. Според думите на министъра предстои да се обмислят и други ограничения. Образователното министерство ще дава предписания как да реагират директорите и учителите, когато въздухът е замърсен. Сред тях са да се ограничат занятията на открито, да се проветрява за по-кратко време и др.", "date": "2018.12.05", "title": "Образователното министерство обмисля ограничаване на възможостта за преместване на ученик в друго училище"}
{"url": "https://www.dnevnik.bg/sport/2018/12/05/3356991_etur_spria_ustrema_na_botev_vraca/", "text": "Етър\" сложи край на серията от четири поредни победи на \"Ботев\" (Враца). Тимът на Красимир Балъков спря устрема на врачани след успех с 2:1 на тежкия терен на стадион \"Ивайло\" във Велико Търново. Звездата на \"Ботев\" Валери Божинов се разписа в пети пореден двубой от Първа лига, но това не помогна на отбора му да продължи добрата си серия. Бившият нападател на \"Манчестър сити\" и \"Ювентус\" върна гостите в мача в 49-ата минута. Домакините обаче удържаха аванса от два гола, който натрупаха след силно първо полувреме. Виолетовите имаха и предимството да играят с човек повече още от 52-ата минута, когато Венцислав Керчев получи спорен директен червен картон. \"Етър\" създаде огромен брой чисти голови положение и можеше да постигне дори по-убедителен успех. В края домакините можеха да бъдат наказани за големите си пропуски пред вратата на \"Ботев\", но все пак стигнаха до заслужена победа. \"Етър\" откри резултата още в седмата минута. Даниел Младенов се озова зад защитата след извеждащо подаване на Георги Сърмов и пусна топката покрай излезлия да го блокира Красимир Костов. В следващите минути се стигна до две принудителни смени заради контузии. Сърмов от \"Етър\" и Георги Вълчев от \"Ботев\" напуснаха терена. В състава на врачани нямаше друг типичен халф на пейката. Това принуди Ангелов да пусне нападателя Валери Домовчийски на непривичен пост. След смените \"Етър\" продължи да доминира и стигна до второ попадение в 41-ата минута. Вратарят Костов допусна груба грешка при центриране след заучено изпълнение на корнер. Той тръгна да боксира топката, но се сблъска със свой съотборник и беше изпреварен от Венцислав Василев, който отбеляза с глава на празна врата. В последната минута на първото полувреме домакините имаха отлична възможност да решат мача с трети гол. Фло Боджадж се озова сам срещу Костов след подхлъзване на Иван Скерлев, но направи неуспешен опит за прехвърлящ удар. \"Ботев\" се върна в мача само четири минути след почивката. Божинов беше изведен зад защитата на \"Етър\" и от границата на наказателното поле насочи топката в долния десен ъгъл на Христо Иванов. Три минути по-късно обаче гостите останаха с човек по-малко. Венцислав Керчев влезе грубо в краката на Василев. Реферът Драгомир Драганов първо извади жълт картон, но след това промени мнението си и показан директен червен. Последва поредица от голови възможности пред вратата на \"Ботев\", но играчите на \"Етър\" ги пропиляха с лека ръка. В 79-ата минута гостите можеха да изравнят. Петър Атанасов се озова сам на десетина метра от вратата, но стреля слабо и право в обсега на вратаря Иванов. \"Етър\" записа трета победа в последните четири кръга и общо осма от 18 мача през сезона. Тимът от Велико Търново събра 27 точки и се изкачи на седма позиция. Със същия точков актив, но с по-добри показатели в директните мачове е \"Черно море\", който затваря топ 6. \"Ботев\" допусна първата си шампионата загуба от края на октомври (0:1 срещу \"Ботев\" (Пловдив) и първо поражение като гост от края на август (0:4 срещу \"Берое\"). Тимът, воден от Сашо Ангелов, заема осмата позиция с 24 точки.", "date": "2018.12.05", "title": "\"Етър\" спря устрема на \"Ботев\" (Враца)"}
{"url": "https://www.dnevnik.bg/sviat/2018/12/05/3356765_budeshteto_na_zapadna_sahara_se_obsujda_v_jeneva_sled/", "text": "В централата на ООН в Женева днес започват разговори между Мароко, фронта \"Полисарио\", Алжир и Мавритания с цел опит за подновяване на преговорите за спорната територия Западна Сахара, които са в мъртва точка от 2012 г. Представена от ООН като \"първа крачка за възобновяване на преговорния процес, който да доведе до справедливо, трайно и взаимноприемливо решение и да позволи на народа на Западна Сахара да се самоопредели\", тази среща във формата \"кръгла маса\" се очертава трудна, тъй като всяка от страните стои твърдо на собствената си позиция. Натовареният със случая от 2017 г. бивш германски президент Хорст Кьолер се надява поне \"да отвори нова страница в политическия процес\", за да бъде намерено в крайна сметка решение за последната територия в Африка, която очаква да получи своя постколониален статут. В публикувана вчера декларация говорителят на генералния секретар на ООН Антониу Гутериш заяви, че той е призовал всички страни в конфликта \"да вземат участие в обсъжданията, без да поставят предварителни условия и в конструктивен дух\". Фронтът \"Полисарио\", който провъзгласи през 1976 г. Сахарска арабска демократична република, настоява за организирането на референдум за самоопределяне. Според организацията референдумът ще реши конфликта, започнал в момента на изтеглянето на испанските заселници. Мароко фактически контролира 80 процента от тази пустинна територия с площ 266 хил. квадратни километра. Мароканската държава третира като една от другите си десет провинции този регион с хиляда километра брегова ивица на Атлантическия океан, богати на риба крайбрежни води и богати на фосфати земи. Рабат, чиято делегация в Женева е водена от министъра на външните работи Насер Бурита, отхвърля всяко друго възможно решение, различно от автономия в рамките на мароканския суверенитет, изтъквайки необходимостта от съхраняване на регионалната стабилност. В очакване на уреждането на конфликта между 100 хил. и 200 хил. (според различните източници и при липса на официално преброяване) бежанци живеят в условия на несигурност в лагери близо до алжирския град Тиндуф, разположен на 1800 км югозападно от Алжир и близо до границата с Мароко. Последният цикъл от организирани от ООН директни преговори започна през март 2007 г. и приключи през март 2012 г. заради постоянните разногласия между Мароко и фронта \"Полисарио\" по отношение на статута на територията и състава на електората, който може да гласува на референдума за самоопределяне. Дневният ред на срещата в Женева е твърде неопределен: \"актуално състояние, регионална интеграция, бъдещи етапи на политическия процес\" (по информация от ООН). Подходът цели да не бъде създавано \"прекалено напрежение и прекалени очаквания\" на тази първа среща, обяснява запознат с въпроса дипломатически източник, изтъквайки лошите отношения между Алжир и Рабат. \"Нова динамика\" Скорошното намаляване от 12 на шест месеца на мандата на сините каски от Мисията на ООН за референдума в Западна Сахара, натоварени да упражняват надзор върху прекратяването на огъня, е част от \"новата динамика\", създадена от номинацията на Кьолер, твърди председателят на комисията за външни работи на фронта \"Полисарио\" и член на делегацията в Женева Мхамед Хадад. Намаляването на мандата бе гласувано в Съвета за сигурност на ООН под натиска на САЩ през април и през октомври с аргумента за цената на мисията и липсата на прогрес на мирния процес. \"Провеждането на преговорите е нещо позитивно, но постигането на истински напредък ще бъде трудно. Към настоящия момент действията на Мароко оставиха ясно впечатление, че неговите представители не идват в Женева, за да преговарят\", заяви пред \"Франс прес\" Нур Бакр, дипломатически експерт в организация, която съветва фронта \"Полисарио\". Мароко поддържа \"трайно политическо решение в духа на компромиса\", но няма да спре да настоява за \"териториалната си цялост и мароканската същност на Сахара\", както наскоро заяви крал Мохамед Шести. Основният съюзник на фронта \"Полисарио\" - Алжир, който ще отиде в Женева \"в качеството си на съседна държава\", насърчава \"директните, искрени и добросъвестни\" преговори между Мароко и фронта \"Полисарио\", за да бъде постигнато \"окончателно решение\". /БТА", "date": "2018.12.05", "title": "Бъдещето на Западна Сахара се обсъжда в Женева след 5 години застой на преговорите"}
{"url": "https://www.dnevnik.bg/video/2018/12/05/3356722_rusiia_pokaza_novoto_si_lazerno_orujie_video/", "text": "Руското министерство на отбраната публикува кадри от \"първото опитно бойно дежурство\" на бойния лазер \"Пересвет\". Видеозаписът с \"уникални кадри от застъпването\" на \"Пересвет\", който в някои части е на въоръжение \"още от миналата година\", идва на фона на  напрежение между Москва и Вашингтон  заради ракетен договор. Според министерството първото дежурство е било на 1 декември. \"Пересвет\" е лазерен комплекс, представен за пръв път от президента Владимир Путин в обръщението към към депутатите на 1 март тази година. По-голямата част от комплекса е засекретена, но се смята, че той ще изпълнява задачи, свързани с противовъздушна и противоракетна отбрана. Според експерти \"Пересвет\" може да се използва и срещу дронове, ракети и самолети. Когато Путин представяше оръжието, той го определи като \"отговор\" на американското решение от 2002 г. за отказ от договора за ограничаване на системи за противоракетна отбрана.", "date": "2018.12.05", "title": "Русия показа новото си лазерно оръжие (видео)"}
{"url": "https://www.dnevnik.bg/sport/2018/12/05/3356880_sauthemptun_naznachi_avstriec_s_misul_da_zapazi/", "text": "Ралф Хазенхютъл е новият мениджър на \"Саутхемптън\", обявиха от клуба. 51-годишният австриец заменя на поста  Марк Хюз, който беше уволнен в понеделник  след незадоволителното представяне на отбора от началото на сезона. Договорът на Хазенхютъл със \"светците\" е до лятото на 2021 г. Австриецът беше без отбор от май, когато напусна германския \"Лайпциг\" след успешен двугодишен престой. \"Успехите в миналото на \"Саутхемптън\" са изградени върху  ясна философия . Тя набляга върху развитието на играчи, както от академията, така и привлечени от други клубове. Способността на Ралф на ръководи играта и да развива таланти са видими и това го прави перфектен избор за мениджър на \"светците\", каза собственикът на клуба Ралф Крюгер. Хазенхютъл ще бъде на трибуните при гостуването на \"Тотнъм\" в сряда, като ще дебютира начело на \"Саутхемптън\" срещу \"Кардиф\" в събота. \"Светците\" се намират в зоната на изпадащите, като имат едва девет точки след 14 кръга. Треньорската кариера на Хазенхютъл започва през 2007 г., като в началото води отбори от долните нива на германския футбол. През сезон 2011-12 австриецът спечели промоция за второто ниво с \"Аален\". Три години по-късно Хазенхютъл вкара \"Инголщат\" в Бундеслигата, като отборът завърши 11-и в историческия си първи сезон в първенството. През лятото на 2016 г. австрийският специалист оглави  проекта в \"Лайпциг\" , чиято философия се осланя върху налагането на млади играчи. В дебютния си сезон в Бундеслигата \"биковете\" надхвърлиха очакванията и завършиха на второ място. Година по-късно тимът остана шести.", "date": "2018.12.05", "title": "\"Саутхемптън\" избра австриец за мениджър с мисъл да запази идентичността си"}
{"url": "https://www.dnevnik.bg/zelen/2018/12/05/3357028_minalata_godina_po_sushtoto_vreme_vuzduhut_v_sofiia/", "text": "Въздухът в София през първите дни на декември миналата година е бил по-мръсен, отколкото сега, каза днес по Би Ти Ви министърът на екологията Нено Димов. Той показа данни от станциите за измерване на замърсяването, като по отношение на броя превишения в рамките на деня близки стойности имало само в \"Павлово\" и \"Младост\". Що се отнася до пиковите нива, само на едно място тази година те са по-високи. Нено Димов призова за отговорно тълкуване на данните на станциите, като обяви, че не е имало 12 пъти превишаване на допустимите норми, а се стигнало до между два и пет пъти пъти по-високи стойности. На уточнението, че става въпрос за пиковите стойности, министърът отговори, че няма норми за пик, а има за средночасово и средноденонощно превишение. Попитан на какво се дължи по-малкото замърсяване на въздуха тази година Димов каза, че автопаркът, колкото и да е стар, все пак естествено се обновява. Освен това проверките на отоплението на сервизи и гумаджийници започнали по-рано. Министърът на екологията посочи, че вече седем града в България изпълняват изискванията на Европейския съюз по отношение на допустимите дни превишаване на нормите за замърсяване - до 35 на година, като сред тях от тази година попадат Варна и Сливен. Спасяването на \"Марица-изток\" било въпрос на национална сигурност На въпрос за позицията на България за нивата на вредни емисии от индустрията, които  бяха обсъждани тази седмица в Катовице , Димов посочи, че страната ни приема вече одобрените цели, които били достатъчно амбициозни, но не е съгласна да се поставят още по-високи. Като аргумент той посочи, че все още не е направен анализ дали набелязаните мерки водят в правилата посока. Министърът подчерта, че правителството има за цел да запази евтиния ток и да спаси мини \"Марица-изток\", защото това било дори въпрос, касаещ националната сигурност, освен работниците и цената на електроенергията. Той изрази задоволство, че и  президентът  е приел позицията на правителството. Попитан защо чак  след \"заплахата\"  от главния прокурор, че ще започне наказателно производство срещу кабинета,  правителството го е натоварило  да започне разговори с \"Юлен\" за концесията на ски зоната над Банско, Нено Димов каза, че се е чакало  решението на съда по делото за Природен парк \"Пирин\" . Той уточни, че най-рано ще започне разговори с \"Юлен\" в седмицата 17 - 21 декември, тъй като следващата седмица имал ангажименти в чужбина. Така може да се окаже, че решението на съда за \"Пирин\" ще излезе преди началото им. Нено Димов уточни, че трябва да се изчистят два основни въпроса - площите на концесионираната територия и концесионното възнаграждение. \"Концесионните възнаграждения не са свързани с площта, а с приходите\", уточни министърът.", "date": "2018.12.05", "title": "Миналата година по същото време въздухът в София беше по-мръсен, обяви министър Димов"}
{"url": "https://www.dnevnik.bg/razvlechenie/2018/12/05/3356976_lego_i_ulica_sezam_pomagat_zaedno_na_decata_bejanci_da/", "text": "Благотворителна организация, основана от производителя на играчки LEGO, дари 100 млн. долара на неправителствената организация, която стои зад хитовото детско предаване \"Улица Сезам\". Дарението цели да помогне за осигуряването на образователни играчки на децата, пострадали от бежанските кризи в Сирия и на общността рохингия в Мианмар, предаде \"Ройтерс\". Децата ще получат детски книжки, игри, видеа и пъзели, представящи популярните герои от \"Улица Сезам\", обяви Фондацията LEGO днес. \"С осигуряването на средства за учене чрез игра на деца в кризисно положение ние можем да смекчим тежките и дългосрочни ефекти от преместването и травмата\", каза изпълнителният директор на фондацията Джон Гудуин. Фондацията LEGO притежава 25 процента от датската компания за производство на играчки и е била основана от фамилията Кристиансен, които са създателите на успешната марка. Фондацията \"Сезам\" (The Sesame Foundation) ще работи с различни организации, включително с базираната в Бангладеш BRAC - най-голямата неправителствена организация в света, която има досег до деца, пострадали от бежанските кризи в Сирия и на общността рохингия в Мианмар Според агенциите на ООН миналата година повече от 700 хил. мюсюлмани от общността рохингия в Мианмар са напуснали страната, бягайки от бързото настъпване на армията. Групи за защита на човешките права и активисти от общността рохингия смятат, че загиналите по време на действията на армията са хиляди. Според Върховния комисариат по бежанците към ООН ( в света 68.5 млн. души е трябвало да сменят своето местообитание. От тях 25 млн. са бежанци, от които половината са под 18-годишна възраст.", "date": "2018.12.05", "title": "LEGO и \"Улица Сезам\" ще помагат заедно на децата бежанци да играят"}
{"url": "https://www.dnevnik.bg/sviat/2018/12/05/3356986_evropa_triabva_da_e_po-ambiciozna_v_zelenata_ikonomika/", "text": "Европа вече се пробуди за риска, че може да изостане, ако не се забърза в надпреварата за нисковъглеродни технологии и икономика, но ще трябва да е по-амбициозна, за да постигне това - включително в наваксването, след като загуби част от преднината си заради Китай. Това написа бившият министър на околната среда Юлиан Попов  във в. \"Файненшъл таймс\"  ден след официалното откриване на срещата на ООН за климата в Катовице, Полша. Попов се позовава на стратегията на Еврокомисията за климата до 2050 г., публикувана миналата седмица, според която целта е \"климатична неутралност\" - или нулеви нетни парникови емисии - до тази година. Климатичната неутралност до 2050 г. е възможна, но иска друга икономическа нагласа, отбелязва Юлиан Попов. Според него документът поражда въпроси, например какви ще са разходите, колко реалистична е целта и какво е въздействието върху климата (Европа отговаря за едва 10 на сто от емисиите в света). Промяна в езика Езикът на Европа за климатичните промени досега даваше сигнал за нелека задача, която обаче трябва да се изпълни - използваха се думи като \"разходи\", \"бреме\" и \"отговорност\". За десетилетие обаче това се промени, а европейските правителства разбраха, че нисковъглеродната икономика е поле на ръст, базиран на иновации, но и на конкуренция. \"Фокусът на европейските лидери се прехвърли от постоянно моделиране на цените и тежестта към това да виждат положителните страни във възможностите за инвестиции и икономическо развитие\", пише още авторът. Ще е нужно обаче да се увеличи \"средносрочната амбиция\" за намаляване на емисиите до 2030 г. във всички ключови сектори - от промишлеността, транспорта и енергетиката до строителството и земеделието, сочи изследване на Европейската фондация за климата. Същият документ сочи и че разходите, ако този процес се ускори, ще са по-малки, отколкото ако това не се случи - заради повишената енергийна ефективност, намалялата употреба на изкопаеми горива и по-доброто управление на търсенето на енергия. С добре координирани действия могат да се мобилизират огромни инвестиции, да се стимулират изследователската дейност, технологиите и иновациите и да се създадат работни места, както и да се осигури положително въздействие върху здравето на жителите. Това би донесло и политически ползи. Не е достатъчно Застъпничеството за нисковъглеродна икономика обаче не би било достатъчно, за да стане Европа по-конкурентна. Европа вече се провали веднъж - с \"горчивия опит на Лисабонската стратегия от 2000 г.\", която трябваше да направи ЕС \"най-конкурентната и динамична основана на знанието икономика в света\", продължава авторът. За да се възползват от новия шанс, европейските правителства, университети и компании трябва да инвестират в нисковъглеродни технологии и въвеждането им на пазара. \"Лидерството на Китай в много нисковъглеродни сектори изненада много хора. Страховете, че китайски компании купуват критични технологии и инфраструктура, трябва да подтикне конкурентите - включително тези в Европа - да променят играта си и да увеличат инвестициите в зелени иновации\", продължава коментарът. \"С малко над 2% от БВП инвестиции в изследователска и развойна дейност Китай вече изпревари ЕС по интензитет на научноизследователската си дейност. Досега Китай инвестираше много в зелени енергийни технологии като възможност за износ.\" За да запази лидерството си, и на Европа ѝ трябват изследвания и иновации, както и мобилизация на финанси и инвестиции. Ако нисковъглеродната стратегия на ЕС успее да се превърне в катализатор за корпоративни инвестиции в иновации и технологии, тя ще има влияние и отвъд границите на съюза. \"Европа е най-големият икономически блок в света. Сериозни действия за климата от ЕС биха принудили всеки, който иска достъп до привлекателните европейски пазари, да се съобрази със свързаните с климата правила. Последиците ще се усетят из целия свят.\"", "date": "2018.12.05", "title": "Европа трябва да е по-амбициозна в зелената икономика, ако не иска да изостане от Китай"}
{"url": "https://www.dnevnik.bg/bulgaria/2018/12/05/3357047_ministrite_imat_dve_sedmici_da_napraviat_predlojeniia/", "text": "Вицепремиерът Томислав Дончев е изпратил днес писмо до всички министри, с което им поставя задача до 20 декември да му изпратят предложения за съкращения в техните администрации, съобщи той пред БНТ. \"Искам колегите да направят предложенията, защото те познават ситуацията в министерствата си най-добре. Ако те не са максимално амбициозни, ще направя предложения, различни от техните\", уточни вицепремиерът. Той посочи, че държавната администрация в момента се състои от 130 хиляди души, а 10 хиляди щата са незаети. Дончев посочи, че няма притеснения за съдбата на освободените, като прогнозира, че при сегашната ситуация на пазара на труда те ще си намерят работа бързо. Мисли се и за прехвърляне на служители от едно място на друго, както и за спиране на назначения на мястото на пенсионирани служители. Коментирайки идеята си  основното образование на стане задължително , Дончев посочи, че в екипа му е имало и идея дори средното образование да е задължително. Според вицепремиера няма как да има конкурентна икономика, която произвежда скъпи неща, без населението да е образовано. \"След десетилетие човек, който не може да чете и пише, ще е извън пазара на труда\", прогнозира Дончев. Той обясни, че за да се реализира идеята му, е нужна е промяна в конституцията и редица закони. Вицепремиерът уточни, че ако идеята се приеме, трябва да се използват методите както на моркова, така и на тоягата, за да бъде наложена тя. Коментирайки образованието, Томислав Дончев посочи, че освен висшата математика в училище трябва да се учи и ролята на институциите. \"Младите хора са институционално неграмотни, там трябва да се засилят нещата\", допълни той. Дончев каза още, че трябва да се наблегне на обучението на кадри, които са нужни на бизнеса.", "date": "2018.12.05", "title": "Министрите имат две седмици да направят предложения за съкращения в администрациите си"}
{"url": "https://www.dnevnik.bg/politika/2018/12/05/3357044_niama_da_ima_pulno_mashinno_glasuvane_a_cik_shte/", "text": "Изборният кодекс ще бъде променен и няма да има машинно и електронно гласуване на европейските избори, които трябва да са през май 2019 г., и местните избори през октомври. Номерата в бюлетините за преференциално гласуване ще бъдат променени, за да се избегне феноменът 15/15, при който се дублират номерата на партиите и на кандидатите. Такива са намеренията на управляващите партии, които бяха изразени с гледането на промени в Изборния кодекс на първо четене от парламентарната правна комисия. Беше подкрепен и проектът на \"Воля\" за видеонаблюдение, което да бъде предавано онлайн, във всички секции въпреки забележките, че това е един от начините за контрол на вота. Номерата на партиите в бюлетините ще са от 1 до 100, а на кандидатите от 100 нагоре. Това предложение направи председателят на правната комисия Данаил Кирилов (ГЕРБ), въпреки че в проекта за промени се предлага номерата в бюлетините да отпаднат съвсем, а Кирилов е един от вносителите му заедно с депутати от \"Обединени патриоти\". Според информация на \"Дневник\" новата идея е съгласувана с ДПС. Машини в секции над 300 избиратели Председателят на ЦИК Ивилина Алексиева изрази задоволство, че предложеният законопроект съвпада с доклада на ЦИК. В проекта се предлага да има машини за гласуване само в секции с над 300 избиратели и машините да бъдат над 1000. Намерението е да няма машинно гласуване в секции зад граница, кораби, секции в затвори и болници. Алексиева поиска \"да бъде оставено в дискрецията\" на ЦИК да реши къде да бъдат секции с машинно гласуване. В България има около 12 400 секции, което означава, че машинно гласуване ще има в около 10% от секциите (бел. авт.). Машините за гласуване трябва да бъдат изработени от държавната фирма \"Информационно обслужване\". Алексиева поиска още да няма конкурс за компютърна обработка на изборните резултати, а в кодекса да се запише, че това ще се прави от \"Информационно обслужаване\". Няма да има скоро електронно гласуване Дистанционно електронно гласуване няма да има скоро заради отлагането на въвеждането на новите лични карти с чип за 2020 г., които трябва да служат като електронен идентификатор. Йордан Цонев (ДПС) каза, че отварянето на Изборния кодекс преди изборите е отваряне на \"кутията на Пандора\". \"В кутията на Пандора е увеличаващо се недоверие към изборния процес\", каза Цонев. За ДПС машинното гласуване увеличава доверието на избиратели, защото ще намали участието на секционните изборни комисии в процеса. За да решим това, трябва да направим машинното гласуване максимално, каза Цонев, според него няма смисъл да има едновременно гласуване на хартия и машинно. \"Ние сме против дистанционното гласуване, след като самата Германия се е отказала. Няма как да знаем кой стои отсреща с паролата в Чикаго. Или кой стои в Истанбул\", каза Цонев. Според него преференциалното гласуване изкривява вота и е най-корпоративното гласуване. Съпартиецът му Хамид Хамид не се съгласи с ЦИК и ГЕРБ, че не може да има машинно гласуване зад граница. Не мога да се съглася, че пътува бус с бюлетини за Франция, а не няколко тъчскрийна, каза Хамид. Ако \"Информационно обслужване\" ще прави машини и ще ги контролира и ще брои резултатите, какъв е смисълът от ЦИК, заяви депутатът от БСП Крум Зарков. Ако е вярно, че ЦИК не може да прави нищо, преди да бъде издаден указ, за какво е постоянно действащ ЦИК, каза Зарков за това, че до ден днешен не са осигурени машини за гласуване въпреки изискванията на закона. Той припомни, че възможността за машинно гласуване беше предвидена още през 2014. и е сила от 2015 г. Г-жо Алексиева вие сте избрана за да прилагате закона, а вместо това направихте всичко възможно, за да не го прилагате, каза още Зарков към председателя на избирателната комисия. \"Писането на закони не е проста работа. За да напишеш закон трябва да познаваш стария\", каза в края на дебатите директорът на законодателната дирекция в парламента Ива Митова. Според нея \"текстът е куц изначално\" и даде пример, че според предложените промени ЦИК ще осигури 1000 машини и при частични избори.", "date": "2018.12.05", "title": "Няма да има пълно машинно гласуване, а ЦИК ще решава в кои секции ще бъде то"}
{"url": "https://www.dnevnik.bg/evropa/2018/12/05/3356835_malko_predi_istoricheskiia_vot_za_brekzit_britancite/", "text": "Докато британските депутати се готвят за  историческо гласуване  на Договора за излизане от Европейския съюз, Обединеното кралство пак е в агитационна кампания и разделенията около референдума от 2016 г. изплуват отново. Докато активистите в полза на  втори референдум  поставят щандове по коледните базари, най-пламенните поддръжници на Брекзит кръстосват страната, за да възхваляват ясно и окончателно излизане от ЕС. \"Все едно сме отново през 2016 г.\", пише редакторът на \"Политико\" Джак Бланчард, като подчертава неотдавнашната поредица катастрофични  икономически прогнози  и настоящите разгорещени политически дебати. Двете страни са единодушни поне в едно нещо: да оказват  натиск върху депутатите  преди вота на 11 декември с надежда, че тяхното виждане за бъдещето на страната ще спечели мнозинството от гласовете. Някои анкети показват, че са малцинство британците, които подкрепят споразумението,  сключено с Брюксел  от министър-председателя Тереза Мей, и желаят да се сложи край на този безкраен дебат. Но привържениците на твърд Брекзит искат да се изплъзнат от \"пипалата\" на Европа веднъж завинаги, а по-умерените агитират за споразумение, запазващо по-тесни връзки с ЕС.Други пък се надяват, че  евентуално отхвърляне от депутатите  на споразумението, сключено от Тереза Мей, ще доведе до втори референдум, срещу който тя яростно се противопоставя. За момента всички варианти са възможни. \"Няма напредък към помирение\", признава Том Кларксън от консултанската компания \"БританТинкс\" (BritainThinks). \"Брекзит води до огромно разделение\", заяви със съжаление той, подчертавайки, че темата предизвиква семейни кавги, руши приятелства и създава  \"общо песимистично настроение\" . Уморени от Брекзит Според проучване, реализирано от социологическата агенция \"Сървейшън\" (Survation) сред 1030 души, 46 процента от британците сега биха предпочели да останат в ЕС, срещу 37 на сто, които са за напускане. Все пак, 41 процента биха желали техният депутат да гласува в полза на споразумението, предложено от Тереза Мей, срещу 38 на сто, които биха желали той да му се противопостави. \"Има разлика между това, което хората желаят и това, което мислят, че е желателно в сегашната политическа обстановка\", изтъква Деймиън Лайънс Лоу от \"Сървейшън\". Това противоречие създаде \"безизходица, която може да бъде преодоляна само с връщане при урните за нов референдум или нови избори\", заключава той. Въпреки това дори привържениците на втори референдум признават, че резултатите може да се окажат подобни на тези от 2016 г., с 52 процента от гласовете за излизане на Обединеното кралство от Европейския съюз. Правителството твърди, че по-голямата част от британците сега желаят Брекзит да се случи, за да могат да продължат напред. Министърът на външните работи Джереми Хънт дори въведе термин за уморените от Брекзит - \"БоБс\" (от Bored of Brexit, съкратено BoBs). \"Те желаят да приключим с дебатите и да приложим онова, за което е гласувано\", казва той. \"Коледен календар\" \"Проблемът е, че две години и половина след референдума и няколко месеца (до излизането от ЕС, определено за 29 март 2019 г.) все още не знаем какво бъдеще искаме\", казва от своя страна Джереми Уорнър, редактор на \"Дейли телеграф\". Според проучване на университета Кингс колидж общественият дебат е доминиран от двете крайности от всяка страна, създавайки \"нестабилна и непредсказуема атмосфера\". Всъщност правителството може да падне във всеки момент, страната рискува да излезе от ЕС без споразумение и е надвиснала сянката за евентуален втори референдум. \"Подгответе се за \"коледен календар\" преди Брекзит, в който всеки ден се разкрива нова ужасна картинка\", пише редакторът на \"Гардиън\" Марина Хайд. /БТА", "date": "2018.12.05", "title": "Малко преди историческия вот за Брекзит британците са по-разделени от всякога"}
{"url": "https://www.dnevnik.bg/bulgaria/2018/12/05/3351883_curkvata_pochita_sveti_sava_osveshteni/", "text": " Българската православна църква чества днес празника на свети Сава Освещени - монахът, основал прочутия едноименен манастир край Йерусалим. Св. Сава се родил в 4 в. в Кападокия в знатно и богато семейство, разказва житието му. Още като младеж обаче се отдал на строг постнически живот, като преминал всички монашески служби с безропотно послушание и усърден труд. Той обаче желаел пълна самота, за да може всецяло да се предаде на молитва. Веднъж, като заспал след дълга молитва, в съня си видял ангел, който му посочил една пещера на мястото, където се намирал изсъхналият Силоамски поток. Като се събудил, преподобни Сава се отправил към това място и се поселил в пещерата. След няколко години на уединение към започнали да се присъединяват други и така бил основан манастирът \"Св. Сава Освещени\". В народните поверия в различните краища на България светецът е почитан и като мъж, и като жена и е смятан за брат/сестра на  св. Варвара  и св. Никола. Сава е представян като добрия, който моли Варвара да не пуска от ръкава си ледени зърна по нивите. Пак според вярванията Варвара и Сава подготвят трапезата за Никулден, оттам и поговорката \"Варвара вари, Сава пече, Никола гости гощава\". Според някои вярвания Варвара и Сава са сестри девици, които се грижат за здравето на децата. Те се смятат още за орисници, които определят съдбата на новородените. На този ден гадателки и баячки правят магии за задомяване на неомъжените момичета, които отиват на тайно място по късна доба, носейки само сито и брашно, и докато месят, старите жени ги учат на хитрини за къщната работа и как да си намерят подходящ жених. Омъжените, но все още незаченали жени пресяват брашно преди изгрев слънце през обърнато сито, докато най-старата жена в дома нарежда \"Обърни, чедо, ситото, че да ти се обърне коремът\". За здраве и плодородие всички жени раздават питки на празника. Друга традиция е да се празнува за сечено и порязано, на този ден никой не трябва да пипа остри предмети, за да не се порязва никой вкъщи през идната година.", "date": "2018.12.05", "title": "Църквата почита свети Сава Освещени"}
{"url": "https://www.dnevnik.bg/politika/2018/12/05/3356414_parlamentut_shte_glasuva_ostavkata_na_ivailo_moskovski/", "text": "Два месеца след като се върна в парламента, Ивайло Московски от ГЕРБ ще бъде освободен като депутат днес. По правителствено решение той е кандидат на страната ни за вицепрезидент на Черноморската банка за търговия и развитие и се очаква да заеме поста, който е ротационен. Ивайло Московски подаде оставка като транспортен министър през лятото по искане на премиера Бойко Борисов заради тежката катастрофа край Своге. Оставки подадоха и министрите Николай Нанков и Валентин Радев. Нанков се върна в регионалното министерство като заместник-министър, а Радев е депутат.", "date": "2018.12.05", "title": "Парламентът ще гласува оставката на Ивайло Московски като депутат"}
{"url": "https://www.dnevnik.bg/bulgaria/2018/12/05/3356402_apelativniiat_specsud_shte_reshi_dali_da_pusne_pod/", "text": "Днес Апелативният спецсъд ще се произнесе дали подсъдимите за подкуп бивш кмет на столичния квартал \"Младост\" Десислава Иванчева и заместничката ѝ Биляна Петрова излизат под домашен арест, или остават в килията, където се намират от деня на задържането им на 17 април 2018 г. На 16 ноември първонистанзионният специализиран съд за втори път замени най-тежката мярка за неотклонение - \"задържане под стража\" в по-леката - \"домашен арест\". Втората съдебна инстанция обаче веднага спря изпълнението на определението на съдия Иво Хинов - с неясни мотиви, до произнасяне по същество. Междувременно председателят на Върховният касационен съд (ВКС) Лозан Панов назначи проверка на движението на делото в Апелативния съд. Назначената от Панов проверка трябва да обхване цялостната организация и дейността на съда по всички дела, които е гледал до момента за изменение на мерките на Иванчева и Петрова. До момента апелативният спецсъд многократно е потвърждавал задържането на двете, а веднъж отмени и определение на съдия Хинов, с което той отново ги беше пуснал под домашен арест. Проверяващите трябва да установят колко такива дела са били образувани от задържането на подсъдимите през април, администрирането на документите от страна на първоинстанционния спецсъд и постъпването им в апелативния, регистрирането и образуването на делата, избора на съдия-докладчик и на членовете на съдебните състави, както и сроковете за произнасяне. Материалите бяха предоставени на върховния съд,  въпреки че от прокуратурата изпратиха писмо, в което предложиха делото да бъде предадено  след произнасянето на съда, за да няма съмнение в безпристрастното произнасяне по мерките за неотклонение.  В петък пък 11 от съдиите в апелативния спецсъд начело с председателя Георги Ушев  изпратиха до Висшия съдебен съвет (ВСС) искане да вземе становище по назначената проверка. Те поискаха ВСС да каже дали такава проверка е изобщо допустима по неприключило производство и дали заповедта на Лозан Панов не е проява на тенденциозно отношение. Според съдиите става дума и за институционален натиск. В края на ноември  ом будсманът Мая Манолова  разпрати до медиите снимки от килиите на Иванчева и Петрова. Какви са условията в ареста, където стоят двете жени вижте  тук . Правосъдният министър  Цецка Цачева  коментира въпроса с това, че \"всички задържани лица се третират еднакво, няма ВИП арестанти\". Насроченото за вчера съвещание във връзка с условията в арестите бе отменено заради неотложни ангажименти на главния прокурор Сотир Цацаров и вътрешния министър Младен Маринов. Все още не е известно на коя дата ще се проведе. ", "date": "2018.12.05", "title": "Апелативният спецсъд ще реши дали да пусне под домашен арест Иванчева и Петрова"}
{"url": "https://www.dnevnik.bg/sport/2018/12/05/3356362_izgubeni_v_prevoda_ili_kak_pekin_vuvejda_red_v/", "text": "Хлъзгайте се внимателно\", \"изчакайте реда си зад порцията ориз\", \"ако ви откраднат, обадете се веднъж на полицията\", \"моля, използвайте хартиена кърпа от кутията извън тоалетната\"... Подобни надписи, които звучат странно по смисъл, могат да бъдат забелязани на различни обществени места в Китай. Причината е, че много думи от местния език (мандарин), имат няколко значения при превода им на английски. Министерството на външните работи Пекин обаче се е заело да поправи смисловите грешки, за да направи града по-приветлив за чужденците, които се очакват за зимните олимпийски игри през 2022 г. \"Преводите на публичните табели не само помагат на чужденците, но качеството им оформят имиджа на града\", каза Чън Минмин, вицепрезидент на Асоциацията на преводачите в Китай. Според информация на китайските медии властите в Пекин вече са проверили над 2 милиона подобни надписа на обществени места след влизането в сила на националния стандарт за английски преводи от 1 декември 2017 г. Създаден е още сайт, в който жителите на града могат да подават сигнали.", "date": "2018.12.05", "title": "Изгубени в превода, или как Пекин въвежда ред в английския преди игрите през 2022 г."}
{"url": "https://www.dnevnik.bg/sviat/2018/12/05/3355927_alon_kadish_istorik_celite_na_izrael_i_rusiia_v_siriia/", "text": "Той бе в София за семинара \"Укрепване на националната и регионалната сигурност: гледни точки от България и Израел. Да опознаем израелските отбранителни сили\", който се състоя в края на ноември.  - Необичайните неща са заложени в историята. Армията се появява като милиция с два основни, романтични идеала: че националната армия ще улесни създаването на националната държава и че може да помогне за еднокласово социалистическо общество. След британската окупация на Палестина еврейската общност, доминирана от партии на работници, създава съюз, който да се грижи за всичко: от защита на права до банкови услуги, здравеопазване, образование и свободно време. Самоотбраната е само една от областите – идеята е милицията да помага на британските власти. На практика всяка общност според усещането си за опасност и спешност създава свой собствен комитет за отбрана и заделя пари за него. Според (първия премиер на Израел Давид) Бен Гурион след 1948 г. Израел трябва да формира обикновена армия, докато милицията държи териториалното статукво. През първите месеци на 1948-а обаче насилието излиза извън контрол: на Израел се налага да създава армия и да се бие едновременно. Победата от 1948-а се счита за чудо и нищо по-малко. Запазват се моделът \"от всичко по малко\" и идеалът за \"народна армия\" и за това винаги ще има практически причини. Например повечето хора с изключение на ултрарелигиозните са получили някакво обучение и в извънредна ситуация ще е много лесно да се мобилизират ако не 100%, поне по-голямата способност за защита. През 1948-а я има и мисълта, че армията може да е много полезна за държавно строителство – приемането на нови мигранти, обучението по иврит, възпитанието в идеалите. Тази социализация е в процеса на битките. Особено в първите години външната заплаха се оттегля, защото арабските страни са заети със собствените си революции. Утвърждава се идеята, че армията е много ефективна като топилня. Дошлите получават национално образование, дори с нетипични дейности като грижа за земята - при много национални движения най-големите патриоти са провинциалните общности заради пряката връзка между тях и земята, почвата. Армията е и едно от най-добрите средства за укрепяне на връзката между Израел и диаспората. Евреи, напуснали като малки, идват в Израел, за да служат като доброволци за 3 години и стават в същността си израелци заради споделения опит на военната служба. Това не е уникално. Ако питате швейцарец какво е да си швейцарец, военният опит е една от спойките, обединява обществото и подхранва идентичността. Освен това армията насърчава равенството между половете. Това не е нейна отговорност и все пак тя направи чудеса в израелското общество, отваряйки множество позиции за жени. Друг проблем на Израел: как да се въвлекат ултраортодоксалните на пазара на труда. И тук армията е силно ефективна. Вероятно заради старата си роля на топилня тя се оказа много способна да се справя с много от държавите цели, по.добре от всяка друга агенция. - Можете да го кажете, да. Армията няма същата позиция като професионална, доброволна армия, но и не е отделна от общесгвото. Действително е навсякъде, вездесъща. В сухопътните войски например можете да станете офицер само от бойните редици. Не можете да започнете военната си служба, като се присъедините към офицерски курс. Всеки се записва на едно и също ниво, трябва да минете през тренировка, докато не стигнете тези, които имат качествата и квалификациите. Оттам и идеята, че лидерството идва отдолу. Тук няма офицерска класа - имате войници, станали офицери, а после отишли да са цивилни. Така разстоянието между войници и цивилни е още по-малко. Излиза от цивилния живот, връща се, така че авторитетът върху запасняците винаги е много ограничен, ние всички сме цивилни. Да използвам реториката на народната армия - авторитетът им е по-голям, защото трябва да се докажат като естествени лидери, а не заради формален авторитет, базиран на по-високия им чин. И колкото и странно да звучи, това работи. Означава, че запасните офицери трябва да работят много повече. Няма сигурност, че заповедта на офицер ще се изпълни, ако издалият я не е признат от войниците като техен лидер. - Всеки служи, от всички страни на политическия спектър. И тук е и идеологията на народната армия - тъй като тя представлява цялото население, не може да е политическа. Не би могла например да започне преврат, тъй като той ще е само на част от народа. Разбира се, службата в армията повлиява на всички - чрез контакта с други части на обществото, който може да е шок за някой израснал в определен политически лагер. Това променя възприятията. Прави го и реалността в Израел. Срещу нея трябва да се изправи армията, когато става дума за сигурността и благото на обществото. Така че армията променя и създава усещане за единство чрез контакти и опит и всички служили я разбират, че са част от едно и също общество. Това не може да се измери, ако опитате да сравните цената и ефективността на наборната и професионалната служба. - Не. Впрочем армията се самоуправлява, при това много добре. На теория правителството трябва да предоставя стратегическа визия, от която армията трябва да извлече военната си мисия. Държавата решава в много общи линии какво трябва и какво не трябва да се направи, предава това на армията и тя трябва да извлече от това мисиите си. Това не се случва. Правителството не е способно да даде конкретна визия по начин, по който могат да се организират мисиите - дали защото е коалиционно и не може да има достатъчно съгласие дори по въпроси какво означават понятия като \"територия\". Така че армията трябва сама да разработва мисиите си, сама да прави дългосрочното си планиране и да действа. Има граждански надзор и той е постоянен, но армията просто знае какво да прави. Цивилните власти идват и си отиват и това не спира процеса. - Въпросът в доклада беше за броя на арабите в окупираните територии и арабите в Израел. Арабите в Израел са граждани на страната, макар политици на запад понякога да твърдят, че при създаване на две държави трябва да има промяна в населението и промяна в териториите и някои територии с израелски араби да бъдат прехвърлени към палестинската държава. Някои араби яростно го отхвърлят, казвайки: \"Подкрепяме палестинците, но искаме да живеем в Израел.\" Въпреки обичайните твърдения за апартейд и расизъм. Става дума за много различни светогледи, между които има напрежение, въпреки че ги поставят в една кошница. Въпросът за равенството е между евреите и арабите западно от р. Йордан. Това трябва да служи като аргумент срещу онези, които се съпротивляват на решение с две държави и искат да има само една държава - в нея според тази статистика ще имате вкоренен проблем още сега, а не в бъдещето. - Израелското общество е плуралистично, имате различни гласове. Не мисля, че армията може да бъде критикувана, защото тя опитва да е максимално обективна. Казва: поръчвате ни какво да направим и ще го направим. Но мислим, че решението трябва да е по-информирано, ще помогнем или насърчим вземането му. Това невинаги помага. Естеството на коалицията го прави невъзможно. - Не, обратното. Израел е изправен пред три вида заплахи. Едната произтича от конфликта между Израел и арабските държави, макар да имаме споразумения с Египет и Йордания и неофициални отношения с други държави. Другата е между ционисткото и палестинското национално движение – за това кой ще управлява Палестина. Такива конфликти отнемат десетилетия и поколения. И на трето място е явлението, което наричам \"зомбита\". Не са пряко свързани с конфликтите на Израел, например \"Ислямска държава\" в Сирия. Не можем да ги контролираме, но знаем, че е възможно да бъдат елиминирани. И да имаха армиите интерес да се поддържа външна заплаха, която да оправдае съществуването им, средата се грижи заплахата винаги да е налице. Армията, напротив, беше ключова в постигането на мир с Египет и Йордания, отчасти с нейна помощ. Доверието в общия език на две армии понякога е по-добър избор от доверието между политиците. Армията понякога трябва да изложи случая и да убеди цивилните власти, че мирът е възможен и не застрашава Държавата Израел, а въоръжените сили гарантират това. Впрочем опитът ми с високопоставени командири в армията сочи, че те не взимат политически решения, но контролират дневния живот до голяма степен в райони на конфликт. Въпросът е как да се овладее ситуацията, да се оказва влияние на ежедневния живот по начин, който ще изгради възприятие на приемливост. Тук армията трябва да води към мирно съществуване, но не може да взима решения дали да има мир или не. Да се каже, че армията има нужда от постоянна война, би било цинично. - Стандартният подход и към двете страни беше: давайте, избивайте се смело. Странно е, но ми се струва, че начинът, по който гледа Израел на нещата, е много сходен с този на Русия в сирийския контекст. Не възнамеряваме да се намесваме, за да променяме реалността. Искаме стабилност в регионите, които са най-близки до Израел. По същия начин, по който руснаците искат стабилност в регионите с най-голям интерес за тях - например Западна Сирия, където използват база. Всичко останало може да продължи, включително състоянието на нестабилност, ако е овладяно и не прелива по начин, който става заплаха. Не можем да контролираме въпроса дали Асад има преимущество. Интересува ни стабилност и никой да не става твърде силен. Така Израел традиционно е поддържал кюрдите по различни начини, включително военно. И чрез друзкото население е силна връзката с друзите в Сирия. Например в села близо до израелската граница е имало гаранцията, че Израел може да се намеси при заплаха. - Ако говорим за сблъсъка между сунити и шиити в Източна Сирия, ние приемаме за добре сраженията да продължат. Но ако никой не стане твърде силен. Голямото притеснение е иранското присъствие. Накратко - заплаха е, а Израел ще направи всичко, за да я минимизира, и трябва да се постигне някакво споразумение с Русия в имено на стабилността. Дългосрочно обаче Иран отслабва Сирия, а може да продължава и да се отслабва и да губи човешки ресурс в опит да разпространи революцията. Това е много сходно с аргумента след руската революция дали следващия етап е социализъм в отделно взета страна или световна революция. Иран се отслабва с призивите за глобална шиитска революция, защото не е в позиция да прави и двете - и да разпространява революцията, и да я укрепва вътре в себе си. - Винаги е имало единство в интересите на Израел и държавите от региона. Помня, че преди много години ми казаха за износа на Израел стоки към Залива – трактори за гуми, строителни материали – и разбирането беше, че израелският етикет ще бъде заменен с арабска фиктивна компания. Винаги е имало известна степен на сътрудничество. Сега просто става по-публично – заради напрежението между тях и Иран за контрол на Залива, заради страха от разпространение на шиитска революция и интензифизиране на конфликта, които се появиха отново като възприятия. Това прави (страните от Залива) по-открити и декларативни за отношенията им с Израел. Така че не е съвсем ново развитие. Нито пък те са станали проционистки изведнъж. Просто това обслужва интересите им. Трябват им колкото може повече съюзи. Израел е наличен по собствени причини и с удоволствие може да има подобна функция. Това идва и си отива. Имало е и предишни периоди. Връзките обаче ги има, защото ги има интересите. - Не непременно, но ако стане, ще е заради обстоятелства там. Тази динамика е отвъд нашия контрол. Отслабването на Иран и укрепването на сунитските държави е нещо, което бихме приветствали, но единственото, което може да направим, е да опитаме да подпомогнем процеса. - Но тази ситуация е факт от известен брой години. Понякога се е повишавало до ниво на открити търговски отношения, консулски отношения, посещения, пинг-понг политика като тази на САЩ и Китай при спортни събития. Но това е начинът да се окуражи приемствеността. Знаейки колко много иска Израел да подобри нивото на сътрудничеството си на политическо ниво, за да се покаже ефективността на действащото правителство. Дали да се повиши обаче зависи от тях, както може да решат и да се понижи. Хубавото в професията ми е, че историята е динамична, променя се и винаги имаме за какво ново да пишем. Но можем да видим бъдещето само ретроспективно. Като погледнете назад, може да осъзнаете, че сте забелязали тенденции, но не сте осъзнали ползата от тях навреме. Така че е важно като историк да сте предпазливи в прогнозите накъде отиват нещата. И все пак има и някои ясни уроци от историята. Ще ви дам един. Каквото и да стане, каквито и да са обстоятелствата, какъвто и да е тонът или както и да изглеждат нещата, никога, ама никога не нападайте Русия. Идеята е лоша, не работи и винаги е трагедия.", "date": "2018.12.05", "title": "Алон Кадиш, историк: Целите на Израел и Русия в Сирия си приличат"}
{"url": "https://www.dnevnik.bg/analizi/2018/12/05/3354650_stiga_s_tezi_partiini_nomera/", "text": "От въвеждането на \"интегралната бюлетина\" за отворените листи през 2014 г.  феноменът 15 - 15  забавлява по-релаксираната част от електоралната публика, радва уцелили преференциалното бинго кандидати и разни злорадстващи елементи, но, разбираемо, дразни партийните централи. Идва ли му краят и какви дебати можем да очакваме по темата? Законопроектът  за изменения в Изборния кодекс, внесен неотдавна от четирима народни представители от мнозинството, наред с отлагането за неопределено време на гласуването по интернет и ограничаването на машинния вот, предвижда да отпаднат номерата пред названията на политическите субекти върху бюлетината. Въпреки че в частта \"Мотиви\" има стилистично недодялани изречения (резултат на прибързана техническа работа), намерението на четиримата депутати е ясно – да се избегне механичното пренасяне на номера от квадратчето на партията или коалицията върху кръгчето с номера на кандидата от листата. Като убеден привърженик на преференциите силно подкрепям този ход. Отворените листи, за които се застъпваше най-вече гражданският сектор, заживяха. Вече около една трета от избирателите слагат хиксче и в квадратче, и в кръгче, а междувременно се случиха ред политически важни пренареждания (не заради 15 - 15) при избора на народни представители или евродепутати. Което, сигурен съм, също дразни партийните централи.  Разтоварването на преференцията от греха 15 – 15 намалява риска някой ден някое безпринципно мнозинство да ни отнеме въпросната, с граждански мъки извоювана, електорална свобода. Дано да мине предложението, дано от ГЕРБ не го изтъргуват срещу нещо друго с някоя почувствала се засегната парламентарна партия. В тази връзка най-любопитното за мен ще са вероятните до неизбежност критики, че премахването на партийните номера от бюлетините е \"скрит образователен ценз\" спрямо неграмотните или полуграмотните. Тази тема не е нова за по-упоритите участници в изборно-реформаторските дискусии. Ценз! Скрит, полу-явен или видим с невъоръжено трезво око – самата дума звучи като ужасяваща политическа некоректност. Политически коректно или не – ще се опитам да защитя прилагането на този вид \"дискриминация\" в днешния български контекст.  Едно бързо прелитане през текстовете на Европейската конвенция за защита на правата на човека (в първоначалния си вариант – от 1950 г.) или на Международния пакт за граждански и политически права (1966), ми показа, че те не посочват грамотността или неграмотността сред изрично изброените и забранени в тези документи причини за дискриминация. Правозащитниците ще ми възразят, че този въпрос попада във фразата \"или друг някакъв признак\". Предавам се, не съм юрист, та се отказах да преглеждам многобройните още глобални, регионални и национални споразумения или закони за забрана на дискриминацията. Друго виждам като по-важно. Тези инструменти за правата на човека, започвайки с Всеобщата декларация на ООН (1948), са писани малко след Втората световна война с хуманната идея за защита на неравнопоставените и уязвимите – изобщо на нуждаещите се от защита. Тогава това са били, а и днес на практика са най-често малцинства – национални, етнически или религиозни, социални, политически и т.н.  Обществата обаче се променят и обикновено законите следват промените, а не обратното. В днешна България аз виждам едно намаляващо и нуждаещо се от защита демографско малцинство на добре образованите, активните социално и икономически, тоест работещите, успешните. Които произвеждат стоки, услуги и национален доход и чрез плащаните от тях данъци поддържат мнозинството на непълнолетните плюс застаряващите, недотам образованите и не чак толкова трудово активните, разчитащи на подкрепа от бюджета. Съчувствам на тези от втората категория и си давам сметка, че неумолими биологични закони ме приближават към нея, но симпатиите ми са на страната на онези, първите. А по отношение на изборите ми се ще да имат по-тежка дума младите, които гугълират платформи на партии или профили на кандидати, спрямо възрастните ми селски и градски приятели, чиито политически възгледи се формират всяка вечер от телевизионните новини или от шоуто на Слави. Българите от тези две много условно и социологически непрецизно описани групи имат еднаква тежест на всеки единичен глас. И това, забележете, ще си остане така, ако влезе в сила предложената промяна в съдържанието на бюлетините. Поне по отношение на онези, които могат да четат. Действащият Изборен кодекс предвижда възможност за хората с увредено зрение да поискат помощ от придружител по техен си избор. Не само този член 236, но изобщо досегашната традиция на българския законодател не признава неграмотността като основание за асистенция при гласуването. Това не бива да се променя, иначе ще се изненадаме колко много хора по градове и села внезапно ще се окажат неграмотни, а пред секциите ще гледаме групички от натрапчиви доброволци за помощници, наети от господарите на контролирания вот. Това се е случвало в балкански контекст. Ще бъдат затруднени, на първо място, онези избиратели, които не са пожелали да се научат да четат. Знаем, че са сред тях са и най-склонните да продадат гласа си. Възрастни добросъвестни граждани също може да се затруднят да намерят на дългата бюлетина названието на предпочитаната партия. Ами за тях има изнесен \"образец\" (всъщност истинска бюлетина, от кочана) в коридора пред секцията. Могат да я разучават там неограничено време, на спокойствие и да запомнят поне приблизителното място върху листа на тяхната опция. А за онези, които са в състояние да запомнят единствено цифри и гласуват за 15 или за 15 – 15, нека се замислим полезно ли е те да участват в управлението на страната вместо, да речем, 16-годишен златен медалист от математическа олимпиада в Токио. И и, споменах ги, функционално неграмотните продавачи на гласове. Щяло да има повече \"рабоши\".  Не съм виждал изборен рабош, нито съм чул преки свидетелства за тях – клечка, летвичка или линийка някаква, с която да отмериш от горния край на бюлетината мястото за хиксчето. В моята селска среда и най-възрастните, и по-слабо образованите имат джиесеми, теглят пари от банкомат – оправят се с цифри. Знаят си – от номер 15 ще ми платят, че съм бил партиен застъпник в секцията. Ако ме питате мен – да живее сред съответните среди плурализмът на партийните рабоши - дълги, къси или средни, според жребия в ЦИК. Опитвам се да предвидя още възражения срещу махането на партийните номера от бюлетината. Маргинални партии с имена, сходни на големи политически сили, е възможно да получат малък бонус – това се е случвало, но без да повлияе на разпределението на мандатите. Проблем на партиите е да се направят различими. Нека използват в агитацията си листовки с правдоподобни, но не идентични с оригинала изображения на бюлетини, върху които с дебели сини хиксове да отбелязват къде са те на тази бюлетина. Виждал съм такива листовки в чужбина, не са забранени от закона в България. Това ми се струва по-разумно и по-евтино от идеята, подсказана вече публично от мой приятел и познавач на изборния процес - да се позволи на политическите състезатели да имат поред названието си на бюлетината някакъв графичен символ, лого – цветно евентуално. Лъв, магаренце, червена роза, зелена детелина И това съм го виждал неведнъж по света, но очаквам и законодателите, и гражданите да погледнат на тази идея като на нещо, което би ни поставило психологически в Третия свят, сред държавите с унизително високи нива на неграмотност. Последното, за което се сещам - ще \"отнесем ли критики\" от международната общност заради скрития образователен ценз? Пак вече публично изнесен аргумент. Краткият отговор е \"Да\". И още - \"Е, и?\" Не е имало криза в международните ни отношения и не е паднало никое правителство заради повтаряните от години критики на наблюдателските мисии на Организацията за сигурност и сътруничество в Европа /ОССЕ/ срещу отнемането на правото на глас на лицата с влязла в сила присъда лишаване от свобода или срещу разпоредбата за водене на предизборната кампания единствено на официалния език. Наречете го това мое мнение цинично, наречете го – прагматично, в полза на обществения интерес. Всъщност България през годините е прилагала много от препоръките на ОССЕ за изборния процес и затова не вярвам европейският имидж на държавата ни да пострада заради детайл от дизайна на бюлетината или евентуални протестни писма до Брюксел, Страсбург и Венецианската комисия. Знам, че ще пишат. Нека. Нова тема за парламентарните репортери и репортерки. Едно шоу по-малко (15 – 15), едно шоу повече (\"цензът\"). А на мен, след тези разсъждения за очакваните ползи и възможните рискове, ми се привижда чистата и свята Преференция да се усмихва загадъчно като Мона Лиза. .", "date": "2018.12.05", "title": "Стига с тези партийни номера"}
{"url": "https://www.dnevnik.bg/politika/2018/12/05/3356098_kakva_e_vruzkata_mejdu_vodata_i_vuzduha_ili_kak_se/", "text": "Какво е общото между частната охранителна дейност и Закона за правната помощ, защитата на водите и закона за въздуха, пребиваването в България на чужди военни и личните карти с чип на българските граждани? Отговори на тези въпроси могат да дадат само депутатите от 44-тото Народно събрание. В последните месеци в практиката на управляващите зачестиха случаите промяна в един закон да се прави през преходните и заключителни разпоредби на друг, който няма нищо общо с изменяния акт. Не рядко тези промени се внасят между първото и второто четене на проекта, което на практика заобикаля публичното обсъждане на поправките. \"Дневник\" събра някои от последните законодателни промени без да претендира за изчерпателност. Преди конституционно решение, ГЕРБ промени закона за частната охрана през......Закона за правната помощ В края на октомври през преходните и заключителните разпоредби на страничен закон и с внесена в движение между първо и второ четене на разпоредбите депутатите отмениха текста в Закона за частната охранителна дейност, който позволяваше цели населени места да бъдат охранявани от частни фирми. Възможността частни охранители да пазят села и градове беше дадена в началото на тази година, но предизвика отрицателна обществена реакция. Основните аргументи \"против\" бяха, че така кметовете се превръщат във феодали и че се изземват публичните задължения на МВР по опазване на обществения ред, за които министерството получава рекордно висок бюджет - 1.2 млрд. лв. за 2018 г..  Главният прокурор Сотир Цацаров и президентът Румен Радев  сезираха Конституционния съд. Народното събрание обаче изпревари произнасянето на конституционния съд и промени закона. Потърсен тогава за коментар защо промяната се прави през Закона за правната помощ, шефът на правната комисия в парламента Данаил Кирилов (ГЕРБ), отговори: \"Ами, то през който и да е закон няма да има общо с частната охрана.\" А на въпроса защо не е променен самият Закон за частната охранителна дейност, Кирилов обясни, че презумпцията е била, че това ще стане по-бавно. Той все пак призна, че депутатите са се забавили и със Закона за правната помощ, така че не е било спестено много време. Повече четете  тук . Законопроектът за бюджета през 2019 г. актуализира парите за предходната  Друга необичайна практика се приложи с проектобюджета за 2019 г., когато финансовият министър  Владислав Горанов предложи бюджетът на МВР  за тази година да бъде увеличен със 100 млн. лв. Причина стана обещанието в началото на януари на премиера Бойко Борисов за увеличение на полицейските заплати. То бе направено след като бюджетът за 2018 г. вече беше приет. Увеличението стана факт от март, а законовата промяна беше приета през ноември. В преходните и заключителните разпоредби на бюджета бяха промени и други закони. Парламентът отне на омбудсмана  правото да се вози в кола на Националната служба за охрана  (НСО). Въпреки обещанието на премиера Бойко Борисов да постави въпроса за намаляване на субсидиите на партиите, парламентът гласува окончателно  субсидията да остане 11 лв. за всеки получен глас.  Мнозинството в парламента одобри и отделянето на Националния институт по метеорология и хидрология (НИМХ) от Българската академия на науките (БАН) от 1 януари 2019 г. С промени в Закона за държавния служител се забрани на пенсионери да работят в държавната администрация. Променени бяха всички ключови здравни закони през бюджета за здравната каса Всяка година с бюджета на здравната каса, управляващите прокарват и различни промени в здравния сектор отново с преходните и заключителни разпоредби. Тази година обаче този подход придоби невиждани размери, като министерството и касата успяха да прокарат през пленарна зала изменения в над 15 закона.  Крайният вариант заедно с депутатските предложения, подложен на гласуване, беше от близо 160 страници  и с него без обществено обсъждане бяха променени всички ключови за здравния сектор закони. Здравните власти прокараха промени, свързани с работата на болниците, на лекарите, начините за изписване на лекарства, заложиха бъдещи промени на правилата за добра медицинска практика и стандарти, сляха агенции. От левицата вече заявиха, че ще сезират Конституционния съд заради този подход. Парламентът се опитвал да ограничава тази практика Председателят на правната комисия в парламента Данаил Кирилов (ГЕРБ) не се ангажира с коментар пред \"Дневник\" за практиката на това Народно събрание да променя едни закони през други. Все пак заяви, че този парламент се ограничавал да прилага тази порочна практика. По думите му тя била въведена от БСП и като опозицията нямала какво да критикува, започвала и със законодателната дейност. Обясни и, че предишните парламенти са правели същото. Последните две седмици нови поне две законодателни предложения се направиха през други закони, което е показател, че този парламент не мисли да преустановява тази практика. Личните карти с чип се отложиха с още година отново през друг закон Този път промяната се предлага  чрез проект за промяна в Закона за преминаването през и пребиваването на територията на Република България на съюзнически и на чужди въоръжени сили, който е внесен от Министерския съвет и вече е разгледан на първо четене от две парламентарни комисии - по отбрана и по вътрешен ред. Отслабва защитата на водите в националните паркове с добавка към закона за въздуха Защитата на водите в националните паркове да допуска изключения, защото е \"прекалено рестриктивна\" - това предлагат депутати на \"Обединените патриоти\" с промени в Закона за защитените територии (ЗЗТ). Предложението  им всъщност е внесено като добавка към текста на обсъждания от октомври Законопроект за изменение и допълнение на Закона за чистотата на атмосферния въздух преди окончателното му гласуване от парламента. Повече четете  тук .", "date": "2018.12.05", "title": "Каква е връзката между водата и въздуха, или как се пишат законите в България"}
{"url": "https://www.dnevnik.bg/sviat/2018/12/05/3356204_konfliktut_na_rusiia_i_ukraina_postavia_jivota_na/", "text": "На картата Чертково и Мелове са едно село, разсечено от железопътна линия и една главна улица, която се казва \"Дружба между народите\". Мнозина местни все още вярват в този лозунг, но той е подложен на сериозно изпитание от враждата между техните две страни - Русия и Украйна. По улиците селяните говорят и руски, и украински, без да превръщат избора на език в политически въпрос, както направиха мнозина другаде места направиха, подклаждайки конфликта между Украйна и Русия, след като Москва анексира Крим през 2014 г. В миналото местни безпроблемно са пресичали главната улица, преминавайки от едната страна в другата и обратно, когато граничарите гледайки в друга посока. В началото на тази година обаче Русия издигна ограда от бодлива тел по главната улица, която раздели селото на две. Тези дни на най-оживения обикновено граничен пункт - на нисък мост над железопътната линия, която върви успоредно на улица \"Дружба между народите\" - почти няма хора. Руски граничари от едната страна и украински от другата патрулират по двама или трима покрай опустялата улица, която прилича на фронтова линия. В петък украинският президент Петро Порошенко обяви, че на всички  руски мъже на възраст между 16 и 60 години  се забранява да влизат в страната - знак, че сложните отношенията между двете съседни страни се влошават още повече, след като руската брегова охрана стреля по три украински военноморски съда в Черно море на 25 ноември. Миналата седмица Киев също така  обяви 30-дневно военно положение  в граничните области с цел да укрепи отбраната на страната срещу руска агресия. Всъщност ограничения за влизане на руснаци в Чертково бяха наложени още преди няколко години. През 2015 г. Украйна прие указ, който изисква руснаците, които искат да пресекат границата, да използват задгранични паспорти вместо обикновените си паспорти за вътрешна употреба, използвани в бившия Съветски съюз. Малцина руснаци, живеещи в селски райони като Чертково, имат паспорти за пътуване в чужбина. Четири и половина години след избухването на сраженията между подкрепяните от Русия сепаратисти и украинските войски в Източна Украйна само възрастни жени, като 73-годишната Лидия Радченко - усмихната жена с голямо кожено палто, в Чертково. Тя има трима синове, живеещи в Украйна, и син и дъщеря, които живеят в Русия. \"Преди често си организирахме големи празненства. Събирахме се на средата на улицата - казва Радченко, която живее край жп линията. - Тази ограда е като концлагер.\" Наказуемо е дори да подадеш буркан с кисели краставички на роднини през оградата от бодлива тел, разделяща селото на две. Оживеният някога главен граничен пункт над жп линията сега е пуст. Преди войната тук често е имало километрична опашка от коли. А в неделя на моста имаше само 7 коли, всичките с украински номера, очакващи да пресекат границата. А на \"ничията\" земя все още стои лозунгът от съветската ера: \"Да живее вечната дружба между народите на Русия и Украйна!\" Само няколко души преминават от Украйна в Русия, едни от тях са 54-годишната Олга Евгениевна и нейният съпруг. Тя помоли да не публикуваме фамилното й име, опасявайки се от последствия заради възгледи си и от двете страни на границата. \"Аз по принцип съм от Чертково, майка ми живее там\", каза тя на украински. Когато се омъжила за момче от селото от украинската страна на границата, решението й да се премести там в края на 1980-те години не изглеждало никак драматично. А сега престарялата й майка и брат й живеят в Русия и не могат да й идват на гости\". \"Казвам на майка си, че \"когато умра, никой няма да дойде да ме погребе, защото руснаците не могат да пресекат границата\", жалва се тя. Преди да започне войната през 2014 г., разказва още Олга, \"хората пресичаха (границата) навсякъде, дори през релсите. Отиваш там и обратно по 15 пъти на ден и никой не ти обръща внимание. Имахме пазар и магазини и всичко това бе за всички\". Ирина Вакулина, на 58 г., облечена в мразовитото утро в тъмно палто и розова вълнена шапка, продава пушена риба и вносни парфюми в руското село Чертково. \"Бизнесът никак не върви\", оплаква се тя. Заради срива на украинската гривна руските стоки станаха твърде скъпи за украинците. А местната жп спирка, някога много оживена заради руските влакове, минаващи през Украйна, сега също е пуста. \"Нашето Чертково бе откъснато от живота\", казва тя. /БТА", "date": "2018.12.05", "title": "Конфликтът на Русия и Украйна е изпитание за живота на границата"}
{"url": "https://www.dnevnik.bg/sport/2018/12/05/3353971_s_namaleno_finansirane_bulgarskiiat_biatlon_shte_opita/", "text": "С намалено финансиране, но с надежди за връщане към силните резултати българските биатлонисти започват същинската част от новия сезон в Световната купа. Днес от 15.15 часа в словенския зимен център Поклюка ще се проведе първият старт поединично при мъжете - 20 километра индивидуално. В него ще се включат четирима българи - Владимир Илиев, Антони Синапов, Димитър Герджиков и Красимир Анев, за когото това е най-силната дисциплина. От втора в трета група Биатлонистите направиха  впечатляващ предолимпийски сезон , след който за пръв път от игрите в Албервил през 1992 г. България спечели максималния брой от десет олимпийски квоти. През 2017 г.  трима българи се класираха сред първите 13 в състезание от световно първенство . Един от тях - Красимир Анев - зае шесто място в спринта и имаше реален шанс за медал. А 23-годишният тогава Антон Синапов впечатли с 11-а позиция, като беше най-младият състезател в топ 20. Шампионатът в Хохфилцен беше предшестван от  историческа титла на Владимир Илиев и общо три медала от европейското първенство в Душники Здруй . През същия сезон Анев и Илиев записаха общо пет класирания в топ 10 на стартове от Световната купа. Националите не успяха да задържат същото високо ниво в олимпийската година и останаха далеч от постигнатото през сезон 2016-17. Заради слаби резултати биатлонът изпадна от втора в трета група на федерациите с държавно финансиране. \"До края на 2018 г. всичко е подсигурено, но трудното тепърва предстои след това\", заяви президентът на Българска федерация по биатлон Екатерина Дафовска за \"Дневник\". В олимпийската и предолимпийската година федерацията получаваше около 1 милиона лева от държавата. Все още не е ясно колко ще й бъдат отпуснати за догодина., тъй като тепърва ще се продават проектите в Министерството на младежта и спорта (ММС). Сумата обаче със сигурност ще е доста по-ниска заради изпадането в третата група, в която са спортовете с \"възможност да спечелят квоти за следващите олимпийски игри\". Големите притеснения на Дафовска са свързани със Световните купи в Канада и САЩ през февруари, които предшестват европейското и световното първенство и които ще изискват най-големите разходи.  В същото време силният предолимпийски сезон не доведе до по-голям интерес от страна на частния сектор и федерацията продължава да работи със скромен брой спонсори. \"Едни и същи са нашите спонсори. Не е по-добре ситуацията. Особено като няма и резултати, никой не те търси\", каза Дафовска. \"Надявам се през новия сезон да покажем по-добри резултати. В противен случай рискуваме да останем с по-ниско за постоянно и положението да става още по-трудно, а в този спорт много бързо можеш да изпаднеш от кервана\", допълни тя.  Състезателите През този сезон българският отбор отново има четири квоти за индивидуалните стартове при мъжете и три при жените. В мъжкия състава освен основните четирима състезатели - Илиев, Синапов, Герджиков и Анев, по-често възможност за изява ще има 19-годишният Кристиян Стоянов. При дамите се очаква по-трайно присъствие от 20-годишната Милена Тодорова, която ще сформира титулярния състав за щафетите заедно с обичайните имена - Десислава Стоянова, Емилия Йорданова и Даниела Кадева. Дафовска изрази задоволство от подготовката за новия сезон. \"Подготовката мина много добре. На състезателите им беше подсигурено всичко. Готвиха се при добри условия - в Скандинавия, в Австрия\", обясни олимпийската шампиона от Нагано 1998. Основните очаквания отново са насочени към Анев и Илиев. Анев, който често има оплаквания от федерацията и периодично влиза в конфликт с нея, е подписал новия си едногодишен договор. Засега различията с него са изгладени, каза Дафовска, но добави, че \"при Краси никога не се знае\". 31-годишният състезател продължава да се готви отделно от националния отбор, като отново от федерацията са подсигурили всичките му изисквания - за собствен треньор, собствен масажист, собствен автомобил и т.н. Илиев имаше здравословни проблеми през лятото, което наруши част от подготовката му. Той е бил с възпаление на ишиас, заради което е пропуснал един от лагерите и не е успял да се включи пълноценно в лятното световно първенство. В неделя се проведоха първите два старта за сезона - смесената и индивидуалната смесена щафета. В първия България в състав Йорданова, Стоянова, Анев и Илиев завърши на 11-о място, а във втория Кадева и Синапов се класираха 18-и от 25 отбора. Целите Голямата цел през новия сезон ще бъде световното първенство, което ще се проведе в шведския зимен център Йостерсунд от 7 до 17 март. Преди това е европейското в Беларус. То ще е точно след Световната купа в Солт Лейк Сити (14 - 17 февруари). Европейското е доста по-ниско като ниво от световното и световните купи, но също ще е много важно за националните отбори, тъй като добри резултати там могат да върнат биатлона във втора група на държавното финансиране. \"Ще видим какво ще е финансирането за следващата година и дали няма да се наложи промяна в целите. Но при всички положения световното си остава най-голямата\", каза Дафовска. Тя не пожела да се ангажира с очаквания за новия сезон. \"Трудно е да се говори за конкретни очаквания. Особено в ситуацията, в която се намираме в момента. Но очаквания за нещо по-добро винаги има. Още повече, че състезателите вече са показали, че могат да постигат високи резултати\", каза още Дафовска. Индивидуално 20 км (мъже) - 5 декември, 15.15 ч. Индивидуално 15 км (жени) - 6 декември, 15.15 ч. Спринт 10 км (мъже) - 7 декември, 15.15 ч. Спринт 10 км (жени) - 8 декември, 15.15 ч. Преследване 12.5 км (мъже) - 9 декември, 12.45 ч. Преследване 10 км (жени) - 9 декември, 15.45 ч.", "date": "2018.12.05", "title": "С намалено финансиране българският биатлон ще опита да се върне към силните резултати"}
{"url": "https://www.dnevnik.bg/sport/2018/12/05/3356511_petoto_miasto_na_mesi_za_zlatnata_topka_e_absurdno/", "text": "Класирането на Лионел Меси на пето място в  анкетата за \"Златната топка\"  е абсурдно, твърди треньорът на \"Барселона\" Ернесто Валверде. Специалистът не е съгласен с крайното подраждане, което определи  Лука Модрич  за победител. Най-ценното индивидуално отличие се връчва от \"Франс футбол\" след гласуване от 180 журналисти. Модрич прекъсна доминацията на Меси и Кристиано Роналдо. Двамата триумфираха по пет пъти и неизменно един от тях ставаше №1 от 2008 г. Хърватинът стана първият футболист в историята, спечелил в една година \"Златната топка\",  наградата за най-добър на световното , приза на УЕФА, както и  наградата The Best на ФИФА . Меси пък е извън топ 3 за пръв път от 2006 г. \"Барселона\" поздравява Модрич за спечелването на \"Златната топка\", но Меси да бъде едва пети е пълен абсурд\", каза Валверде на пресконференция преди мача за Купата на краля срещу \"Културал леонеса\". \"Няма да влизам в повече дискусии за анкетата, това е всичко, което исках да кажа\", добави Валверде\". Меси спечели за рекорден пети път \"Златната обувка\", като беше водещ реализатор на Европа през сезон 2017-18 с 34 гола. Той помогна на \"каталунците\" да спечелят титлата в Ла Лига и Купата на краля. Само през календарната 2018 г. Меси има 50 мача, 45 гола и 23 асистенции. В крайното класиране за \"Златната топка\" той събра 280 точки.", "date": "2018.12.05", "title": "Петото място на Меси за \"Златната топка\" е абсурдно, каза треньорът на \"Барселона\""}
{"url": "https://www.dnevnik.bg/zdrave/2018/12/05/3354055_d-r_ivan_georgiev_koito_tursi_shtadiashtite_nachini_za/", "text": "Д-р Иван Георгиев и екипът му бяха наградени заради въведената иновативна техника за лъчелечение в условията на контролирано дишане при пациенти с рак на гърдата. При тази техника жените се облъчват в състояние на т.нар. дълбок инспириум.  Един от най-важните органи, които са застрашени от увреждане при лъчелечение на гърдата, е сърцето, което понякога е изложено на нежелано лъчево натоварване поради близостта му до гръдната стена. Това е основен проблем в лъчелечението при рак на лявата гърда. Ето защо са необходими техники за лъчелечение, които да намалят дозите в здравите тъкани и органи, без да се прави компромис с дозата в облъчваната зона, отбелязва д-р Георгиев. В онкологичния център на \"Аджибадем Сити Клиник\" въвежда техника на лъчелечение с контролирано дишане при дълбоко поемане на въздух (voluntary deep inspiration breath hold - DIBH), която намалява на лъчевото натоварване на сърцето с над 50%. А в резултат на установените предимства техниката вече е рутинна практика в лечението на пациенти с карцином на гърдата в \"Аджибадем Сити Клиник\" - Онкологичен център. По този метод са лекувани над 200 жени. При всички проследени случаи са установени намаление на нежеланите дози лъчение, които сърцето и белият дроб получават. За сърцето намалението е средно с 56,63%, а при белия дроб с около 20%. Пред \"Дневник\" д-р Георгиев коментира, че на \"Аджибадем Сити Клиник\" - Онкологичен център\", като болницата работи със здравната каса. \"Клиничните пътеки, по които работим с НЗОК, имат цена, която е една и съща независимо от това какво допълнително включваме в лечението. Нашата методика на облъчване е високотехнологична и изисква множество последователни стъпки, насочени да осигурят качеството на неговото планиране, изпълнение и контрол на облъчването, които го оскъпяват. Опитваме се това да не се отрази на пациентите\", отбеляза специалистът. Той допълни, че в момента \"Модерните машини не осъществяват модерно лечение сами по себе си. Необходима е и модерна онкологична и организационна система в клиниката, изискваща всички нейни членове - лекари, физици, лаборанти и сестри, да работят в синхрон, за да се получи качествен краен продукт\". Това е била основната цел, която той и колегите му са си поставили още при откриването на центъра през 2016 г. \"За съжаление в момента всички имаме усещането, че се правят опити, да се поставят някакви в България\", казва още лекарят. Той допълни, че действително съвременната медицина води до по-големи разходи за здравната каса. \"Това, което ни притеснява в подхода на институциите, е, че той изглежда доминиран от финансовите аспекти на лечението, а не от неговата ефективност\", По думите му е нормално е да се търси най-добрият баланс, но не трябва да има противопоставяне между здравната каса и лекарите. \"Ние не сме враг на здравната каса\", допълни д-р Георгиев. Той отбеляза, че въведената техника, е сред водещите в Европа и света. Подобен вид техники се препоръчват от всички съвременни клинични ръководства и консенсуси на големите онкологични дружества, например ASTRO - Американското дружество по радиационна онкология, ESTRO - Европейско дружество по радиационна онкология, NCCN и т.н. \"Нямам информация колко точно пациентки са облъчени с подобни методики, но това е рутинното лечение във водещите центрове в Европа и света и вероятно цифрата е доста внушителна. Лечението се покрива от здравните фондове в различните държави в зависимост от законодателството им\", допълни д-р Георгиев. Специалистът отбеляза още, че екипът му непрекъснато усъвършенства методиките си не само в тази област, но и в лъчелечението на останалите онкологични заболявания. \"Специално за тази техника през 2019 г. планираме да докладваме резултатите си на конгреса на Европейското дружество по радиационна онкология, ESTRO 2019, където сме подали заявка за участие в научната програма. Подготвяме публикация в престижно научно списание\", казва той.", "date": "2018.12.05", "title": "Д-р Иван Георгиев, който търси щадящите начини за лъчетерапия въпреки здравната каса"}
{"url": "https://www.dnevnik.bg/evropa/2018/12/05/3356551_faraj_napuska_partiiata_si_zaradi_otvarianeto_i_kum/", "text": "Бившият лидер на Партията за независимост на Обединеното кралство (ЮКИП) Найджъл Фараж обяви, че напуска партията, която по думите му е станала неузнаваема заради все по-голямото й отваряне към екстремисти и расисти, предадоха \"Франс прес\" и \"Асошиейтед прес\". \"С болка в сърцето и след всичките години, които посветих на партията, днес напускам ЮКИП\", написа Фараж в коментарна статия във в. \"Телеграф\". \"След като Консервативната и Лейбъристката партия открито нарушиха обещанията си за референдума и парламентарните избори, ЮКИП би трябвало да е с висок резултат в проучванията на общественото мнение. Трябва обаче със съжаление да призная, че сега вече смятам, че това няма да се случи. Има огромно пространство за партия на Брекзит в британската политика, но то няма да се запълни от ЮКИП\", добави един от водещите гласове за излизането на Великобритания от ЕС и лидер на ЮКИП от 2006 до 2015 г. Фараж споменава несъгласието си с нарастващата радикализация на партията, което приписва на начина на управление на сегашния лидер Джерард Батън, който е назначил за свой съветник антиислямския крайнодесен активист Томи Робинсън. Под мое ръководство ЮКИП не приемаше екстремисти, но при управлението на Батън \"партийният курс се е променил фундаментално\", пише Фараж. /БТА", "date": "2018.12.05", "title": "Фараж напуска партията си заради отварянето й към екстремисти и расисти"}
{"url": "https://www.dnevnik.bg/evropa/2018/12/05/3356553_polsha_shte_investira_miliardi_v_po-chist_gradski/", "text": "Полша, която има някои от най-замърсените градове в Европа, ще инвестира между 3 и 4 млрд. евро в обществен транспорт с ниски въглеродни емисии, съобщи вчера премиерът Матеуш Моравецки, цитиран от \"Асошиейтед прес\" и БТА. Варшава иска да купи 1077 електрически автобуса, уточни той. Изявлението му бе направено по време на конференцията за климата на ООН  в южния полски град Катовице , който е сърцето на въгледобивния й регион. От 90-те години на миналия век в страната са закрити пет от седемте й каменовъглени мини, тъй като Полша постепенно преустанови субсидиите и се насочи към пазарната икономика. Тя обаче продължава да разчита на въглищата за покриване на около 80 процента от енергийните си нужди. Основен приоритет на конференцията в Катовице е завършването на т.нар. Парижки регламент - правилник, който определя как страните да отчитат вредните си емисии, как да ги огласяват прозрачно пред останалия свят и да информират какво предприемат за намаляването им.", "date": "2018.12.05", "title": "Полша ще инвестира милиарди в по-чист градски транспорт"}
{"url": "https://www.dnevnik.bg/evropa/2018/12/05/3356555_niakolkostotin_neonacisti_uspiavat_da_izbegnat_arest_v/", "text": "Близо 500 крайнодесни екстремисти и неонацисти в Германия съумяват да избегнат ареста, предаде ДПА, като се позова на вътрешното министерство. По данни от края на септември общо 467 крайнодесни екстремисти са били обект на заповед за арест, а 108 от тях са били издирвани във връзка с престъпления с политически мотиви, съобщи министерството в отговор на парламентарно запитване от партия \"Левите\". Данните показват очевидно увеличение между 2014 и 2018 г. През септември 2017 г. са били регистрирани 501 такива случая, а през март тази година те са намалели на 457. Около една четвърт от издирваните са известни на силите на реда като извършители на престъпления, свързани с насилие. За някои се знае, че са заминали в чужбина - в страни като Австрия, Полша, Чехия и Италия. \"Властите по сигурността сега трябва да измислят как да заловят тези избягали нацисти по-бързо\", каза представителят на партия \"Линке\" Ула Йепке. /БТА", "date": "2018.12.05", "title": "Няколкостотин неонацисти успяват да избегнат арест в Германия"}
{"url": "https://www.dnevnik.bg/sport/2018/12/05/3356515_guardiola_poiska_igrachite_mu_da_budat_po-koncentrirani/", "text": "Манчестър сити\" записа седма поредна победа във Висшата лига,  надигравайки \"Уотфорд\" с 2:1 като гост , но мениджърът на шампионите Пеп Гуардиола за пореден път показа своя перфекционизъм. Каталунският специалист поиска играчите му да са по-коцентрирани, за да не се допускат рисковани ситуации в края като при визитата на \"Викъридж роуд\". \"Сити\" доминираше в голяма част от мача, но в последните 20 минути допусна \"стършелите\" да наложат натиск и да вкарат гол в 85-ата минута чрез Абдулайе Дукуре. \"Тук не става въпрос за рекордите или тяхното подобряване, а как отборът да печели мачове и да е по-добър. Мисля, че трябва да поработим над нашата концентрация в последните минути\", каза Гуардиола пред BT Sport. Той изтъкна, че през миналия сезон \"гражданите\" са спечелили много мачове с късни голове, които имаха отражение в битката за титлата. \"Наясно съм, че няма как да печелим всеки мач по този начин. Не можеш да печелиш 38 мача, това е нормално, това е футболът. Ние обаче сме длъжни да работим над това, което зависи от нас и точно това ще направим\", добави мениджърът на шампионите. \"Сити\" няма загуба от началото на сезона като спечели 13 от 15-те си срещи и има голова разлика 45:7. \"Гражданите\" водят с пет точки пред  \"Ливърпул\" , който тепърва ще изиграе срещата си от кръга – гостуване на \"Бърнли\".", "date": "2018.12.05", "title": "Гуардиола поиска играчите му да бъдат по-концентрирани"}
{"url": "https://www.dnevnik.bg/na_put/2018/12/05/3356286_fotogaleriia_prez_imperiiata_na_inkite_-_machu_pikchu/", "text": "Дълго беше моето пътуване към Мачу Пикчу в пряк и преносен смисъл. От години искам да го посетя, но все съдбата ме праща другаде – ту Азия, ту Северна Америка, някоя екзотична дестинация, а толкова книги изчетох и старателно се готвех. И винаги изненадващо \"изскачаше\" инка империята под формата на гостуваща изложба на най-неочаквани места Ура! Най-сетне успях да осъществя намерението си. А пътят натам е дълъг. От Куско пътуваш с автобус. После се прехвърляш на влак – е, не какъв да е – Американ експрес. Просторен, панорамен със стюарди и всичко, както си му е редът.", "date": "2018.12.05", "title": "Фотогалерия: През империята на инките - Мачу Пикчу (I част)"}
{"url": "https://www.dnevnik.bg/zelen/2018/12/05/3356468_v_niakoi_stolichni_kvartali_otrovite_vuv_vuzduha_sa_7/", "text": "Замърсен въздух с високо съдържание на фини прахови частици се отчита и тази сутрин в София. 7 пъти над нормата е нивото им в квартал \"Надежда\". Това показват данните от  международна карта за замърсяването на въздуха по данни към 7 ч. на проекта World Air Quality Index. 5 пъти над нормата от 50 микрограма на кубичен метър е замърсяването в \"Младост\", а между 3 и 4 пъти – в кварталите \"Павлово\" и \"Дружба\". В България най-замърсен е бил въздухът през последните 24 ч. в Русе, Шумен, Велико Търново и Пловдив. Това показват данните, отчитани от  European Air Quality Index . Като \"лошо\" се отчита състоянието на въздуха в софийския квартал \"Дружба\", както и във Враца, Плевен, Благоевград, Варна и Хасково. Сравнително чист въздух се отчита в Бургас. По данни на  Изпълнителната агенция по околна среда  за последните 24 ч. замърсяване над нормите не е отчетено. Метеороличната прогноза е, че вятърът ще разсее опасната мъгла. В  сайта на Столичната община  се съобщава, че замърсяване в следващите два дни не се очаква. Пределно допустимата концентрация за фини прахови частици се отнася към средноденонощната концентрация, осреднена за 24 часа (от 0 до 24 часа). Това е и причината за днес да не се продава така наречения зелен билет, който струва 1 лев и е за целия ден, а целта му е да стимулира гражданите да не ползват автомобилите си. Вчера въздухът в 4 софийски квартала беше с  повишени стойности  на замърсяване. Това бяха \"Младост\", \"Павлово\", \"Надежда\" и \"Хиподрума\". По данни на  Air Quality Index  на Европейската комисия във вторник сутрин концентрацията на фини прахови частици (PM10) била над нормите в София, Пловдив, Велико Търново и Шумен, където запрашаването е 2-3 пъти над среднодневните норми от 50 µg/m3. Вчера столична община  въведе \"зелен билет\"  - той дава право за пътуване за целия ден за всички линии на градския транспорт за цена 1 лв. Йорданка Фандъкова съобщи в профила си в социалната мрежа \"Фейсбук\", че \"зеленият билет\" е бил използван от над 40 хил граждани. \"Това са няколко хиляди души повече, отколкото в делничен ден използват билети. Благодаря на всички граждани, които днес дадоха своя личен принос за подобряване на качеството на въздуха.  Екипи на Столичен инспекторат извършиха проверки на 38 автосервиза, пунктове за вторични суровини и строителни обекти, на които са съставени предписания. Проверките ще продължават, включително и с проверки за нерегламентирано горене на отпадъци в кварталите, за които имаме сигнали\", допълни тя. В сряда остава в сила възможността за паркиране на автомобили в крайна дясна лента на 4 от големите булеварди, които се намират до големи спирки на градския транспорт. Това са: бул. \"Александър Малинов\" при метростанция \"А. Т. Балан\" и \"Бизнес парка, при метростанция \"Дружба\" на бул. \"Цветан Лазаров\" и бул. \"Кръстьо Пастухов\", на бул. \"Ботевградско шосе\" при спирката на трамвай №22 и на бул. \"Царица Йоана\" при метростанция \"Люлин\". През юли след свой одит Сметната палата  отправи десет препоръки  към Министерството на околната среда заради мръсния въздух. В началото на ноември  Брюксел даде два месеца срок на България  да отговори защо не спазва изискванията за съдържание на фини прахови частици във въздуха. В подготвените промени в Закона за чистотата на атмосферния въздух пък  са предвидени глоби  за кметове, които не взимат мерки за него. Продължителното дишане на мръсен въздух може да се отрази и на най-здравия организъм, смятат лекарите. Петте най-сериозни здравни риска от мръсния въздух са остри респираторни заболявания на долните дихателни пътища, хронична обструктивна белодробна болест (ХОББ), рак на белия дроб, исхемична болест на сърцето и инсулт. Какво причинява мръсният въздух на здравето според националните консултанти по пулмология, алергология и кардиология четете  тук.", "date": "2018.12.05", "title": "В някои софийски квартали замърсяването на въздуха сутринта е 7 пъти над нормата"}
{"url": "https://www.dnevnik.bg/politika/2018/12/05/3356563_ivailo_moskovski_veche_ne_e_deputat/", "text": "Ивайло Московски от ГЕРБ беше освободен от парламента като депутат без никакви дебати. За оставката му гласуваха 146 народни представители и 3 се въздържаха. Московски е депутат от около два месеца, след като подаде оставка като транспортен министър през лятото по искане на премиера Бойко Борисов заради тежката катастрофа край Своге. Оставки подадоха и министрите Николай Нанков и Валентин Радев. Нанков се върна в регионалното министерство като заместник-министър, а Радев е депутат. Росен Желязков бе  избран за министър на транспорта , Нанков беше сменен с депутата Петя Аврамова, а Младен Маринов стана министър на вътрешните работи на мястото на Валентин Радев. Московски е кандидат на България за вицепрезидент на Черноморската банка за търговия и развитие и се очаква да заеме поста, който е ротационен. Предложението беше направено от правителството.", "date": "2018.12.05", "title": "Ивайло Московски вече не е депутат"}
{"url": "https://www.dnevnik.bg/sport/2018/12/05/3356568_ljupko_petrovich_stana_konsultant_na_cska/", "text": "Опитният треньор  Люпко Петрович  официално стана част от ЦСКА, обявиха от клуба. 71-годишният сърбин е назначен в ролята на консултант. \"От днес големият сръбски специалист Люпко Петрович започва работа в ЦСКА. Той ще бъде консултант и ще помага на клуба ни със своя богат международен опит и връзки по цял свят\", написаха от \"Българска армия\". От клуба са сигурни, че \"с безценния си опит Петрович ще е полезен\". Червените са третият български клуб, в който Петрович ще работи. Той беше начело на \"Левски\" в два периода – 2000-01 и 2016 г. През сезон 2003-04 и 2015 г. водеше \"Литекс\", чийто собственик тогава беше Гриша Ганчев. Петрович е шампион със сините от 2001 г., а през 2004 г. изведе \"Литекс\" до златните медали в Купата на България. Наскоро сърбинът обяви, че прекратява треньорската си кариера, но с удоволствие би продължил да работи, изпълнявайки други функции. Петрович също така обяви, че е съдействал на ЦСКА да избере Нестол Ел Маестро за треньор. Най-големият успех в кариерата на 71-годишния сърбин е спечелването на Шампионската лига (Купата на европейските шампиони КЕШ) през 1991 г. с \"Цървена звезда\". В кариерата си Петрович е работил още в Китай, Хърватия, Казахстан, Испания, Уругвай, Гърция. Саудитска Арабия, Дубай и Австрия. За последно Люпко Петрович беше треньор в Руанда, където с отбора на АПР (отбор на патриотичната армия на Руанда) отново грабна златните медали в първенството на страната.", "date": "2018.12.05", "title": "Люпко Петрович стана консултант на ЦСКА"}
{"url": "https://www.dnevnik.bg/bulgaria/2018/12/05/3356569_ostavkata_na_krusev_e_zaradi_narushenie_na_zakona_za/", "text": "Оставката на зам.-кмета по транспорта  в София - Евгени Крусев и обвинението на прокуратурата не е заради нарушение на закона за обществените поръчки, не заради ремонта на ул. \"Граф Игнатиев\". Това заяви председателят на Столичния общински съвет Елен Герджиков в ефира на БНТ. \"Вчера започнаха спекулации, че едва ли не се дава оценка на цялостния ремонт на \"Графа\", затова трябва да се каже, че не става въпрос за това. Става въпрос  за съмнение за нарушаване на процедурата  по Закона за обществените поръчки по една проверка, която е направена от прокуратурата и от вътрешния одит на кмета по външен сигнал\", каза той. Според него оставката на Евгени Крусев е \"достойна и мъжка постъпка\", която не означава признаване на вина. \"Въпросът е каква е ролята на проектанта и ролята на експертната комисия, която е изискала тези промени. В проекта е записано, че може да се променя процедурата, но въпросът е дали това, което е направено, е правилно. Става дума за вложени материали\", каза още той. По думите му ремонтът на \"Графа\" продължава и ще бъде приключен качествено и в срок. По-рано през деня темата беше коментирана и от общински съветници в ефира на Би Ти Ви. Николай Стойнев – зам.-председател на общинския съвет заяви, че най-важното е ремонтът да се случи, а в края на март ще може да се направи обзор. Според Милка Христова от БСП има \"драстично\" нарушение на закона на обществените поръчки. \"Учудвам се, че Крусев поема вина. За мен трябваше да се отмени конкурсът - прокуратурата се превръща в индулгенция. Това е третият зам.-кмет, който и отива след подобен скандал. Проблемът е, че не се обяснява какво правим\", каза тя.", "date": "2018.12.05", "title": "Оставката на Крусев е заради нарушение на закона за обществените поръчки, заяви Елен Герджиков"}
{"url": "https://www.dnevnik.bg/evropa/2018/12/04/3356177_kolko_veroiaten_e_vtori_referendum_za_brekzit/", "text": "Провеждането на втори референдум може да е изход от сегашния хаос за Великобритания, но резултатите отново може да бъдат близки. Има ли достатъчна подкрепа за втори референдум в Камарата на общините (долната камара на британския парламент)? Не и в момента. Но беше казано, че ако Тереза Мей  загуби гласуването  за постигнатото от нея споразумение за Брекзит в Камарата на общините и ако Лейбъристката партия се опита, но не успее да предизвика избори, възможен е вариантът с втори референдум. Ако Лейбъристката партия подкрепи втори референдум, ще има нужда от помощта и на несъгласни с партийната политика депутати на Консервативната партия. Някои вече го одобриха, но ще има нужда и от други гласове - а някои лейбъристки депутати ще откажат да го подкрепят. Има ли достатъчно време? От реалистична гледна точка процесът по Брекзит ще трябва да бъде спрян, за да стане възможен втори референдум. Но предвид, че това може да се окаже единственият начин за излизане от задънената улица, Брюксел може с удоволствие да се съгласи. Експертите смятат, че целият процес ще отнеме най-малко 24 седмици. Какъв въпрос ще бъде зададен на референдума? Ще има яростни спорове какъв да е въпросът, изписан на бюлетините. Трябва ли да бъде оставане в ЕС срещу споразумението на Тереза Мей, никакво споразумение срещу оставане в ЕС или никакво споразумение срещу споразумението на Мей? Или трябва да бъдат включени и трите опции? Тези, които агитират за референдум, казват, че в бюлетината трябва да бъдат включени само тези варианти, които са възможни - така че всяко споразумение, което не се ползва с подкрепа в Брюксел, трябва да отпадне. Кой ще определи въпроса? Според закона Избирателната комисия е тази, която дава съвети и проучва потенциалния въпрос, но в крайна сметка формулировката се определя от парламента. Кой ще може да гласува? Спор ще има и за правото да се гласува. Тези, които подкрепят втори референдум, искат този път да разрешат и на 16- и 17-годишните да гласуват. Това ще доведе до още един парламентарен сблъсък. Няма ли повечето вестници да подкрепят отново напускането на ЕС? В. \"Дейли мейл\" - който през 2016 г. води агресивна кампания за напускане на ЕС - промени позициите си под ръководството на новия си редактор. \"Саботьорите\", които изданието критикува, вече не са тези, които искат оставане в ЕС, а привържениците на твърдия Брекзит - макар че в момента вестникът подкрепя споразумението на Мей, а не оставането в ЕС. Какво се промени от последния референдум насам? Сгъстиха се геополитическите облаци. Вариантът да се залага на Доналд Тръмп за сключване на търговско споразумение - план А за привърженици на твърдия Брекзит - никога не е изглеждал толкова непривлекателен. Въпросът за имиграцията вече не оказва такова въздействие, а някои от свързаните с Брекзит усложнения и неудобства се изясниха след лятото на 2016 г. Влиятелни фигури, агитирали за напускане на ЕС, бяха дискредитирани от скандали, свързани с финансирането на кампаниите и нарушения на избирателния закон. Защо същите гласоподаватели биха гласували различно? Много млади хора - за които е по-вероятно да подкрепят оставането в ЕС - навършиха 18 години от 2016 г. и повече от старото поколение, за които е по-вероятно да бъдат евроскептично настроени, починаха след последния референдум. Следващата кампания ще бъде ли също толкова подвеждаща? Тя ще се води безкомпромисно. Мнозина ще твърдят, че \"се предава волята на народа\". Министри заявиха, че тя може да разклати уважението към демокрацията. Обаче за разлика от 2016 г. на масата ще е поставено споразумение за напускане и ще могат да бъдат преценени твърденията какво е възможно да се постигне. Кой ще спечели? Макар че след референдума през 2016 г., изглежда, има известно преминаване на гласоподаватели към лагера, подкрепящ оставането в ЕС, социологическите агенции са разделени по въпроса до каква степен хората са променили позициите си. Изглежда сигурно, че резултатите ще са близки - и няма никаква гаранция, че ще спечелят тези, които са за оставане в ЕС.", "date": "2018.12.05", "title": "Колко вероятен е втори референдум за Брекзит"}
{"url": "https://www.dnevnik.bg/sviat/2018/12/05/3356560_nato_dade_na_rusiia_60_dni_za_posleden_shans_da/", "text": "Съединените щати и Русия влязоха в спор за договора за ракетите със среден и ядрен обсег, а Вашингтон даде на страната 60 дни, за да \"изпълни задълженията си\" по него, предадоха световните медии. САЩ смятат да напуснат договора но съюзниците им в НАТО, водени от Германия, поискаха от държавния секретар Майк Помпео на среща в Брюксел да даде последен шанс на диплочацията, предаде \"Ройтерс\". \"Русия има последен шанс да покаже, че изпълнява договора... но трябва да започнем да се приготвяме за факта, че този договор може да се провали,\" каза пред репортери генералният секретар на НАТО Йенс Столтенберг, предаде агенцията. Според него Алиансът започна дипломатическа офанзива, за да убеди Москва да се откаже от поделенията си SSC-8, известни още като известни още като \"Новатор 9М729\". В отговор говорителят на руското външно министерство Мария Захарова каза, че Русия \"строго спазва клаузите на Договора за премахване на ракети със среден и малък обсег и това е известно на САЩ.\" Москва многократно е отричала да разработва подобни ракети, способни да поразят европейски цели. Според Помпео обаче САЩ са предупреждавали Русия за договора многократно от 2013 г., но без особени резултати. Опасения Това не е първият случай, в който Западът и Русия отправят едни към други обвинения, че не спазват договора от 1987 г. По-рано тази година президентът на САЩ Доналд Тръмп  заплаши с оттегляне  от документа. След брифинг на Помпео в Брюксел обаче НАТО реши този път формално да обвини Русия в \"нарушение\" на документа. \"Обхватът на ракетите ги превръща в пряка заплаха за Европа.\" Същевременно Германия, Холандия и Белгия се опасяват от разполагането на американски ракети в Европа, ако спорът за договора се задълбочи. През 80-те години, когато това се случи (преди подписването му), се стигна до мащабни антиамерикански демонстрации и до притеснения, че Европа е в капана на ядрена надпревара между Вашингтон и Москва. След подписването му САЩ изтеглиха ракети \"Пършинг\" от Великобритания и Западна Германия, а Съветският съюз - комплексите СС-20 така, че да не са заплаха за Европа. Представители на САЩ са казвали, че след 60-дневния период ще се видят \"принудени\" да възстановят баланса на силите в Европа, но Помпео вчера не коментира тези коментари.", "date": "2018.12.05", "title": "НАТО даде на Русия 60 дни за \"последен шанс\" да изпълни договор за ядрени ракети"}
{"url": "https://www.dnevnik.bg/biznes/2018/12/05/3356564_tovarnite_prevozvachi_ochakvat_zagubi_sled_reformata_v/", "text": "Според Съюза на превозвачите позицията, която Съветът на ЕС ще защитава в преговорите с Европейския парламент за международните превози, е известен успех, макар че не удовлетворява искането на България. Това коментира пред Би Ти Ви председателят на Съюза на превозвачите в България Йордан Арабаджиев. Позицията предвижда превозвачите да правят минимум пет дни пауза между две серии каботажни превози в друга страна, за да се избегне това тази практика в чужбина да стане почти постоянна \"Наистина това, което се случи в Брюксел през изминалата вечер, не удовлетворява българската страна, но има и успехи, като най-сериозният успех, който можем да отчетем е, че няма да се прибира превозното средство на всеки 4 седмици\", обяви Арабаджиев. Въпреки че облекчението на регламента за 4-те седмици се смята за успех за България, то все пак е предпоставка за генериране на загуби. Това на практика ще задължи българските водачи да оставят камионите си на платен паркинг и да пътуват от Централна Европа към България, което предполага разход не само на време, но и на пари, коментират от бранша. \"Икономическа логика няма никаква. Търсят се някакви социални мотиви за това решение, но всъщност няма нищо социално в това един шофьор да пътува хиляди километри да се върне в България, да почива тук 45 часа, след което отново да се върне в Западна Европа\", посочи Мадлен Кавръкова, която е правен съветник към Съюза на превозвачите в България. \"Ако един превозвач с пет камиона оперира в ЕС, на всеки 4 седмици водачите му трябва да се прибират в България. Той ще трябва да организира първо камионът да бъде близо до летище, да бъде по възможност празен, а това не винаги е възможно. Оттам нататък този камион като е на паркинг, той генерира разход от 50-100 евро на ден, трябва шофьорът да се придвижи от паркинга до летище, после да пристигне до София. Ако е от Варна, от София трябва да стигне до Варна и чак тогава да започне да почива 45 часа. 4-5 дни този камион ще бъде извън пазара и ние точно в това виждаме дискриминацията\", добави Йордан Арабаджиев. Според тях българските превозвачи не са желани в Западна Европа, тъй като са конкурентноспособни, работят добре, на добри цени и имат нов автопарк. \"Считам, че в момента виждаме едно от най-лошите въобще законодателни предложения, които са представяни за обсъждане. До такава степен е лошо това предложение, че в него са включени изисквания за внедряване на устройства в камионите, които още не са изобретени - те не съществуват\". Това каза пред БНР евродепутатът Андрей Новаков по повод промените в правилата и за извършване на международни товарни пътни превози.", "date": "2018.12.05", "title": "Товарните превозвачи очакват загуби след реформата в ЕС в сектора"}
{"url": "https://www.dnevnik.bg/razvlechenie/2018/12/05/3356562_pismo_na_ainshain_za_sushtnostta_na_bog_be_prodadeno/", "text": "Ръкописно писмо от 1954 г., в което известният физик Алберт Айнщайн оспорва концепцията на религията, разби прогнозите и бе продадено на търг за 2.9 млн. долара в аукционна къща \"Кристис\" в Ню Йорк, писа Би Би Си.  Нобеловият лауреат, който тогава е на 74 години, адресира писмото си до германския евреин философ Ерик Гуткинд по повод негов текст. В него Айнщайн остро критикува религията и нарича Библията \"сбор от почитани, но все пак твърде примитивни легенди\". \"Думата \"Бог\" за мен не е нищо повече от израз и продукт на човешката слабост\", пише физикът около година преди смъртта си и допълва: \"Няма тълкуване, независимо колко сложно може да е то, което (за мен) да промени нещо по този въпрос.\" В същото писмо, писано на немски език, Айнщайн критикува позицията на Гуткинд, че евреите са избран, божий народ. Той казва, че макар и с радост да принадлежи към еврейския народ, \"неподправената еврейска религия е като всички други религии, олицетворение на примитивно суеверие\". В детските си години Айнщайн за кратко е бил последовател на юдаизма. Впоследствие той пише, че не е атеист, но не вярва в свой бог, който се намесва в световните дела. През 2007 г. същото това писмо е продадено за 400 хил. долара, а сега прогнозите бяха да достигне около 1.5 млн. долара, но то почти удвои цената си по време на търга, който приключи след четириминутно наддаване. Това съвсем не е първото писмо на известния физик, което се продава на търг. Миналата година подобно, но писано до италиански студент по химия, отказал среща с него, бе продадено срещу 6100 долара. Търгът бе придружен с няколко други негови писма. Сред тях бе бележка от 1928 г., в която той описва мислите си към третата фаза от теорията на относителността. Тя намери нов собственик срещу 103 хил. долара.  През 2017 г. бележка, в която той дава съвет за щастлив живот, се продаде за 1.56 млн. долара в Йерусалим. В част от него се казва: \"Спокойният и скромен живот ще донесе повече щастие, отколкото преследването на успеха и постоянното безпокойство, което идва с него.\"", "date": "2018.12.05", "title": "Писмо на Айнщайн за същността на Бог бе продадено за 2.9 млн. долара"}
{"url": "https://www.dnevnik.bg/sviat/2018/12/05/3356581_senatori_sled_brifing_na_cru_hashokji_e_ubit_po/", "text": "По-сигурно е от всякога, че саудитският престолонаследник принц Мохамед бин Салман стои зад убийството на журналиста Джамал Хашокжи в Истанбул. Това обявиха двама сенатори след брифинг на Централното разузнавателно управление, цитирани от \"Асошиейтед прес\" и БТА. Директорът на ЦРУ Джина Хаспъл информира лидерите на Сената, докато в законодателния орган обмислят наказание за дългогодишния близкоизточен съюзник на Вашингтон заради убийството. Освен лидерите в събитието участваха малка група сенатори и членове на ключови комисии по национална сигурност. Хаспъл отпътува за Турция дни след изчезването на Хашокжи в саудитското консулството в Истанбул на 2 октомври. Американски и турски медии съобщиха, че  там тя е чула запис , с който разполагат турските служби и който доказва ролята на Мохамед бин Салман. За този запис \"Вашингтон пост\" и \"Ню Йорк таймс\"  писаха, че недвусмислено е убедил  ЦРУ във вината му. \"Не димящо дуло, а димящ трион\" \"Трябва да се направиш на сляп, за да не стигнеш до извода, че това е дирижирано и организирано от хора под командването на престолонаследника\", заяви пред репортери сенатор Линдзи Греъм и описа принц Мохамед като \"побъркан\" и \"опасен\". \"Не става дума за димящо дуло, а за димящ трион,\" каза той, цитиран от Би Би Си. Играта му на думи е с фраза, която на английски означав недвусмислено доказателство (\"димящо дуло\"), а трионът е препратка към признанията на Рияд, че тялото на Хашокжи е било разчленено. Изобщо не се съмнявам, че саудитският престолонаследник е дирижирал убийството и е бил в течение на ситуацията през цялото време, каза колегата му Боб Коркър, цитиран от \"Франс прес\". Очаква се следващите две седмици Джина Хаспъл да информира за случая с убийството на Хашокжи председателите и членове на възлови комисии в Камарата на представителите, каза пред \"Ройтерс\" запознат източник. На 13 декември всички членове на Камарата ще бъдат информирани по случая и от висши представители на правителството. Отрицание Сенатори и от двете партии се разгневиха миналата седмица, че Хаспъл не участва тогава в заседание при закрити врата с висши правителствени представители, посветено на случая с убийството на Хашокжи и реакцията на САЩ, каквато според мнозина сенатори липсва. Преди днешното изслушване някои сенатори разкритикуваха решението заключенията на ЦРУ във връзка с убийството да бъдат представени пред ограничен брой техни колеги. Сенатор Ранд Пол го нарече \"смехотворно\", посочва ДПА. \"Защо да не знаят всички сенатори какво става?\" запита той в \"Туитър\". Саудитска Арабия, която повдигна срещу 11 души обвинения заради случая, отрича принцът да има нещо общо. Турция, която иска процесът да се води на нейна територия, не е замесвала името му в прав текст, но президентът Ердоган е заявявал, че убийството  не е възможно без съгласие  на най-високо ниво в Рияд.", "date": "2018.12.05", "title": "Сенатори след брифинг на ЦРУ: Хашокжи е убит по поръчка на \"побъркания\" саудитски принц"}
{"url": "https://www.dnevnik.bg/evropa/2018/12/05/3356582_mei_preturpia_tri_porajeniia_za_brekzit_v_parlamenta/", "text": "Британският премиер Тереза Мей претърпя три парламентарни поражения само за един ден, предаде \"Гардиън\". Първо правителството загуби в опита си правното мнение за Брекзит на главния прокурор да бъде разгледано отделно в Комисията по привилегиите в парламента. Министрите освен това бяха принудени да признаят, че трябва да публикуват пълното правно мнение. И, най-важното, третото поражение бе за промените в парламентарния процес, ако Камарата на общините отхвърли сделката на Мей, отбелязва Би Би Си. Тя вече  беше подкрепена от лидерите на ЕС , но трябва да бъде одобрена и от британския парламент, за да влезе в сила. Депутатите ще решат дали да я отхвърлят или подкрепят  на 11 декември , а вчера започнаха  петдневните дебати по въпроса  в Камарата на общините. Загубите Началото бе отложено с няколко часа, тъй като депутатите подкрепиха с 311 срещу 293 гласа предложение, внесено от опозицията и критикуващо правителството за неуважение към законодателния орган, защото е отказало да публикува пълното правно мнение на главния прокурор Джефри Кокс за излизането на Великобритания от ЕС, въпреки че при по-ранно гласуване в парламента е било призовано да направи това. С предложението се нарежда незабавно да бъде публикувано мнението и правителството заяви, че ще го направи преди 11 декември. Депутатите отхвърлиха парламентарен компромис, който щеше да отнесе спора до Комисията по привилегиите, което щеше да го отложи след ключовия вот следващата седмица. Докато премиерът все още чакаше да започне официалният дебат, депутатите й нанесоха трето поражение, като приеха поправка, която цели да засили възможностите на парламента, ако сделката бъде отхвърлена. Би Би Си отбелязва, че вместо да бъдат ограничени просто до това да обърнат внимание на казаното от правителството, депутатите ще могат да окажат повече влияние като гласуват какво искат правителството да направи. Поддръжниците на по-мек Брекзит или на  втори референдум  за сделката на Мей, приветстваха решението. Те се надяват то да им позволи да демонстрират парламентарна подкрепа за алтернативите на подхода на Мей. Добър, но не перфектен Брекзит \"Прекарах почти две години, договаряйки тази сделка. Загубих скъпи колеги по този път. И бях изправена пред ожесточени критики от всички страни\", каза Мей при започването на дебата. Тя отново настоя, че не съществува алтернатива, която да може да събере обществена подкрепа, и предупреди, че отхвърлянето на сделката би било рисковано. \"Никога не съм казвала, че сделката е перфектна, тя никога няма да бъде. Такъв е характерът на преговорите. Не трябва да позволяваме търсенето на перфектен Брекзит да попречи на един добър Брекзит\", допълни премиерът. Лидерът на опозиционната Лейбъристка партия Джереми Корбин определи  политическата декларация , която съпровожда  споразумението за оттеглянето , като \"много неясен списък с желания\". \"Все още не знаем как ще изглеждат дългосрочните ни отношения с Европа и затова толкова много депутати в парламента не искат да гласуват за този сляп Брекзит и да скочат в тъмнината за бъдещето на Великобритания\", подчерта той. Към Мей бяха отправени враждебни послания от нейните собствени съюзници, като бившият външен министър Борис Джонсън, който подаде оставка през юли в знак на несъгласие със сделката на премиера. Той я определи като \"национално унижение\" и подигравка за Великобритания. \"Ще бъдем де факто колония и заради очевидна паника си гарантираме, че никога няма да можем да се възползваме от свободите, които трябваше да спечелим с Брекзит\", предупреди Джонсън. Ирландският проблем Очаква се Мей да прекара времето до ключовото гласуване следващата седмица в срещи с отделни колеги в опит да ги спечели на своя страна. Правителството освен това се опитва да убеди и Северноирландската Демократична юнионистка партия (ДЮП), като й предлага допълнителни уверения за достъпа до британския пазар. Депутат на ДЮП, която по принцип подкрепя кабинета на Мей при ключови гласувания, обаче каза, че партията ще гласува против споразумението за Брекзит. \"Моята партия ще се противопостави на това споразумение, тъй като смятаме, че то оставя Северна Ирландия в конституционно уязвима позиция въпреки уверенията, които ни бяха дадени\", заяви Пол Гирван. ДЮП е недоволна, че в споразумението се предвижда възможността Северна Ирландия да е в по-тесни връзки с ЕС от останалата част на Великобритания, ако не бъде намерен друг начин да се избегне твърда граница с Република Ирландия.", "date": "2018.12.05", "title": "Само за ден Мей претърпя три поражения за Брекзит в парламента"}
{"url": "https://www.dnevnik.bg/bulgaria/2018/12/05/3356585_semeistvo_banevi_shte_bude_ekstradirano_na_6_dekemvri/", "text": "Бизнесменът Николай Банев и съпругата му Евгения Банева да бъдат екстрадирани в България на 6 декември. Това обяви главният прокурор Сотир Цацаров, които присъства за кратко на брифинг на ГДБОП и спецпрокуратурата, свързан с акция за заловени незаконни оръжия. Той обясни, че след като бъдат върнати в България, на Баневи ще се предяви ново актуализирано обвинение, ще бъдат задържани за 72 часа и от съда ще се иска постоянният им арест. Цацаров обаче отказа да посочи какво ще е новото обвинение на семейството, като заяви, че това ще стане известно с предявяването му.  Баневи бяха задържани във френския град Ница в края на октомври след издадена от българските власти европейска заповед за арест. Заповедта е във връзка с разследване на приватизацията на девненския завод \"Полимери\", укриване на данъци, финансови машинации и сговор за престъпления в чужбина. За столичния зам.-кмет по транспорта Евгени Крусев Във връзка с разследването, заради което  столичният зам.-кмет по транспорта Евгени Крусев подаде оставка , главният прокурор посочи, че е за длъжностно престъпление, свързано с нарушение на Закона за обществените поръчки. Допълни, че търгът е бил свързан с ремонта на трамвайно-релсовия път, и по-конкретно с шумо- и виброизолиращи подложки. \"Нека не оставаме с впечатление, че прокуратурата не дава информация, но не е редно информация да се дава само на база връчена призовка. Действително има връчена призовка и към момента, в който се предяви обвинението, ще има пълна информация за него\", обясни Цацаров. За проверката на прокуратура съобщи главният архитект на София Здравко Здравков в края на октомври, но досега от обвинението не са давали информация за нея. От думите на Здравков се разбра, че разследването е по съмнение за нарушаване на Закона за обществените поръчки в търга,  с който за изпълнител на ремонта бе избрана фирмата \"Джи Пи груп\" с оферта 24 млн. лева . Възложител на процедурата бе Евгени Крусев. За посещението в Турция и Димитър Желязков-Митьо Очите С турския си колега главният прокурор е говорил по всички теми на международното сътрудничество и всички актуални въпроси, които били от интерес за двете страни - съдебни поръчки и международна правна помощ. Цацаров бе на посещение в Турция преди няколко дни. По случая с обвинения за участие в престъпна група Димитър Желязков, известен като Митьо Очите, Цацаров повтори отново, че има постановено съдебно решение за екстрадицията му. Обясни, че в Търция екстрадиционната процедура не е като в България, а е сравнима с тази в Сърбия. \"Има съдебна фаза и административна фаза. Административната фаза е свързана с решение на изпълнителната власт. Тоест на практика политическо решение, което да препотвърди или да не препотвърди съдебното решение. У нас е достатъчно само влязлото в сила съдебно решение. В конкретния случай решение на съда има, в момента решението е при министъра на правосъдието на Турция. След неговия подпис и предварително съгласуване с турското външно и вътрешно министерство се очаква екстрадирането в България\", заяви главният прокурор. Той отказа да посочи срок, в който това може да се случи, защото това зависело от южната ни съседка.  На 2 август бяха задържани 19 души, за които имаше данни, че са свързани с организирана престъпна група, ръководена от Митьо Очите. Задържани под стража обаче останаха петима. От всички с обвинения в неизвестност беше само общинският съветник от Несебър  Пейко Янков, който се издирваше с червена бюлетина . Няколко дни след това и той беше задържан. Димитър Желязков е под стража в Турция от август досега. Самият той бе задържан в луксозен хотел в Истанбул заедно общинския съветник от Бургас Бенчо Бенчев. За 24 часа с тях бе задържан и бившият депутат от ДПС Несрин Узун. По-късно срещу Бенчев бе повдигнато обвинение, че е укривал Митьо Очите в чужбина. Впоследствие беше освободен срещу  гаранция от 50 хил. лв . Цацаров коментира и съдените в Турция  български гранични полицаи, които преди десетина години застреляха турски рибар, навлязъл незаконно със свои колеги в български териториални води  при бракониерски риболов. Обясни, че и по този въпрос имал разбиране от турските власти, а съдебното заседание било насрочено за 19 март 2020 г. в град Къркларели. До момента нито военният съд в Сливен, нито съдът за защита правата на човека в Страсбург е започнал дело срещу тях, тъй като не са намерили наличие на престъпление. За Иванчева и срещата за условията в арестите  По думите на Цацаров случаят с делото срещу бившия кмет на столичния квартал \"Младост\" Десислава Иванчева, както и условията на ареста, в който тя пребивава, бил \"сценарий\". Той бил на \"всички, които трябва да покажат, че става дума за жертва на правосъдието, репресия и т.н\". Не говоря за политически партии, уточни главният прокурор. Каза само, че Иванчева не трябва да бъде поставена в условия, които са по-тежки от тези, за който и да е друг арестант. Но тя не трябва да има и привилегии, които са сантиметър по-големи от тези, които има всеки друг арестант.  Вчерашната среща в правосъдното министерство след сигнал на омбудсмана Мая Манолова за лошите условия в килията на Иванчева била отменена, защото Цацаров имал \"далеч по-важни неща от това\". ", "date": "2018.12.05", "title": "Семейство Баневи ще бъде екстрадирано в България на 6 декември"}
{"url": "https://www.dnevnik.bg/sviat/2018/12/05/3356588_v_ukraina_shte_ima_subor_za_suzdavane_na_nezavisima/", "text": "Обединителен събор с цел създаване на украинска автокефална църква е насрочен в Киев за 15 декември, заяви президентът на Украйна Петро Порошенко, предадоха ТАСС и агенция \"Униан\". \"Много се радвам да оповестя датата на обединителния събор, който да обяви създаването на автокефална поместна православна църква в Украйна. Той ще одобри нейния устав и ще избере предстоятел\", каза президентът. \"Униан\" отбелязва, че на избрания предстоятел трябва да се връчи томос (свидетелство) за автокефалия. Съборът ще се състои на 15 декември 2018 г. в катедралата \"Света София\", съобщи държавният глава на форум по проблемите на местното самоуправление в страната. Порошенко и Вселенският патриарх Вартоломей се срещнаха през ноември и  подписаха споразумение за създаване  на такава църква. Месец по-рано патриаршията в Истанбул  обяви, че признава независимата украинска църква , а в отговор Руската православна църква обяви, че  прекъсва евхаристийното общение  с Вселенската патриаршия. Преди седмица бе утвърден и уставът на Украинската православна църква, но не бе обявена дата за събора. Руските медии разтълкуваха това като колебание на Вселенската патриаршия и  израз на противоборствата в украинската църква , на практика разделена на три.", "date": "2018.12.05", "title": "В Украйна ще има събор за създаване на независима църква на 15 декември"}
{"url": "https://www.dnevnik.bg/sviat/2018/12/05/3356441_politiko_ivan_krustev_e_sred_mechtatelite_koito_shte/", "text": "Политологът  Иван Кръстев  е един от мечтателите, които ще променят Европа – това смята електронното издание \"Политико\", което постави Кръстев в своята ежегодна класация на 28 изявени лица от 28 държави. Списъкът е разделен на дейци, рушители и мечтатели, като политологът е под номер 7 в последната категория. Анализите на Кръстев , които често са неортодоксални, го превърнаха в един от учените, разбрали \"заплашеното мнозинство\" и \"забравените загубеняци\" насред големите промени на тази епоха, пише изданието. \"Политико\" коментира, че последната му книга -  \"След Европа\" , предупреждава, че наглед изолираните кризи с миграцията, популизма, Брекзит и избора на Доналд Тръмп са всъщност симптоми на болест, която може да убие Европейския съюз. В следващия си проект  Кръстев  ще разгледа как държавите, които някога искаха да имитират Запада, сега отхвърлят ценностите и институциите му. В интервюто си за \"Политико\" той казва, че не е нито песимист, нито оптимист за бъдещето на ЕС, тъй като то тепърва ще се създава. \"Има значение талантът на отделните лидери. Късметът също\", казва Кръстев. Той обаче определя като заблуда мисленето, че  ЕС не може да се разпадне,  тъй като от това всички ще загубят. \"Ако ЕС се срути, това ще бъде естествената последица на структурните проблеми, подобно на пътнотранспортно произшествие – едновременно неизбежно и неумишлно.\" Кръстев не вярва, че популистите от Централна Европа искат да напуснат съюза – според него те предпочитат да не спазват правилата му, но да запазят финансирането, а най-големият им страх не са имигрантите, а емигриращите млади хора. Сред останалите, намерили място в класацията, са лидерът на италианските популисти Матео Салвини, \"дясната ръка на Юнкер\" Мартин Зелмайер, украинската опозиционерка Юлия Тимошенко, гуверньорът на Банк ъф Ингланд Марк Карни и водачът на битанските лейбъристи Джеръми Корбин. В предишните две години избраните от България забележителни фигури бяха  Мина Андреева  и  Ирина Бокова .", "date": "2018.12.05", "title": "\"Политико\": Иван Кръстев е сред мечтателите, които ще променят Европа"}
{"url": "https://www.dnevnik.bg/sport/2018/12/05/3356591_grigor_dimitrov_prez_2019_g_ne_iskam_da_razocharovam/", "text": "Григор Димитров заяви, че е жертвал последните месеци от сезона, за да се подготви максимално добре за следващата година. Българският тенисист смята, че не е играл най-добрия си тенис през 2018 г., но е уверен, че е положил усилия, които да му се отплатят през следващия сезон. \"Извън корта направих много неща, които мисля, че ще ми помогнат много другата година. Например намерих нов начин да поддържам тялото си. Работих малко повече върху ракетата си. Върху неща, които знам, че могат да ме подготвят до максимална степен да съм готов да печеля големи турнири\", каза Димитров в интервю за \"Преди обед\" по Би Ти Ви. Той обясни, че работата върху ракетата му е отнела няколко месеца, но го е направил изцяло с идея върху 2019 г. \"Можех да си го позволя, защото имах добър ранкинг. Изобщо не го мисля, че съм загубил няколко места в ранглистата.\" Българският тенисист не си поставя конкретни цели за 2019 г., но обясни, че не иска да разочарова себе си. \"Идва нов сезон и аз се вълнувам още отсега. Постепенно започвам да тренирам повече и повече. Също така не искам да разочаровам себе си другата година.\" Димитров коментира  влизането на носителя на осем титли от Големия шлем Андре Агаси  в екипа му. \"С Агаси имаме много специална връзка, познаваме се още откакто бях на 14 години. В тениса може да помогне много откъм психическа нагласа. Харесвам хора, с които мога да споделям. Инициативата бе изцяло моя да се свържа с Агаси. Прекарах много време с него. Има идеи, които съвпадат с играта ми\", каза Димитров. \"Андре може да говори на всяка тема с мен. С една дума, с едно изречение може да обърне цялата ти психологическа настройка.\" Димитров не е съгласен с  определенията и анализите, че е имал ужасяващ сезон . \"Не бих казал, че годината ми е ужасяваща. Колко години поред вече съм топ 20? Ако това е ужасяващо, нека да бъде такова. Подобрил съм много неща в себе си и такива извън тениса. Чувствам се по-добър като човек. Това е малка победа\". Той посочи, че все пак в него има разочарование, което обаче може да му помогне. \"Разочарован съм от годината си, имаше седмици, които ги преживях много трудно, защото исках да се представя по-добре. Но не съжалявам за нищо в кариерата си дотук. Само по този начин намираш мотивация отново да направиш нещата по-добре\". И добави, че приема критиките. Тенисистът каза за \"София оупън\", че  \"няма как да участва в частен турнир\" . Той даде за пример Чехия, където няма АТП турнир, но се правят много повече надпревари за младежи и юноши. Димитров посочи, че не е дал съгласието си за книгата за него, която излезе миналата година в България. От думите му това е \"пиар на чужд гръб\". \"На чужд гръб си правят пиар, не съм съгласен и не е правилно, но продължавам. Книга ще има, която лично аз ще си я промотирам, както и академия\", добави той.", "date": "2018.12.05", "title": "Григор Димитров: През 2019 г. не искам да разочаровам себе си"}
{"url": "https://www.dnevnik.bg/biznes/2018/12/05/3356592_kiril_domuschiev_obvineniiata_che_sme_eksploatatori_ne/", "text": "Главният изпълнителен директор на \"А1 България\" Александър Димитров и главният изпълнителен директор на Пощенска банка Петя Димитрова спечелиха големите награди в конкурса \"Мистър и Мисис Икономика\" 2018 г., организиран от списание \"Икономика\" и Конфедерацията на работодателите и индустриалците в България (КРИБ), се вижда от сайта на изданието. Отличията им бяха връчени на церемония снощи от вицепремиера Томислав Дончев и от столичния кмет Йорданка Фандъкова. \"Индустрия\" -  , главен изпълнителен директор и вицепрезидент на \"Аурубис България\"; \"Финанси и застраховане\" -  , председател на управителния съвет и главен изпълнителен директор на държавната Българска банка за развитие; \"ИКТ, Аутсорсинг и бизнес процеси\" -  , управител на \"Сименс\" ЕООД; \"Търговия и услуги\" -  , управител на \"Медина Мед\"; \"Транспорт и логистика\" -  , председател на съвета на директорите на \"Карат-С\"; \"Корпоративна социална отговорност\" -  , председател на надзорния съвет на \"Асарел Медет\";", "date": "2018.12.05", "title": "Кирил Домусчиев: Обвинението, че сме експлоататори, не е вярно"}
{"url": "https://www.dnevnik.bg/biznes/2018/12/05/3356596_pechalbata_na_bankite_za_2018_g_moje_da_e_rekordna/", "text": "Печалбата на банките през 2018 г. може да подобри рекорда, който беше записан преди 10 години. За пореден месец тя бележи двуцифрен растеж и е все по-близо до показателите отпреди кризата, показва статистика на Българската народна банка (БНБ). В края на октомври чистата печалба на банките е 1.379 млрд. лв. Това е с 38% повече спрямо същия период миналата година. Почти сигурно сумата ще нарасне и се очаква да подобри рекорда от 2008 г., когато секторът отчете печалба от 1.387 млрд. лв. По данни на БНБ 4 банки носят около 60% от печалбата. Това са Уникредит Булбанк, Банка ДСК, ОББ и Пощенска банка. Добрите показатели на банките идват на фона на падащи лихви и банкови сливания. В края на октомври лихвите по ипотечните кредити са паднали средно до 3.26%. При потребителските заеми средната лихва е 8.6%. Лихвите по депозитите пък все повече доближават нулата и на практика доходността по тях е отрицателна заради таксите и комисионите. Въпреки това броят на депозитите продължава да расте. В края на октомври те достигат 81.6 млрд. лева. С 469 млн. лева са нараснали спестяванията на фирмите, а със 188 милиона лева - на домакинствата. Таксите и комисионите компенсират през последните две години намалелите приходи на банките от техния основен бизнес - кредитирането, посочва \"Сега\". В края на октомври доходите от такси са 881 млн. лв. Отбелязва се ръст от 55 млн. лв. спрямо същия период миналата година.  Кредитният портфейл на банките се е увеличил от началото на годината с 8.4% и в края на октомври достига 60 млрд. лева.", "date": "2018.12.05", "title": "Печалбата на банките за 2018 г. може да е рекордна, обяви БНБ"}
{"url": "https://www.dnevnik.bg/sviat/2018/12/05/3356604_sasht_zaplashiha_rusiia_s_posledici_i_bolka_zaradi/", "text": "Съединените щати поискаха от Русия да освободи задържаните украински моряци и да върне трите кораба на военноморските сили на Украйна, предадоха руски и американски медии. На брифинг на Държавния департамент с неназован \"високопоставен представител\", чиято стенограма бе  официално публикувана , също така бе отправен призив към Европа да се откаже от газопровода \"Северен поток 2\". \"Керченският инцидент трябва да напомни на всички наши европейски съюзници защо  \"Северен поток 2\"  е толкова лоша идея\", казва представителят. \"Както казах преди минута, още не сме свършили (с реакцията си след керченския инцидент). Искаме руснаците да разберат посланието, че трябва да освободят екипажите (на трите плавателни съда) или ще има последици, а болката ще нараства с времето\", продължава служителят на Държавния департамент. След инцидента на 25 ноември, при който Русия  задържа моряци  и плавателни съдове, напрежението между Киев и Москва нарасна. Руската  Федерална служба за сигурност  (ФСБ) твърди, че над 20-те души на борда на \"Никопол\", \"Бердянск\" и \"Яни Капу\" са нарушили руската държавна граница.  Украйна отрича . В отговор Киев обяви военно положение в 10 области и  въведе ограничения за руснаци , а арестуваните моряци (сред които представители на украинските служби за сигурност) бяха отведени в Москва и получиха обвинения.", "date": "2018.12.05", "title": "САЩ заплашиха Русия с \"последици и болка\" заради украинските моряци"}
{"url": "https://www.dnevnik.bg/sport/2018/12/05/3356636_serena_uiliams_e_potvurdila_uchastie_v_australian_open/", "text": "Носителката на 23 титли от Големия шлем Серена Уилямс ще участва в Australian Open през 2019 г. Американката ще се опита да спечели осмата си титла в Мелбърн, след като през 2017 година победи сестра си Винъс Уилямс във финала. Впоследствие се разбра, че по това време Серена Уилямс е била бременна в осмата седмица. Миналия сезон американката изрази желание да защитава титлата си, но в последния момент обяви, че не се чувства готова за игра толкова скоро след раждането. Уилямс достигна два финала в турнирите от Големия шлем този сезон - на \"Уимбълдън\" и US Open, но загуби и двата. Така тя остава на една титла от изравняването на рекорда на Маргарет Корт. Последният ѝ мач от сезон 2018 беше  финалът на US Open, където загуби от японката Наоми Осака . Тогава Уилямс изпусна нервите си и влезе в остър спор със съдията Карлос Рамос. Уилямс е потвърдила участие в демонстративен турнир в Абу Даби, който ще се проведе през последната седмица на годината. Очаква се след това американката да насочи вниманието си към подготовката си за Australian Open.", "date": "2018.12.05", "title": "Серена Уилямс е потвърдила участие в Australian Open"}
{"url": "https://www.dnevnik.bg/bulgaria/2018/12/05/3356629_desetki_avtomati_sa_bili_iznasiani_ot_zavoda_v/", "text": "Заглушители за автомати и пистолети, които се правели по поръчка за спецчастите в завод \"Арсенал\", се изнасяли нелегално за оръжейна банда от Казанлък. Това съобщи зам. главният прокурор Иван Гешев след акция на спецпрокуратурата и ГДБОП, цитиран от \"Фокус\". По време на акцията са задържани 7 души. След претърсвания в къщи и помещения на уличените разследващите открили 17 автомата \"Калашников\" със заглушител, 15 пистолета също със заглушител и 12 цеви за оръжие. \"Става въпрос за 3 досъдебни производства, които са се случили благодарение на добрата оперативна работа на ГДБОП и придобитата своевременно качествена оперативна информация. Хората, които бяха привлечени, са с влезли в сила присъди освен организатора, който е с присъда за 3 години лишаване от свобода. На адреса му не беше констатирано оръжие и беше добре обезопасен, но беше ясно, че складът е използван за целта, за която колегите имаха информация\", заяви Гешев. По думите му миналата събота той е бил задържан при влизане в гараж на територията в София. \"Бяха намерени десетки автомати Scorpion. Беше намерен и 8 кг черен барут. Има десетки спусъци за РПГ. Част от автоматите са обезопасени. Налице са и десетки хиляди патрони. Вчера беше проведена друга съвместна операция с ГДБОП, пак с десетки автомати, свързани с изнасяне от завода в Казанлък\", допълни той. Гешев съобщи, че групата е била свързана с друга, която произвежда неистински документи за самоличност. \"Намерени са израелски паспорти, канадски, италиански и всякакви други. Той добави, че ще бъде възложена проверка на целия завод \"Арсенал\" в Казанлък. \"Продължаваме да работим как е изнасяно оръжието от завода \"Арсенал\"- Казанлък. Имало е вътрешен начин. Оръжието категорично е излязло по нелегален начин от завода\", заяви Гешев. Коментар по темата направи и премиерът Бойко Борисов преди днешното правителствено заседание. \"Една част от откритите от ГДБОП и Специализираната прокуратура оръжия сме си я платили като контролирана доставка. Толкова много оръжия хванахме, колкото специалните бригади нямат. И като качество - такива заглушители специално правени като за специалните части и баретите. Една рота автомати, пистолети, гранатомети, повече от 40 хил патрона\", заяви той, цитиран от БТА.", "date": "2018.12.05", "title": "Десетки автомати са били изнасяни нелегално от завода в Казанлък"}
{"url": "https://www.dnevnik.bg/bulgaria/2018/12/05/3356637_prokuraturata_e_zapochnala_proverka_na_sluchaia_s/", "text": "Районната прокуратура във Варна е започнала досъдебно производство за причиняване на средна телесна повреда по непредпазливост, след като  вчера шестима души пострадаха в асансьор, който пропадна в болницата \"Света Анна\" . Това е съобщил районният прокурор Красимир Конов. Според него най-тежко пострадалата жена е с изкълчени коленни стави, но тя още вчера е била настанена за лечение в болницата. \"Вече е направен оглед на мястото на инцидента, разпитани са пострадалите и е изискана документацията на асансьора\", е казал още Конов, цитиран от Би Ти Ви. Извършените до момента проверки са показали, че той е бил сертифициран през май и обследван от поддържащата фирма за последен път през ноември. Въпреки това според казаното вчера от изпълнителния директор на болницата д-р Красимир Петров установената до момента причина за пропадането е счупване на част от подемното устройство. Районният прокурор е отказал да коментира какво е довело до инцидента, тъй като проверката по случая все още не е завършила. Пак според директора на болницата д-р Красимир Петров около 14.30 ч. асансьорът е потеглил от първия етаж в стария блок на болницата \"Света Анна\" с осем вместо с петима пътници, за колкото е бил предвиден. Изминавайки 6-7 метра, той пропада обратно – малко под нивото на първия етаж. Служители на болницата успяват да извадят седем от пътниците. В този момент асансьорът потегля рязко нагоре с една от жените. Тя е извадена от асансьора на последния, четвърти, етаж на болницата.", "date": "2018.12.05", "title": "Прокуратурата е започнала проверка на случая с пропадналия асансьор във варненска болница"}
{"url": "https://www.dnevnik.bg/bulgaria/2018/12/05/3356622_kratki_novini_obshto_33_km_putishta_biaha_remontirani/", "text": "Председателят на Комисията за финансов надзор (КФН) Карина Караиванова е упълномощила адвокати да заведат дела за клевета, обида и уронване на престижа срещу сайта pik.bg. В публикация от днес в него се повтарят твърдения, които отдавна бяха опровергани, отправят се обидни квалификации и се уронва престижа на български гражданин, информира пресслужбата на финансовия регулатор. \"Въпросната публикация съдържа груби манипулации и откровени лъжи, между които и твърдения за луксозна кола \"част от автопарка на КФН\". В действителност колата принадлежи на съпругата на известен български спортист, който живее близо до сградата на КФН, се уточнява в съобщението. Правителството отпусна 5 млн. лв. за активи на болниците Правителството е одобрило допълнителни 5 млн. лв. по бюджета на Министерството на здравеопазването, които ще са за държавните болници. С тях трябва да бъдат купени дълготрайни материални активи по проект \"Политика в областта на диагностиката и лечението\". Фокусът на проекта е върху онкологичната болнична помощ. \"Ще се подобри достъпът и ефективността на диагностиката и определянето на терапията за лечение. Ще се повиши качеството на живот, на пациентите\", отбелязват от правителствената информационна служба. Обралите банкомат в Сапарева баня признаха вината си и влизат за 6 месеца в затвора Четиримата подсъдими за кражба на банкомат в Сапарева баня признаха вината си и ще влязат в затвора за 6 месеца, съобщиха от прокуратурата. Престъплението беше извършено преди малко повече от година, като от банкомата бяха откраднати 8700 лв. Единият от подсъдимите не е участвал пряко в кражбата, а е бил шофьор на другите задържани. Общо 33 км пътища бяха ремонтирани в Северна България Общо 33 км пътища в Северна България са ремонтирани и ще бъдат открити утре, съобщи Агенция \"Пътна инфраструктура\" (АПИ). Рехабилитирани са близо 12 километра от второкласния път между Плевен и Ловеч, който е и основна пътна комуникация към фериботния комплекс \"Никопол - Турну Мъгуреле\" на река Дунав. Изпълнител на строително-монтажните работи е \"Автомагистрали Хемус\" АД, а общата стойност на проекта е 6.7 млн. лв. Ремонтирани са и 21 км от пътя между Търговище и Разград. Изпълнител на строително-монтажните работи е \"Пътинженерингстрой- Т\" ЕАД. Стойността на договора е 14.7 млн. лв. Четиринадесет души са задържани след футболното дерби на Пловдив Полицията в Пловдив е задържала 14 души за противообществени прояви във връзка с вчерашното дерби между футболните отбори на  \"Локомотив\" и \"Ботев\" . \"На 12 от извършителите са съставени актове по ЗООРПМС, седмина са били задържани за срок до 24 часа\". Преди срещата 19-годишен е задържан за хвърлена бутилка, след което в него е открито пакетче с наркотично вещество. В края на мача за нарушение на обществения ред по време на самата среща в Пето РУ били отведени 13 зрители на възраст между 16 и 29 години.", "date": "2018.12.05", "title": "Кратки новини: Карина Караиванова ще съди сайта ПИК"}
{"url": "https://www.dnevnik.bg/evropa/2018/12/05/3356632_evrokomisiiata_predloji_plan_b_za_blokiranata_reforma/", "text": "Европейската комисия предложи нови мерки за преодоляване на застоя по ключовата реформа на системата за предоставяне на убежище, позната като Дъблински регламент, предаде EUobserver. Сегашните правила поставят под огромна тежест основните входни точки като Гърция и Италия, защото според тях бежанците трябва да искат убежище в първата страна, в която пристигнат и трябва да бъдат върнати там, ако се придвижат някъде другаде в Европа. EurActiv коментира, че със сегашните предложения Комисията на Жан-Клод Юнкер е дала да се разбере, че се отказва от една от обявените си цели – да завърши реформата на Общата европейска система за предоставяне на убежище. В първите години на мандата си еврокомисарят по миграция, вътрешни работи и гражданство Димитрис Аврамопулос настояваше за предложения като задължително преразпределение на мигрантите, които обаче бяха отхвърлени от страните от Вишеградската четворка (Полша, Унгария, Чехия и Словакия). Австрия, която е ротационен председател на Съвета на ЕС, също няма желание да споделя тежестта, отбелязва EurActiv. Вчера Аврамопулос каза, че е дошъл моментът за прагматизъм и призова Европейския парламент да приеме преди евроизборите през май догодина пет от седемте споразумения за реформа на системата за предоставяне на убежище, по които има съгласие. Двете по-спорни са Регламентът по процедурата за предоставяне на убежище и самият Дъблински регламент. По тях, отбеляза Аврамопулос, от държавите членки ще се очаква да оказват подкрепа \"на доброволна основа\". Тя може да варира от приемане на спасени търсещи убежище до предлагане на помощ за африканските държави и подсилване на външните граници. Аврамопулос допълни, че за моментите на особен натиск трябва да бъде създадена \"предпазна мрежа\", която да гарантира, че при липса на достатъчно доброволна помощ, ще може да бъде осигурена реална подкрепа за засегнатата държава членка. Междувременно временни споразумения могат да се прилагат като мост, докато новият Дъблински регламент стане приложим, допълни еврокомисарят. Не е ясно обаче как ще изглежда \"предпазната мрежа\", нито какво ще се случи, ако държавите членки откажат да сътрудничат. Европейският парламент постигна позиция по въпроса през 2017 г., договаряйки се за автоматична и задължителна система за разпределение на търсещи убежище. Държавите членки обаче все още не могат да оформят позицията си, която е необходима преди да започнат разговорите с евродепутатите. Надеждите са, че в началото на следващата година ще се стигне до някакъв компромис.", "date": "2018.12.05", "title": "Еврокомисията предложи \"План Б\" за блокираната реформа за предоставяне на убежище"}
{"url": "https://www.dnevnik.bg/razvlechenie/2018/12/05/3356611_komikut_kevin_hart_shte_e_vodesht_na_oskarite_dogodina/", "text": "Комикът Кевин Харт ще бъде водещ на оскарите догодина, пише \"Ройтерс\". Актьорът обяви новината в \"Инстаграм\", където той изразява радостта си и споделя, че отдавна чака този момент. Академията на филмовите изкуства и науки не пропусна да отговори в \"Туитър\": \"И ние сме радостни. Добре дошъл в семейството.\" Така комикът, който миналата година участва в \"Джуманджи: Добре дошли в джунглата\", заема мястото на Джими Кимъл, който беше водещ на оскарите през 2017 г. и 2018 г. \"Дълбоко съм разтърсен, защото това беше една от целите ми от много време насам\", написа Харт в \"Инстаграм\", наричайки изявата \"възможност, която идва веднъж в живота\". За комика да има възможността да се включи към дългия списък на водещите на най-престижните киноотличия в света е \"трудно за вярване\". Да си водещ на оскарите е една от най-престижните, но също така най-трудните работи в шоубизнеса, припомня \"Ройтерс\". Водещите трябва внимателно да дирижират очакванията на публиката в залата и на милионите зрители пред телевизионните екрани с комбинация от злободневен хумор и шеги за актьорската гилдия. Кевин Харт ще бъде един от малкото афроамериканци, които са били водещи на наградите през последните 90 години. Негови предшественици в това отношение са имена като Крис Рок, Упи Голдбърг и Сами Дейвис-джуниър. Неговият избор идва във време, в което академията е под сериозен натиск да повиши разнообразието сред членовете си, както и сред филмите и изпълнителите, номинирани за оскарите. В последните години гледаемостта на церемонията по награждаването падна и през 2018 г. беше рекордно ниска - в САЩ тя беше гледана от 26.5 млн. зрители. Това накара академията да я съкрати с 30 минути до 3 часа, както и да измести някои по-технически категории като тази за \"звуков монтаж\" по време на рекламите. Номинациите за \"Оскар\" ще бъдат обявени на 22 януари 2019 г. Церемонията по награждаването ще се състои на 24 февруари.", "date": "2018.12.05", "title": "Комикът Кевин Харт ще е водещ на наградите \"Оскар\" догодина"}
{"url": "https://www.dnevnik.bg/politika/2018/12/05/3356652_nepriemlivo_e_da_ne_moje_da_se_proveri_stroitelstvoto/", "text": "За БСП е неприемлив отговорът на Агенция \"Пътна инфраструктура\", че  няма законов ред да се изследва настилката на вече изградени пътища , обяви лидерът Корнелия Нинова в парламента днес. Той е изпратен във вторник вечерта - месец след като социалистите поискаха  независима експертиза на автомагистралите  \"Тракия\", \"Хемус\", \"Струма\" и \"Марица\", както и на пътя от Видин до Кулата и Околовръстното шосе на София. Според Корнелия Нинова е неприемливо да се твърди, че изпълнителят трябва да посочи къде да се направи експертизата. От БСП посочват като мотив за исканата проверка доклад на Държавния департамент на САЩ, в който според депутата Елена Йончева е посочено, че корупцията в България е свързана с големи инфраструктурни проекти. БСП е готова да посочи участъците, от които да се вземат ядките от асфалта, за да се направи експертизата. Ръководството на партията е в контакт с частна лаборатория, която може да изследва пробите, но предпочита проверката да е институционална, т.е. започната от пътната агенция. В същото време обаче социалистите няма да излъчват група от експерти, както иска агенцията. Преди две седмици Елена Йончева обяви  онлайн петиция за независима експертиза на магистралите у нас  и поиска намесата на Европейската комисия и ОЛАФ. Днес Корнелия Нинова съобщи, че Камарата на строителите е започнала подписка за спиране на използването на бранша за политически цели и и преустановяване на неподкрепените с доказателства твърдения за корупция и злоупотреби в строителството.", "date": "2018.12.05", "title": "Неприемливо е да не може да се провери строителството на завършени пътища, смята Нинова"}
{"url": "https://www.dnevnik.bg/sport/2018/12/05/3356658_ruski_susteztel_po_kurling_poluchi_chetirigodishno/", "text": "Руският състезател в кърлинга  Александър Крушелницкий  получи четиригодишно наказание за положителна проба за допинг по време на олимпийските игри в Пьонгчанг. 26-годишният спортист беше уличен в употреба на мелдоний на зимната олимпиада през февруари. Крушелницкий спечели бронз в смесените двойки със съпругата си Анастасия Бризгалова. След положителната му проба медалите  бяха присъдени на норвежците Кристин Скаслин и Магнус Недреготен . Казусът беше отнесен до Спортния арбитражен съд в Лозана (CAS) по молба на международната федерация. В крайна сметка CAS не само го призна за виновен и потвърди отнемането на медалите, но му наложи и четиригодишно наказание. \"Господин Крушелницкий доброволно прие временното спиране на правата му по време на олимпийските игри и запази правото да поиска премахване на наказанието, уповаващ се на \"грешка от небрежност\", пише CAS. \"Всички страни имаха възможност да представят писмена защита, а след това бяха изслушани в заседание на 19 септември 2018 г. Арбитърът е установил, че господин Крушелницкий не може да установи източника на мелдоний, а неговите аргументи за защита не са подкрепени от достоверни доказателства.\" \"В резултат на това господин Крушелницкий не може да докаже, че използването на веществото не е умишлено, и следователно не отговаря на изискванията за премахване на лишаването от състезателни права\", заключва арбитърът. Наказанието от 4 години започва да тече със задна дата от 12 февруари, когато бяха спрени правата на руския състезател. CAS допълва, че Крушелницкий има срок от 21 дни да обжалва решението на арбитъра пред Апелативния отдел. Пред ТАСС президентът на Руската федерация по кърлинг Дмитрий Свишчев потвърди, че състезателят ще обжалва. На олимпийските игри в Пьонгчанг двама руски състезатели бяха уличени с допинг. Освен Крушелницкий положителна проба даде и  бобслеистката Надежда Сергеева . Тя завърши 12-а при двойките с Анастасия Кочерзова, а след това беше уличена със забранено лекарство за сърце. Сергеева получи наказание от осем месеца със задна дата, което изтече на 22 октомври, и тя вече може да участва в състезания.", "date": "2018.12.05", "title": "Руски състезател по кърлинг получи четиригодишно наказание за положителна проба в Пьонгчанг"}
{"url": "https://www.dnevnik.bg/bulgaria/2018/12/05/3356682_stolichnata_obshtina_shte_iska_pomosht_ot_durjavata_za/", "text": "Столичната община ще поиска помощ от държавата за решаването на проблема с мръсния въздух. Предложението беше обсъдено от постоянната комисия по инженерна инфраструктура и енергийно планиране на Столичния общински съвет (СОС), съобщава \"Фокус\".  За целта ще бъде сформирана работна група с представители на \"Топлофикация София\", СОС, Столичната община, Министерството на енергетиката и Министерството на околната среда и водите. Тя ще трябва да търси начин за прехвърляне на наличните неизползвани редуцирани емисии, които да бъдат включени в Европейската схема за търговия с емисии. Една от най-важните задачи на работната група ще е да намери механизъм, по който тези квоти да не бъдат изгубени, а да останат валидни за използване в Европейската схема за търговия с емисии.  Освен това работната група ще трябва да намери възможности, чрез които националните компании, продаващи парникови емисии, да ги търгуват с други български дружества. По данни на общинския съвет последните години европейският пазар на квоти отбеляза ръст на цените над 300%, до нива от близо 25 евро/т. Рязкото повишение на цените създава проблеми на столичната топлофикация при купуването на нужните количества. Именно заради това ще се търси начин за увеличаване размера на безплатните квоти на \"Топлофикация София\". Днес въздухът в София е значително по-чист от сутринта и предходните няколко дни, което се дължи основно на вятъра, който навлезе в България от запад. Заради подобрената обстановка Столичната община се отказа да пусне и днес в продажба \"зелени билети\", които са на цена 1 лев и важат за всички линии на градския транспорт и са за целия ден. Фандъкова съобщи още, че преди два дни Еврокомисията е одобрила проект на Столична община, с който ще се подмени отоплителната инсталация на около 5 хил. домакинства. \" Вече е отворена и Оперативна програма \"Околна среда\", която да ни позволи да подменим отоплителните инсталации и на още 15 хил. домакинства\", каза още Фандъкова и посочи, че това на практика са малко по-малко от половината домакинства в Общината, които се отопляват на твърдо битово гориво.  Обясни, че става дума за домакинства и граждани, които нямат достатъчно възможности сами да инвестират в това, като точните критерии ще бъдат обявени. Предвижда се отоплението на твърдо гориво да бъде заменено с отопление на газ, централно топлоподаване, с електричество и където тези варианти не са възможни, печки на пелети. Обясни, че в програмата не са включени възможности да се поставят филтри на комините, но щяла да се обмисли и тази мярка.  Тя обясни, че Столична община вчера е изпратила писма с препоръки на лекари до училища и детски градини, в които се посочва, че не добре деца да имат активности навън, когато се отчитат превишения с фини прахови частици. Продадени са близо 75 хил. \"зелени билета\" Общо продадените на 4 декември \"зелени билети\" са 74 478, уточниха от Центъра за градска мобилност (ЦГМ), което е двойно повече от продажбите в обикновен делничен ден. Най-много от тях са закупени от касите на метростанциите - 38 362. По данни на ЦГМ голяма част от пътниците със \"зелен билет\" не са постоянни клиенти на градския транспорт. Центърът за градска мобилност има готовност за незабавна реакция да пусне нов \"зелен билет\", ако има необходимост.", "date": "2018.12.05", "title": "Столичната община ще иска помощ от държавата за купуване на квоти парникови газове"}
{"url": "https://www.dnevnik.bg/biznes/2018/12/05/3356666_energiiniiat_regulator_shte_prouchva_do_20_dekemvri/", "text": "До 20 декември работната група в Комисията за енергийно и водно регулиране (КЕВР) има срок да проучи сигналите за нереално високи цени на електроенергийната борса. Резултатите ще бъдат обявени през януари 2019 г. Това коментира пред медиите председателят на регулатора Иван Иванов. Той припомни, че работната група  беше създадена преди около два месеца  и в кореспонденция с ръководството на борсата изисква допълнителни сведения, която да даде пълната картина на функционирането на борсата в дните с резки изменения в цените. След това комисията, след като се запознае с изготвения анализ и доклад, ще приеме решение дали или да преустанови процедурата, поясни той, цитиран от  3e-news.net. Вчера Асоциацията на индустриалния капитал поиска среща с премиера Бойко Борисов заради нерегламентирано според членовете й поскъпване - с над 350%, на електроенергията за индустриални потребители. Според бизнеса твърденията на ресорните управляващи, че високите цени са резултат от пазара не са верни и показват некомпетентност. \"Цените, на които сме свидетели, са резултат и на т по отношение ресорни ангажименти и нихилизъм спрямо индустриалните енергопотребители, пише асоциацията. \"Вече получаваме сигнали за преустановяване на производствени режими в енергоинтензивни производствени мощности – ето защо настояваме за навременни енергични и конкретни действия\", настоява работодателската организация. В кореспонденция от Стара Загора  БНР  информира, че някои от местните предприятия са спрели работа, а други са намалили мощностите си, за да не търпят непосилни загуби. от потребление\", коментира в интервю за  \"Медиапул\"  изпълнителният директор на Българската федерация на индустриалните енергийни консуматори (БФИЕК) Константин Делисивков. \"Поставени сме в много тежка среда на липса на дългосрочни продукти и предлагане. Бутани сме към краткосрочните пазари, където флуктуациите са убийствени за индустрията. Липсва стандартизация на продуктите и ясен ценови тренд. Един ден се сключват сделки за продукт със 100% отклонения за цялата следващата 2019 г. на цени от 87-88 лв./МВтч, а дни по-късно се предлага базов товар (без отклонения) в диапазона 115-120 лв./МВтч при референтна прогнозна пазарна цена от енергийния регулатор до края на юни 2019. в диапазона 68-76 лв./МВтч. Аномалиите се допълват от \"лудите\" цени в рамките на пазара \"ден напред\". От началото на септември наблюдаваме тези силни флуктуации на цените. Дори има случаи в рамките на два дни да има екстремно високи цени, последвани от рязък спад до много ниски нива. Имаше и цена от 5 хил. лв /МВтч заради сбъркана оферта на един от участниците на пазара, което отваря въпроса за управлението на такъв вид кризисни ситуации от страна на борсовия оператор\", дава примери експертът. Председателят на КЕВР не споделя опасенията на бизнеса, че рязкото поскъпване на тока за индустрията ще рефлектира и върху \"Регулираната цена на електрическата енергия е стабилна. Тя се определя с годишно ценово решение от страна на КЕВР, което е валидно от 1 юли на текущата година до 30 юни на следващата година\", напомни правилата той, цитиран от БТА. Анализ на влиянието на цената на свободния пазар върху цената на регулирания ще бъде направен през юни догодина, но той ще включва както периодите на растеж, така и на спад, напомни Иванов. ", "date": "2018.12.05", "title": "Енергийният регулатор ще проучва до 20 декември борсовите цени на тока"}
{"url": "https://www.dnevnik.bg/sport/2018/12/05/3356670_sudiiskata_komisiia_predprie_merki_sreshtu_refera_na/", "text": "Съдийската комисия към Българския футболен съюз (БФС) взе мерки срещу рефера Волен Чинков. От комисията са преценили, че съдията е допуснал \"неточности\". В съобщението в сайта на БФС не се посочва нито какви са грешките, нито какви ще са последствията за Чинков. Съдията води мача между  \"Славия\" и ЦСКА (1:0)  в Първа лига в неделя, след който  червените изразиха претенции за неотсъдени дузпи . Седмица по-рано той отново понесе критики, като тогава от \"Локомотив\" (Пловдив) смятаха, че са били ощетени срещу \"Лудогорец\" (0:1). \"След като разгледа обстойно представянето на съдията Волен Чинков на поверената му футболна среща [...], СК при БФС взе решение да бъде приложен Правилникът на футболното съдийство в България, съобразно допуснатите неточности\", се казва в информацията.", "date": "2018.12.05", "title": "Съдийската комисия предприе мерки срещу рефера на мача между \"Славия\" и ЦСКА"}
{"url": "https://www.dnevnik.bg/razvlechenie/2018/12/05/3356559_semeistvo_kluni_osnovava_globalna_iniciativa_za/", "text": "Фондацията за справедливост, създадена от Джордж и Амал Аламудин-Клуни, обяви, че поставя началото на глобална инициатива, наречена TrialWatch. Тя ще осъществява мониторинг на съдебни дела, в които има риск от злоупотреба, и ще прави класация на съдебните системи на държавите, писа \"Ройтерс\". Съвместно с юридическия факултет на Колумбийския университет и най-голямата щатска организация от адвокати доброволци инициативата TrialWatch ще обучава международна мрежа от съдебни наблюдатели, сред които ще има и такива, които не са адвокати. Техните доклади ще бъдат използвани от правни експерти, които ще оценят делата според международните стандарти, няколко свързани с инициативата адвокати и академици. В свое изявление Амал Клуни пише, че в наши дни съдебните процеси в цял свят се използват като инструмент за потисничество. \"Правителствата се измъкват твърде лесно, лишавайки от свобода фигури от опозицията си, заглушават критиците си и преследват уязвими групи чрез съда. Съдебният мониторинг ще осветли тези злоупотреби\", казва тя.", "date": "2018.12.05", "title": "Семейство Клуни основава глобална инициатива за мониторинг на съдебни дела"}
{"url": "https://www.dnevnik.bg/sviat/2018/12/05/3356695_rusiia_zaplashi_da_prevurne_v_celi_strani_v_koito/", "text": "Страните, в които има американски ракети със среден и малък обсег, биха станали мишени на ответни действия на Русия, ако Вашингтон напусне договора за ликвидирането на такива оръжия. Това послание отправи началникът на генералния щаб на руските въоръжени сили Валерий Герасимов, цитиран от РИА \"Новости\". \"Бих искал чрез вас да предам на вашите ръководители, че ако Договорът за ракети със среден и малък обсег бъде унищожен, това няма да остане без отговор\", каза Герасимов пред чуждестранни военни представители. \"Като военни професионалисти трябва да разбирате, че не територията на САЩ, а страните, където има американски ракети със среден и малък обсег, ще са обекти на поразяване при ответни действия на Русия.\" Изявлението на Герасимов дойде, след като  НАТО обвини Русия в неизпълняване на договора . Американският държавен секретар Майк Помпео заплаши, че ще се оттегли до 60 дни, ако това не се случи. По-рано президентът Доналд Тръмп е давал сигнал, че САЩ може да се оттеглят от договора. Герасимов настоя, че НАТО използва идеята за руска заплаха като прикритие на военното си присъствие на руската граница и усилва милитаризацията на континента. Москва обаче не смята да влиза в надпревара във въоръжаването с Вашингтон, добави той и изтъкна като пример, че бюджетът на армията остава 50 млрд. долара, 14 пъти по-малък от американския (716 млрд.). Той също така обвини САЩ, че са отхвърлили предложение за установяване на съвместен руско-американски контрол в някои гранични райони на Сирия в замяна на закриване на базата \"Ат Танф\".", "date": "2018.12.05", "title": "Русия заплаши да превърне в \"цели\" страни, в които САЩ са разположили ракети"}
{"url": "https://www.dnevnik.bg/bulgaria/2018/12/05/3356725_v_chetvurtuk_shte_bude_naznachen_nov_zamestnik-kmet/", "text": "В четвъртък ще бъде назначен  нов зам.-кмет по транспорта  в София. Все още не е известно кой ще бъде той. Това заяви кметът на София Йорданка Фандъкова в Министерския съвет, цитирана от \"Фокус\"..", "date": "2018.12.05", "title": "В четвъртък ще бъде назначен нов заместник-кмет, съобщи Фандъкова"}
{"url": "https://www.dnevnik.bg/zelen/2018/12/05/3356724_sudut_vurna_za_novo_obsujdane_reshenieto_za/", "text": "Петчленният състав на Върховния административен съд (ВАС) върна за повторно разглеждане делото за това дали новият план за управление на Национален парк \"Пирин\" подлежи на екологична оценка. Това става известно от  решението на съда , публикувано днес. С него съдът отменят решението на по-долна инстанция от пролетта на тази година, което  отмени решението на екологичното министерство  да няма екологична оценка. Междувременно правителството със свое решение възложи на министъра на околната среда Нено Димов да преговаря с \"Юлен\" АД за промяна на концесионния договор. Повече по темата четете  тук .  Не са отчетени всички доводи През април тричленен състав на ВАС отмени като нарушаващо Директива 2001/42/ЕО за екологичните оценки решението на служебния екоминистър (решение № ЕО-1 от 1.03.2017г.), с което е постановено да не се извършва екологична оценка на проекта за актуализация на Плана за управление на Национален парк \"Пирин\" за периода 2014 - 2023 г. В проекта за актуализация се предвиждаха значителни промени в зоните и режимите на националния парк, с които се разширяваха възможностите за строежи. Тези промени бяха обжалвани от ВВФ - България (сдружение \"ВВФ - Световен фонд за дивата природа, Дунавско-Карпатска програма България\" ) и Асоциация на парковете в България, както и физически лица. За такива промени и за план за управление е задължителна екологичната оценка, пледираха те и в заседанието на 5-членния състав, което се проведе на  27 септември . Оповестеното днес решение на петчленния състав на съда не е основано на доводите на екоминистерството, което обжалва първото решение и настоява, че характерът на актуализацията не изисква екооценка. ВАС отменя първото решение заради това, че тричленният състав не е отчел всички доводи в първото дело. В решението си петчленният състав приема, че \"спорът за законосъобразност на оспореното решение да не се извършва екологична оценка на Проект за актуализация на План за управление на НП \"Пирин\" се свежда до отговор на въпроса каква е правната природа на плана за управление на защитената територия според приложимата за него уредба по създаване и приемане в Закона за защитените територии (ЗЗТ). Отговорът е важен с оглед преценката дали принципно планът за управление, респективно настоящият проект за актуализация на план за управление на национален парк, подлежи задължително на екологична оценка, без значение своето съдържание, характер и цел и това ли предвижда разпоредбата на чл. 85, ал. 1 ЗООС.\" За \"Дневник\" представители на коалицията от неправителствени организации и групи \"За да остане природа\" коментираха: \"Доводите на Министерството на околната среда и водите не са приети. 5-членният състав връща решението, защото не всички наши доводи са разгледани и приети на първа инстанция.\" Природозащитниците подчертават също, че решението е взето с особено мнение на съдия, който разглежда елементи на жалбата на МОСВ по същество и ги отхвърля, като по същество подкрепя решението на 3-членният състав за задължителна екооценка. Това е особеното мнение на съдия Тодор Тодоров, според което \"в проекта за нов план за управление на НП \"Пирин\" се предвижда по-голямо антропогенно въздействие спрямо сега действащия план, което в по-голяма степен предполага подлагането му на екологична оценка и оценка за съвместимост\". С днешното си решение на практика съдът отлага взимането на решение за екооценката и прехвърля топката към друг тричленен състав, който ще трябва да изпълни следните предписания от днешното решение: - \"Да отговори на въпросите, повдигнати по-горе, относно квалификацията на плана за актуализация на плана за управление на Национален парк \"Пирин\" след анализ на разпоредбите на Закона за защитените територии\"; - \"Да даде отговор на въпроса попада ли и ако да, в коя от хипотезите на разпоредбите на чл. 85 ЗООС планът за актуализация на план за управление и коя е приложимата процедура и критерии за извършване на екологична оценка\"; - \"Да отговори на всички възражения и искания на страните по прилагането на закона\". Не става известно защо тези отговори не са дадени от петчленния състав и се отлагат за следващ състав на ВАС. Решението в крайна сметка продължава сагата с актуализацията на плана за управление на националния парк. Така в Пирин продължават да действат режимите за защита на природата, установени с плана за управление 2004 - 2013 г. Към този стар план пък тече  второ дело  във ВАС - делото, по което на първа инстанция съдът се произнесе, че Министерски съвет незаконно е променил действащия план миналата година с решението си от 28 декември 2017 г. В него правителството вписваше промени в плана, разширяващи възможностите за строителството, именно с цел да заобиколи неприетата актуализация на плана за управление, която е обект на настоящото решение. Кой решава? Председател на съдебния състав е Милка Панчева, която наскоро беше избрана за зам.-председател на съда. Останалите членове са Георги Георгиев, Тодор Тодоров (с особено мнение по решението), Росен Василев и Десислава Стоева. През август 2017 г. друго дело за Пирин друг с ъстав на ВАС с председател отново Милка Панчева  взе решение, че няма нужда от екологична оценка на проекта за актуализацията на Плана за управлението на Националния парк. За решението гласуваха Панчева и Димана Йосифова, а третият член на състава - Тодор Тодоров, и тогава остана на особено мнение.", "date": "2018.12.05", "title": "Съдът върна за ново обсъждане решението за екооценката на актуализирания план за Пирин"}
{"url": "https://www.dnevnik.bg/sviat/2018/12/05/3356729_slovakiia_izgoni_ruski_diplomat_zaradi_shpionaj/", "text": "Словакия е изгонила руски дипломат, след като информация от военното разузнаване е показала, че той е извършвал шпионаж в страната, каза премиерът Петер Пелегрини, цитиран от \"Ройтерс\" и РБК. Дипломатът, чието име не се съобщава, е бил обявен за \"персона нон грата\" на 22 ноември. Напускал е Словакия в срок от 48 часа, както е бил помолен да направи, каза Пелегрини пред репортери. Бил е военен аташе в посолството, а информацията, която е събирал, е засягала както Братислава, така и НАТО. Миналия месец  се разрази шпионски скандал и в Австрия  след медийни публикации за агент на руските служби, работил в щаба на армията на страната и предавал на Москва информация срещу заплащане. Словашкото издание \"Денник\" обяснява, че Братислава е смятала да изгони руски дипломати още през март заради случая с отровения агент Сергей Скрипал, но се е отказала, вероятно заради външния министър Андрей Данко.", "date": "2018.12.05", "title": "Словакия изгони руски дипломат заради шпионаж"}
{"url": "https://www.dnevnik.bg/biznes/2018/12/05/3356763_putiat_ruse_-_veliko_turnovo_shte_bude_remontiran/", "text": "Правителството прие промяна в списъка с пътни обекти, по които се изпълняват ремонтно-възстановителни дейности с вече отпуснати допълнителни разходи в размер до 150 млн. лв. по бюджета на Министерството на регионалното развитие и благоустройството за 2018 г. Сред новите обекти в списъка, са участъци от първокласните пътища Русе - Велико Търново и Севлиево - Велико Търново - Антоново, както и участъци от третокласната пътна мрежа, между които Микрево - Раздол - Клепало — граница с Република Македония, съобщи правителствената пресслужба. Предложените нови обекти са пътни участъци с интензивен трафик, по които до момента са извършвани само локални ремонти на настилката. По този начин ще се уеднакви технико-експлоатационното състояние на пътните отсечки и така ще се осигури по-безопасно движение на превозните средства. Изменението се налага поради промяна в предварително определените прогнозни стойности при изготвянето на технологичните проекти и замяна на започнати по-късно обекти с такива, които ще бъдат завършени до края на тази година.", "date": "2018.12.05", "title": "Пътят Русе - Велико Търново ще бъде ремонтиран приоритетно"}
{"url": "https://www.dnevnik.bg/zelen/2018/12/05/3356794_kabinetut_vuzloji_na_neno_dimov_da_pregovaria_s_julen/", "text": "Правителството възложи на министъра на околната среда и водите Нено Димов да изпълни предложенията на главния прокурор Сотир Цацаров, като преговаря с \"Юлен\" АД за промяна на концесионния договор от 21 декември 2001 г. за ски зона Банско, съобщи пресслужбата на Министерския съвет. Документът урежда предоставянето на концесия с предмет особено право на ползване върху част от територия, изключителна държавна собственост - на Национален парк \"Пирин\", община Банско. В ефира на Би Ти Ви в края на ноември  Цацаров каза , че заради извършените нарушения концесията за ски зоната над Банско трябва или да се промени, или в противен случай на правителството ще му бъде потърсена наказателна отговорност. През юни след проверка  прокуратурата обяви, че над 8 години Министерският съвет е бил наясно  за това, че \"Юлен\" е ползвала с две трети по-голяма площ от определената по договор. \"С решението се възлага мандат на министъра на околната среда и водите да проведе преговори с концесионера \"Юлен\" АД за изменение и допълнение на концесионния договор при спазване на действащото законодателство, като се съобрази с предложенията на главния прокурор на България\", пише в текста. \"След постигането на взаимно приемливо решение министърът на околната среда и водите следва да внесе в Министерския съвет проект на решение за даване на съгласие за изменение и допълнение на концесионния договор в съответствие със Закона за концесиите\", се отбелязва там. Междувременно петчленният състав на Върховния административен съд върна за повторно разглеждане делото за това дали новият план за управление на Национален парк \"Пирин\"  подлежи на екологична оценка . Природозащитниците са против промяна в концесията Главният прокурор трябва  да спре концесията, а не да лобира за разширяването й , настоява коалицията от неправителствени организации и граждански групи \"За да остане природа в България\". За тях предложението на Цацаров противоречи на закона и екоминистърът също ще наруши закона, ако го последва. Нено Димов от своя страна също обяви, че  договорът за концесията трябва да се промени, защото площта й била спорна . Според природозащитниците изказванията на главния прокурор и екоминистъра се вижда кампания, с която се подготвя почвата за разширяване на концесията в Национален парк \"Пирин\". Екокоалицията смята, че след като прокуратурата е открила нарушения на концесионера на ски зоната в Банско \"Юлен\" АД, трябва да започне разследване за нарушение по Наказателния кодекс.", "date": "2018.12.05", "title": "Кабинетът възложи на Нено Димов да преговаря с \"Юлен\" за промяна на договора"}
{"url": "https://www.dnevnik.bg/evropa/2018/12/05/3356735_parij_i_berlin_predlagat_alternativa_na_plana_za/", "text": "Франция и Германия се отказаха от плановете за общоевропейски дигитален данък върху приходите на технологичните компании и вместо това предложиха по-ограничен налог върху приходите от реклама на някои платформи, сред които вероятно няма да са \"Амазон\" и \"Епъл\", предаде \"Файненшъл таймс\". Във вторник Париж и Берлин представиха план за налагане на 3% данък върху приходите от реклама на интернет компании. С този компромис се изоставя  по-широкообхватното предложение на Еврокомисията  за данък върху дигиталните услуги, който се очакваше да осигурява по 5 млрд. евро на година и да засегне около 189 от най-големите технологични групи. Преговорите по този данък, който бе предложен от Брюксел през март, навлязоха в задънена улица заради  съпротивата  на някои страни от ЕС, сред които Дания, Швеция и Ирландия. Според официални лица новото френско-германско предложение ще засегне \"Фейсбук\" и \"Гугъл\", но други големи технологични компании като \"Амазон\", \"Еърбиенби\" и \"Спотифай\" вероятно ще бъдат изключени. Дипломати коментират, че фокусът върху рекламните приходи е имал за цел да успокои Германия, която се опасява, че нейните автомобилни компании може да бъдат ударени от данъка. Френският финансов министър Брюно льо Мер каза ред репортери в Брюксел, че ограничаването на амбицията е необходимо, за да се задържи интересът към въпроса в други столици, особено предвид че за приемането на данъчни решения в ЕС е необходимо единодушие. Австрийският финансов министър Хартвиг Льогер заяви, че Виена ще подкрепи плана на Франция и Германия. От дискусията между европейските финансови министри във вторник обаче стана ясно, че компромисът не е успял да преодолее възраженията на всички държави, което поставя под съмнение въпроса дали ще се постигне споразумение до май следващата година – два месеца преди изборите за Европейски парламент. Ирландският финансов министър Паскал Донахю предупреди, че продължава да \"има силни принципни опасения за тази политическа посока\". Според други министри на плана му липсва амбиция и цената за събирането на данъка ще надхвърли потенциалните ползи. Испанският министър Надя Калвиньо заяви, че нейното правителство, което подготвя свой данък върху дигиталните услуги, трябва да оцени внимателно дали френско-германското предложение \"изпълнява в достатъчна степен целите за гарантиране на справедлива и ефективна данъчна система за цифровата икономика\". Целта е компромисното предложение да влезе в сила през 2021 г., но само ако дотогава не бъде договорено световно решение, разработено в Организацията за икономическо сътрудничество и развитие. За да се гарантира, че данъкът ще е временна мярка, може да му се даде краен срок до 2025 г. Еврокомисарт по икономическите и финансовите въпроси Пиер Московиси призова страните да постигнат споразумение до март, предаде \"Ройтерс\". По думите му все още има възможност за компромис в рамките на новото предложение на Франция и Германия. Той обаче предупреди, че комисията не може да направи ново законодателно предложение, както поискаха двете страни.", "date": "2018.12.05", "title": "Париж и Берлин предлагат алтернатива на плана за европейски данък за интернет гигантите"}
{"url": "https://www.dnevnik.bg/sport/2018/12/05/3356776_rekordyorut_v_maratona_eliud_kipchoge_beshe_izbran_za/", "text": "Маратонецът Елиуд Кипчоге и състезателката в тройния скок и скока на дължина Катерин Ибаргуен получиха наградите за най-добри атлети за 2018 г. Етиопецът влезе в историята, като  подобри световния рекорд в маратона . В Берлин той свали 78 секунди от предишното върхово постижение, като завърши за 2.01:39 ч. Това е и  най-голямата корекция в рекорда от тази на Дерек Клейтън през 1967 г. насам . Австралиецът беше по-бърз от най-доброто време с почти две минути и половина. Ибаргуен спечели Диамантената лига в тройния и дългия скок. Олимпийската шампионка в тройния скок постави най-добрия резултат в дисциплината за сезона с 14.96 метра. Колумбийката спечели континенталната купа на IAAF и стана шампион в игрите на Централна Америка и Карибите. И на двата турнира тя спечели първото място и в тройния скок, и в скока на дължина.", "date": "2018.12.05", "title": "Рекордьорът в маратона Елиуд Кипчоге беше избран за атлет на годината"}
{"url": "https://www.dnevnik.bg/biznes/2018/12/05/3356775_kabinetut_prie_naredbata_za_tova_kak_shte_se_plashtat/", "text": "При предварително плащане на тол такса ще се издава маршрутна карта, която позволява на тежките камиони да преминат еднократно разстояние в обхвата на платената пътна мрежа от начална до крайна точка, с допълнителни, предварително посочени междинни точки, които не могат да бъдат повече от четири, съобщи правителствената пресслужба. Това предвижда приетата от правителството Наредба за условията, реда и правилата за изграждане и функциониране на смесена система за таксуване на различните категории пътни превозни средства на база време и на база изминато разстояние. От 1 януари 2019 г. хартиените винетни стикери ще бъдат заменени с електронни, като цените няма да бъдат променяни. За леките коли се въвежда и уикенд винетка, която ще важи от 12.00 часа в петък до 23.59 часа в неделя на същата седмица. До 16 август винетка ще трябва да имат и водачите на тежкотоварни автомобили, а след тази дата те ще плащат тол такса. Маршрутна карта могат да използват водачите на автомобили с тегло над 3.5 т, които не разполагат с бордово устройство или устройство за спътниково позициониране, с което да се проследи изминатото разстояние, и не са сключили договори с доставчик на услуга за електронно събиране на такси за изминато разстояние или с доставчик на декларирани данни. Маршрутна карта може да бъде купена не по-рано от 7 календарни дни преди датата на пътуването, като е валидна 24 часа от обявения начален час. Тя ще може да се купи по електронен път или на терминал за самотаксуване с банкова карта или в пунктовете за продажба. Размерът на тол таксата ще се определя въз основа на заявените начални, междинни и крайни точки на пътуване. Така ще се позволява и преминаването по платените републикански пътища при временна невъзможност да се ползва вече монтирано бордово устройство. Системата ще изчислява автоматично дължимата такса за изминат участък, която ще се плаща предварително, според данните за превозното средство, маршрута и планираната дата на пътуване. Тол таксата за автомобили с тегло над 3.5 т ще се начислява в зависимост от действително изминатото разстояние, което ще се определя с точност до 100 метра. В случай, че е установено, че дадено пътно превозно средство се е намирало последователно в две отделни точки на платената пътна мрежа, се приема, че е изминало разстоянието между тях, преминавайки по най-краткия маршрут. Нивата на тол таксите ще се променят според екологичните категории на моторните превозни средства. Предвижда се възможност при промяна на регистрационния номер на лек автомобил това да бъде заявено в централното или в областните управления на агенция \"Пътна инфраструктура\", или по електронен път до 3 работни дни. В срок до 2 работни дни от получаване на заявлението новият регистрационен номер се отразява в електронната система за издадените електронни винетки след справка в Националния регистър на пътните превозни средства. Отговорността при неправилно декларирани данни за регистрационния номер на пътното превозно средство, категорията му или периода на валидност на винетната такса, е съответно на собственика или ползвателя, като в случай на неправилно декларирани данни, се счита че за пътното превозно средство не е платена дължимата винетна такса. В наредбата са определени правомощията на агенция \"Пътна инфраструктура\" като лице, събиращо пътните такси, изискванията за регистрация към доставчиците на Европейска услуга за електронно събиране на такса за изминато разстояние, както и тези за регистрация към националните доставчици на услуги за електронно събиране на тол такси и доставчиците на декларирани данни.", "date": "2018.12.05", "title": "Кабинетът прие наредбата за това как ще се плащат тол таксите и винетките"}
{"url": "https://www.dnevnik.bg/sport/2018/12/05/3356778_grigor_dimitrov_otdade_trudnostite_prez_sezon_na/", "text": "Григор Димитров отдаде колебливото си представяне през изминалия сезон на промени в ракетата. Българският тенисист заяви, че промените са му отнели няколко месеца, което се е отразило негативно върху изявите му на корта. Димитров започна годината като №3 в света, след като спечели финалите на АТП в Лондон. 27-годишният тенисист обаче не успя да задържи нивото от миналия сезон и завърши на 19-ата позиция в ранглистата. \"Краят на миналата година беше мечтан и винаги ще го помня. Да, през тази година не играх най-добрия си тенис със сигурност, но положих много усилия за различна част от тениса. За много неща извън корта, които мисля, че ще ми помогнат много догодина\", каза  Димитров пред Би Ти Ви . \"Намерих нов начин да поддържам тялото си. Работех повече върху ракетата. Върху неща, които знам, че могат да ме подготвят в максимална степен да печеля големите турнири\", допълни българският тенисист. \"И аз имах големи очаквания. Исках да играя добре. Но имаше някои неща, върху които трябваше да поработя, и ракетата беше едно от тези неща. Загубих няколко месеца заради това нещо, но го направих изцяло, защото можех да си го позволя. Имах добра ранглиста. Това, че съм загубил няколко позиции, въобще не мога да го мисля в момента\", каза още той. Димитров обясни, че в доста мачове не се е чувствал комфортно заради ракетата. \"Имам инженер, с когото работя от десет години. Трябваше да променим някои неща, което ми отне много време и енергия. Трябваше да опитвам ракети, да играя мачове, когато не ми беше удобно да играя с ракетата, за да разбера какъв е следващият ход и да съм 100% готов. Все пак догодина всичко започва наново и аз нямам търпение.\" Той не е съгласен с мнението, че сезонът му е бил ужасяващ. \"Колко години поред вече съм в топ 20? Ако да си в топ 20 е ужасяващо, нека да е така. И за себе си мисля, че годината не беше добра в тениса, но какво? Трябва да се отчайвам, че не съм имал добра година? Напротив. Както казах, толкова много неща усещам, че съм подобрил в себе си.\" \"Разбира се, разочарован съм. Не мога да го скрия. Имаше седмици, които ги преживях тежко. Исках да съм в Лондон, да мога да защитавам титлата си, да се класирам там. Това е много голямо разочарование. Но трябва да погледнеш от другата страна. Някой път трябва и да лъжеш себе си. Иначе няма как да събереш сили и позитивизъм да направиш следващата крачка\", каза Димитров. Българинът заяви, че не си поставя никакви конкретни цели за 2019 г. и мисли единствено за турнира в Бризбейн, с който ще стартира сезона. \"Не искам да мисля напред, защото започваме с много нови неща. Андре е в отбора, нова ракета, нова настройка, нов сезон, нова подготовка. Стъпка по стъпка, с течение на мачовете ще разберем къде искаме да сме може би в средата на годината\", завърши той.", "date": "2018.12.05", "title": "Григор Димитров отдаде колебливия сезон на промени в ракетата"}
{"url": "https://www.dnevnik.bg/zdrave/2018/12/05/3356825_za_pruv_put_jena_uspia_da_rodi_dete_sled_prisajdane_na/", "text": "В Бразилия е родено първото бебе след присаждане на матка от починал донор, съобщава в статия общомедицинското научно списание \"Лансет\", цитирано от ДПА и \"Франс прес\". Здравото момиченце е било родено с  цезарово сечение  в Сао Пауло с тегло 2.5 кг на 15 декември 2017 г. Матката е била присадена през 2016 г. при продължила 10 часа операция на 32-годишна жена, страдаща от синдрома на Майер-Рокитански-Кюстер-Хаузер, която се е родила без този орган. След раждането на бебето матката е била извадена, за да може да се прекрати тежкото имунопотискащо лечение. Момиченцето е здраво и се развива нормално. Досега е имало 39 присаждания на матки от живи донори, довели до раждането на 11 бебета, но това е първи успешен случай на раждане след присадена матка от починал донор. Досегашни подобни опити в САЩ, Чехия и Турция са били неуспешни. \"Използването на  починали донори  може съществено да разшири достъпа до това лечение и това дава нова възможност за жените, страдащи от безплодие поради маточни фактори. Тази успешна демонстрация има няколко предимства спрямо  присажданията от жив донор : тя се опира на по-голям потенциален брой донори, струва по-евтино и избягва рисковете за живия донор\", заяви доктор Дани Айзенберг, която е ръководила изследването в Университетската болница на Сао Пауло, цитирано от \"Лансет\".", "date": "2018.12.05", "title": "За пръв път жена успя да роди дете след трансплантация на матка от починал донор"}
{"url": "https://www.dnevnik.bg/kultura/2018/12/05/3356732_artistka_grabna_nagradata_turnur_s_lgbt_film_zasnet/", "text": "                        44-годишната артистка Шарлот Проджър беше наградена с британската награда \"Търнър\" за дълбоко личен филм, в който тя си спомня за това как изкарва наяве своята хомосексуална ориентация в провинциална Шотландия, както и за още едно видео, съобщава Би Би Си. Заглавието на награденото произведение е Bridgit и то е заснето изцяло с iPhone.  Живеещата в Глазгоу артистка, която се занимава с писане, скулптура и филми, е известна с това, че в изкуството си изследва своята гей идентичност. \"Историите, които разказвам, въпреки че са мои и са лични, са истории, които много хора - предполагам гей хора - са изживели\", каза тя пред Би Би Си. Филмът Bridgit е кръстен на неолитно божество и показва кадри на Проджър в дома й и в шотландската провинция, където тя си спомня за това как е излязла наяве като гей. Видеото е заснето в продължение на една година и е разказано с помощта на извадки от дневника на артистката, както и на откъси от книги, в които се говори за история и идентичност. Членовете на журито заявиха, че \"се възхищават от живописната стойност на Bridgit, както и на вниманието, което видеото отдава на историята на изкуството\". Паричният еквивалент на наградата е 25 хил. паунда. А отделно от престижното отличие на Шарлот Проджър й предстои да представи Шотландия на Венецианското биенале. Тази година и четиримата финалисти са били номинирани за филми. А краткият списък на номинираните е бил най-политическият в историята на наградата. Сред носителите на наградата \"Търнър\" през годините се отличават имена като Деймиън Хърст, Аниш Капур и Антъни Гормли. На официалната церемония директорката на \"Тейт\" Мария Балшоу се изказа по повод на  арестите на кубински артисти  в Хавана, между които пърформънс артистката Таня Бругуера. Те протестираха срещу правителствен указ, който ще ограничи свободата им на изразяване и ще увеличи цензурата. Балшоу каза, че кубинските артисти са били задържани, докато са защитавали правото си на \"креативна свобода\". \"Нашите мисли са с Таня и останалите артисти в Куба\", каза тя.", "date": "2018.12.05", "title": "Артистка грабна наградата \"Търнър\" с ЛГБТ филм, заснет iPhone"}
{"url": "https://www.dnevnik.bg/bulgaria/2018/12/05/3356826_antikorupcionnata_komisiia_nakazva_slujitelite_si/", "text": "Ръководството на Комисията за противодействие на корупцията и отнемане на незаконно придобитото имущество (КПКОНПИ) следи какво пишат служителите ѝ в социалната мрежа \"Фейсбук\". Това се разбира от дело за дисциплинарно наказание на юрисконсулт на комисията, санкциониран от председателя Пламен Георгиев заради статус в социалната мрежа, с който подлага на съмнение ефективността на институцията. Наказанието обаче е било отменено окончателно от Върховния административен съд (ВАС) като незаконосъобразно, информира \" Капитал \". Постовете на служителката във \"Фейсбук\" са свързани с прессъобщение на комисията за спечелено дело. Тя пише: \"Всичко спечелено е по времето на Кушлев. А сега обираме чужди лаври и се хвалим по телевизиите\", \"...виртуални искове или частично уважени на първа инстанция. Докато се отнеме имуществото, има още две инстанции, но се бием в гърдите колко сме велики по Брюксел. Що в годишния доклад не разкажат по телевизията колко изпълнителни листове и на каква стойност са изплатени и да се съпостави с реално отнетото имущество?\", \"А на Чолов къщата, където я няма, защото е на банката?\". Тези публикации са били видени от ръководителя на звено \"Връзки с обществеността\" на комисията, която изготвила докладна записка до началника си с приложени два скрийншота от \"Фейсбук\" с въпросните коментари.  След два дни КПКОНПИ възложила на инспектората да извърши проверка на служителката. Тя прераснала в дисциплинарно производство, в което се констатирало, че юрисконсултът е извършила три нарушения. Комисията приема, че поведението ѝ е несъвместимо със статута на държавния служител, а коментарите ѝ говорят за неуважение и \"уронват престижа като цяло\". На служителката е наложено наказание забележка, което е отменено на две съдебни инстанции. Според съда заповедта не е мотивирана, а тезата на комисията, че се изнася служебна информация и се уронва престижа на институцията не почива на доказателства. Съдиите от първата инстанция - Йовка Дражева, Диана Добрева и Анна Димитрова, отбелязват, че \"критичното отношение към резултатите на настоящия състав на институцията, в която работи Илкова, почива на представените от нея по време на дисциплинарното производство и необсъдени в заповедта доказателства, свързани със съдържание на съдебни актове, разпечатани от интернет страниците на съдилищата, и не представлява нелоялност към КОНПИ или уронване престижа на същата.\" В заключение съдът приема, че коментарите изразяват лично мнение, базирано на факти, които са публично известни, и в тях няма каквото и да било незачитане на достойнство и права на ръководителите на институцията или неспазване на субординацията. \"Неудовлетвореността от постигнатите резултати не може да бъде приравнена на уронване на престижа на институцията\", завършва решението, което е окончателно. ", "date": "2018.12.05", "title": "Антикорупционната комисия наказва служителите си заради критични статуси във \"Фейсбук\""}
{"url": "https://www.dnevnik.bg/bulgaria/2018/12/05/3356838_bulgariia_shte_glasuva_vuzdurjal_se_pri_ratificiraneto/", "text": "България няма да се присъедини към Глобалния пакт на ООН за безопасна, регулирана и редовна миграция. Това реши на днешното си заседание правителството. Освен това страната няма да участва със свои официални представители в Междуправителствената конференция за приемане на пакта, която ще се проведе в Мароко на 10 и 11 декември. Кабинетът също така взе решение при последващо гласуване на резолюция в Общото събрание на ООН за утвърждаване на вече приетия пакт постоянният представител на България в ООН да гласува с \"въздържал се\". \"На този етап българското правителство смята, че решението за неприсъединяване към Глобалния пакт за безопасна, регулирана и редовна миграция защитава в най-пълна степен интересите на страната и нейните граждани. Република България ще продължи да изпълнява вече съществуващите и поети международноправни задължения в областта на правата на човека, както и да упражнява засилен контрол на националните граници\", пише в мотивите на решението. Преди месец лидерът на БСП  Корнелия Нинова заяви от парламентарната трибуна, че иска дебат по темата  и призова премиера Бойко Борисов \"да обясни кога и кой реши да присъедини България към пакта на ООН за миграцията, който не защитава националния ни интерес\". По думите ѝ това е документ, който стимулира по-голяма миграция и класифицира същата като \"добро и неизбежно явление\". Няколко дни след това лидерът на парламентарната група на ГЕРБ Цветан Цветанов обяви, че  позицията на правителството е да не се подписва пактът . Според външния министър Екатерина Захариева БСП се опитвала да отклонява вниманието от собствените си проблеми и да всява неоснователни страхове в хората, подвеждайки ги с информацията, че България се е присъединила към пакта на ООН за миграцията. Няколко страни от ЕС вече се оттеглиха от пакта. Сред тях са Австрия, Унгария, Полша, Словакия, Чехия и Израел.", "date": "2018.12.05", "title": "България ще гласува \"въздържал се\" при ратифицирането на пакта на ООН за миграцията"}
{"url": "https://www.dnevnik.bg/razvlechenie/2018/12/05/3356782_fotogaleriia_shanel_mejdu_egipet_i_manhatun/", "text": "Само Шанел може да направи това\", така \"Гардиън\" описва последната колекция Metiers d'art на марката, представена от дизайнера Карл Лагерфелд на бляскаво ревю във вторник вечерта в Ню Йорк.", "date": "2018.12.05", "title": "Фотогалерия: \"Шанел\" между Египет и Манхатън"}
{"url": "https://www.dnevnik.bg/sviat/2018/12/05/3356847_okolo_100_mln_potrebiteli_na_quora_sa_stanali_jertva/", "text": "Около сто милиона потребители на платформата Quora са станали жертва на хакерска атака, съобщи сайтът за споделяне на знания, цитиран от агенция \"Ройтерс\". Открадната е  информация за акаунтите  им – имена, имейл адреси, криптирани пароли и данни, импортирани от други мрежи, и създадено от тях съдържание. Компанията съобщи, че ще прекрати сесиите на потребителите, които може да са били засегнати. Пробивът не е засегнал въпроси и отговори, написани анонимно, уточниха от сайта. Quora  бе създадена през 2009 г. от бившите кадри на \"Фейсбук\" Адам Д’Анджело и Чарли Чийвър. Потребителите ѝ задават въпроси, на които други потребители отговарят, като общността организира дискусията, оценявайки мненията в нея. През септември 2018 г. сайтът е имал 300 млн. уникални посещения месечно.", "date": "2018.12.05", "title": "Около 100 млн. потребители на Quora са станали жертва на хакерска атака"}
{"url": "https://www.dnevnik.bg/sviat/2018/12/05/3356852_tomsun_roiters_shte_sukrati_12_ot_personala_si_do_2020/", "text": "Медийният холдинг \"Томсън Ройтерс\" (Thomson Reuters) планира да съкрати 3200 служители до 2020 година по план за оптимизиране на бизнеса и повишаване на ефективността на дейността си. Служителите, които компанията планира  да съкрати , се равняват на 12% от персонала й. \"Томсън Ройтерс\" предвижда също така до 2020 г. да свие оперативните си разходи до 7-8% от приходите. Към момента показателят е 10 процента. Компанията се надява също да увеличи годишния обем на продажбите с 3.5-4.5 на сто. Холдингът  \"Томсън Ройтерс\"  бе образуван през 2008 г. след сливането на американската информационна компания \"Томсън\" и агенция \"Ройтерс\". Централата му е в канадския град Торонто. /БТА", "date": "2018.12.05", "title": "\"Томсън Ройтерс\" ще съкрати 12% от персонала си до 2020 г."}
{"url": "https://www.dnevnik.bg/biznes/2018/12/05/3356854_chastnite_dostavchici_na_socialni_uslugi_shte_budat_na/", "text": "Правителството одобри проекта на Закон за социалните услуги, с който се урежда предоставянето, ползването, планирането, финансирането, качеството, контролът и следенето на социалните услуги в България. Основните цели на законопроекта са гарантиране на достъпа до услуги, на тяхното качество и ефективност и на правото на живот в домашна среда и в общността, както и насърчаване на интегрирания подход и публично- частното партньорство, съобщи правителствената пресслужба. За първи път се създава възможност за ползване на общодостъпни услуги от всички лица, а не само от уязвимите групи, се посочва в съобщението. Предвижда се облекчаване на достъпа на хората до социални услуги не само чрез подкрепата за информиран избор на услуга, правото на избор на доставчик и премахването на някои формални изисквания, но и със създаването на национална карта на социалните услуги, която да включва всички социални услуги, които се осигуряват чрез държавно финансиране. Предвижда се да бъдат въведени обективни критерии за анализ на потребностите от услуги. В законопроекта се предвиждат стандарти за организация и управление, за квалификация и професионално развитие на служителите и стандарти за ефективността на услугата с оглед постигнатите резултати за хората, които я ползват. Предвижда се лицензиране за всички частни доставчици на социални услуги. Нова Агенция за качеството на социалните услуги към министъра на труда и социалната политика ще извършва лицензирането, ще контролира спазването на закона и стандартите за качество. Новата структура ще проверява и начина, по който общините и частните доставчици харчат бюджетните пари, ще проверява дали се спазват правата на потребителите и ще извършва мониторинг на ефективността на национално ниво. Агенцията ще бъде създадена в рамките на щата на министерството и второстепенните разпоредители. Акцент в законопроекта се поставя и върху професионалистите в сектора. За тях се предвиждат обучения, супервизия и стимули за професионално развитие. Ще се създаде етичен кодекс за служителите и и стандарти за работно натоварване. Регламентират се и възможности за сключване па споразумения между общини за предоставяне на услуги за лица от няколко общини и за лица от цялата област. Създават се и правни възможности за публично-частно партньорство при предоставяне на социални услуги, информира пресслужбата.", "date": "2018.12.05", "title": "Частните доставчици на социални услуги ще бъдат на лицензионен режим"}
{"url": "https://www.dnevnik.bg/ot_vas/novini_ot_vas/2018/12/05/3356570_varna_ili_veneciia/", "text": "Строителството на новия булевард \"Левски\" продължава. Може би няма да станем Швейцария....", "date": "2018.12.05", "title": "Варна или Венеция"}
{"url": "https://www.dnevnik.bg/sviat/2018/12/05/3356849_bosna_napravi_krachka_kum_chlenstvo_v_nato/", "text": "Босна и Херцеговина получи План за действие за членство в НАТО, съобщи балканската телевизия N1. Плановете са инструмент, с който членовете на НАТО разглеждат молбите на кандидати и при нужда (и съответния напредък) могат да окажат подкрепа. Той изисква разширено сътрудничество с алианса и възможност за финансов и военен принос. Може да са необходими и промени в законодателството, които да позволяват сътрудничество, а на по-късен етап - и съвместимост с НАТО. Решението бе взето на среща на външните министри на страните от НАТО в Брюксел и раздели управляващите в Босна и Херцеговина, част от които не желаят членство в алианса. Първият план за членство на Босна бе изготвен още през 2010 г. Оттогава страната се опитва да отговори на критериите, но среща проблеми - например в геристрацията на военно имущество. В началото на срещата генералният секретар на НАТО Йенс Столтенберг повтори, че Западните Балкани са \"от ключова важност за НАТО\", предаде балканската редакция на радио \"Свободна Европа\". Медията същевременно отбелязва, че в тричленното президенство отношенията към НАТО са разнопосочни. Сръбският му член Милорад Додик отбеляза малко преди новината, че парламентът на Република Сръбска ще следи внимателно дали се спазва военен неутралитет и няма да поддържа нищо свързано с НАТО. Той подчерта, че ситуацията в света се е променила заради противопоставянето на Запада и Русия. По-рано тази година Македония получи покана за членство в алианса. Условието обаче е страната успешно да смени името си, а това зависи и от окончателно приемане на поправки в конституцията, и от гласуване в гръцкия парламент.", "date": "2018.12.05", "title": "Босна направи крачка към членство в НАТО"}
{"url": "https://www.dnevnik.bg/bulgaria/2018/12/05/3356875_pravitelstvoto_otpusna_obshto_blizo_10_mln_leva_za_dve/", "text": "Правителството реши да отпусне общо малко над 9.2 млн. лв. допълнителни разходи по бюджетите на две министерства. На днешното си заседание кабинетът разпредели 4.2 млн. лв. да отидат за МВР, а останалите 5 млн. - за Министерството на здравеопазването. Малко над 2 млн. лв. се отпускат за финансирането на различни проекти по присъединяването на България към Шенгенското пространство. Други 2.13 млн. лв. МВР ще получи за подобряване на административното обслужване на гражданите в отдел \"Пътна полиция\" в София, Пловдив, Варна и Бургас. Здравното министерство ще разполага с допълнителни 5 млн. лв., които са предназначени за държавни болници. С парите се цели подобряване на функционирането на системата за оказване на болнична помощ в страната с фокус върху онкологичната болнична помощ. Ще се подобри достъпът и ефективността на диагностиката и определянето на терапията за лечение. Държавен фонд \"Земеделие\" пък ще получи до 5 млн. лв. за възстановяване на средства по изпълнението на мерките, свързани с националните доплащания и държавните помощи. Осигуряването на допълнителен финансов ресурс ще позволи насочване на по-съществен размер на подкрепа към земеделските стопани. Одобрени са и промени по бюджета на Министерството на регионалното развитие и благоустройството за 2018 г. Чрез тях ще се компенсира недостигът в размер на 2.7 млн. лв. за реконструкция и рехабилитация на водоснабдителни и канализационни системи и съоръжения. Допълнителните средства ще бъдат инвестирани в поддръжката, модернизацията и изграждането на техническа инфраструктура. Отпуснати са и пари за образователното министерство. Над 25 хил. лв. отиват за физическо възпитание и спорт на учениците от държавните училища по изкуствата и по културата. Други 92 хил. лв. ще се използват за изплащане на стипендии и еднократно финансово подпомагане на ученици от същите учебни заведения. Още близо 59 хил. лв. отиват за стипендии на даровити деца, а 57 хил. лв. - за стипендии на ученици за постигнати спортни успехи. Правителството увеличи също така с 350 хил. лв. бюджета на Комисия за защита на конкуренцията (КЗК). Отпуснати са пари и за Министерството на икономиката за изграждане на пътна инфраструктура около инвестиционни обекти. Сумата е 353 хил. лв. Отпуснати са и 877 хил. лв. като безвъзмездна помощ по проекти на Босна и Херцеговина, Република Македония, Република Молдова и Грузия. 100 хил. евро пък се дават за хуманитарна помощ на Афганистан.", "date": "2018.12.05", "title": "Правителството раздаде предколедно над 20 млн. лв."}
{"url": "https://www.dnevnik.bg/photos/2018/12/05/3356832_snimka_na_denia_caca_go_home/", "text": "Адвокат Николай Хаджигенов, скулпторът Велислав Минеков и политологът Арман Бабикян се събраха в сградата на съдебната палата, за да протестират срещу съдебната система в България. Те поискаха оставката на главния прокурор Сотир Цацаров, която била закъсняла с 5 години.  Те обясниха, че импровизираната им експозиция, показана на снимката, символизира състоянието на прокуратурата в България. Част от нея е олицетворение на раздаваната в арестите храна, вдъхновено от снимките, разпространени от омбудсмана Мая Манолова и близки до подсъдимата за подкуп бивш кмет на столичния квартал \"Младост\" Десислава Иванчева, която е в ареста от 17 април 2018 г.", "date": "2018.12.05", "title": "Снимка на деня: \"Цаца GO HOME\""}
{"url": "https://www.dnevnik.bg/evropa/2018/12/05/3356877_evrokomisiiata_nastoia_za_zasilvane_na_izpolzvaneto_na/", "text": "Европейската комисия представи днес предложения с незадължителен характер, целящи да се засили ролята на еврото в международните плащания и като резервна валута, за да се намали господстващата позиция на долара, предадоха \"Франс прес\" и \"Ройтерс\", цитирани от БТА. Решението е взето след изтеглянето на САЩ от иранското ядрено споразумение, което принуди много европейски компании да спрат да търгуват с Иран поради опасения от американски санкции. Комисията призова компаниите и държавите да засилят употребата на еврото при енергийните договори и обяви, че ще проучи възможни мерки за насърчаване използването на европейската валута на финансовите пазари и при стоките за широко потребление. \"Време е еврото да засили ролята си в света\", изтъкна пред журналисти заместник-председателят на Европейската комисия, отговарящ за еврото и социалния диалог и за финансовата стабилност, финансовите услуги и капиталовите пазари Валдис Домбровскис. Той подчерта, че еврото трябва да отразява политическата, икономическа и финансова тежест на еврозоната. Комисията планира да започне консултации с играчите на пазара, по-специално по въпросите на вноса на петрол, газ и други суровини, включително метали и селскостопански продукти. Същото се отнася и за самолетостроенето, тъй като самолетите се продават в долари, въпреки че са произведени от \"Еърбъс\" (Airbus). Еврокомисията обаче признава, че решението за използване на една или друга валута се взима от играчите на пазара.", "date": "2018.12.05", "title": "Еврокомисията настоя за засилване на използването на еврото по света"}
{"url": "https://www.dnevnik.bg/sport/2018/12/05/3356773_deset_miliona_dushi_sa_gledali_uaildur_fjuri_chrez/", "text": "Близо десет милиона души са наблюдавали битката за титлата в тежка категория на Световния боксов съвет (WBC) между  Дионтей Уайлдър и Тайсън Фюри  чрез нелегални стриймове. Компанията Muso, която следи пиратско съдържание в интернет, изнесе данните. Базираната във Великобритания компания е съобщила на технологичния съветник Trusted Reviews че точно 9 982 144 души са наблюдавали дългоочаквания мач между двама от най-добрите боксьори в тежката категория през стриймове. От тях около 1.9 милиона са в САЩ, а почти милион в Обединеното кралство. Правата за излъчване във Великобритания държеше BT Sport чрез своя канал Box Office. Клиентите на BT TV, Sky TV и Virgin Media можеха да го гледат срещу 19.95 паунда (25.40 долара). В САЩ цената беше по-скъпа чрез услугата pay per view – 74.99 долара. Muso е установила наличието на 133 нелегални домейна, които са предлагали стриймове. В Youtube е имало 80 канала с линк за директно гледане. Двубоят между Уайлдър и Фюри  приключи с равенство след решение на съдиите . Тепърва се очаква двамата боксьори да водят преговори за реванш, който да се състои през 2019 г.", "date": "2018.12.05", "title": "Десет милиона души са гледали Уайлдър – Фюри чрез нелегални стриймове"}
{"url": "https://www.dnevnik.bg/sport/2018/12/05/3356856_edna_ot_golemite_nadejdi_na_bulgarskite_shtangi_e/", "text": "Една от големите надежди на българските щанги - Даяна Димитрова, е хваната за втори път с допинг. 18-годишната състезателка е уличена в употреба на забранени вещества по време на европейското първенство за девойки до 20 години в Замошч, съобщи \"24 часа\". Шампионатът в полския град се проведе през октомври, а Димитрова спечели златния медал в категория до 48 килограма. Тя постигна двубой от 164 килограма, като записа и най-доброто постижение в изтласкването - 92 килограма. В пробата на Димитрова е открито забраненото вещество фуроземид. Това е второ допинг провинение за младата българка. През март 2017 г. тя даде положителна проба за същия препарат преди световното първенство за кадети в Банкок. Няколко месеца по-рано Димитрова, която е състезател на клуба по вдигане на тежести в Добрич, беше спечелила първото си голямо отличие - златен медал от европейското първенство за кадети. През 2017 г. други двама представители на добричкия клуб получиха четиригодишни наказание за допинг нарушения - треньорът Божидар Божилов и състезателят Димитър Симеонов. Димитрова завърши осма на световното в Банкок. Впоследствие обаче тя беше декласирана, не беше допусната до европейското за кадети в Прищина през есента на 2017 г., а резултатите й през годината бяха анулирани. Тази година българката се завърна, но сега след втората си положителна допинг проба рискува да получи доживотно наказание. В момента се изчаква отварянето на Б-пробата й от европейското. \"Дневник\" опита да се свърже с Българската федерация по вдигане на тежести за коментар по случая с Димитрова, но без успех. Риск за Токио 2020  Случаят с Димитрова може сериозно да навреди на участието на българските щангисти в летните олимпийски игри в Токио през 2020 г. Заради големия скандал от 2015 г., когато  целият национален отбор беше хванат с допинг , България пропусна игрите в Рио де Жанейро и трябваше да плати 250 хиляди долара. Дълго време спортният министър Красен Кралев твърдеше, че държавата няма да помогне за плащането на глобата. Той дори заяви, че федерацията по вдигане на тежести напълно е изгубила доверието му и  \"сама се закрива\" . В крайна сметка обаче федерацията  плати глобата именно с държавна помощ . Парите бяха събрани благодарение на два рекламни договора - с Българския спортен тотализатор за 250 хиляди лева и с вносителя на автомобилни гуми \"Медина мед\" за 150 хиляди лева. И двата договора са за по пет години.  Глобата беше платена в навечерието на европейското първенство за юноши и девойки до 15 и 17 години в Милано. Българските щангисти бяха допуснати до участие и  спечелиха пет златни и пет сребърни медала . Кралев описа представянето им като \"фурор\" и заяви, че \"българските щанги работят здраво, за да върнат старата слава на България в този спорт\". \"Отличията идват дни след като българската федерация, подкрепена от Българския спортен тотализатор и частната компания \"Медина Мед\", заплати глобата и направи възможно участието на младите наши състезатели в шампионата на Стария континент\", похвали се спортният министър тогава. ", "date": "2018.12.05", "title": "Една от големите надежди на българските щанги е хваната за втори път с допинг"}
{"url": "https://www.dnevnik.bg/zelen/2018/12/05/3356858_stolichnata_obshtina_ima_gotovnost_da_obsudi_i_novi/", "text": "Механизмът на Столичната община за дни с мръсен въздух все още се тества, като е възможно той да бъде променян, включително и след предложения от граждани. Това се разбра от изказване на председателя на общинския съвет Елен Герджиков пред журналисти, докато пред общината около 80 човека протестираха, заради силно замърсения въздух в последните дни. Протестиращи отправиха искания за по-ранно въвеждане на \"зеления билет\" за градски транспорт, а ако въздухът продължава да е замърсен, то той да е безплатен. Според недоволните, сред които бяха съпредседателят на \"Зелените\" Борислав Сандов, Стефан Тафров от \"Да, България\" и общинските съветници от ДСБ Марта Георгиева, Иво Божков и Войслав Тодоров от \"Нормална държава\", общината не прави достатъчно, за да се справи с проблема. Герджиков посочи, че \"зеленият билет\" е последната мярка в плана за действие на общината, която е осъзнала и признала проблема с мръсния въздух \"не сега, а преди няколко години\" и работи за решаването му. \"Дори има положителен резултат от тази работа и той се вижда от доклада на Европейската сметна палата, в който е записано, че през 2009 г. дните със замърсяване в София са били 161, а през 2016 г. са 71\", посочи Герджиков. Зеленият билет беше пуснат вчера, като през деня са продадени 74 478, което е повече от продажбите в обикновен делничен ден. Общината го въвежда, когато нивата на фини прахови частици са били 3 пъти над нормата в 3 поредни дни. ", "date": "2018.12.05", "title": "Столичната община има готовност да обсъди и нови мерки срещу мръсния въздух"}
{"url": "https://www.dnevnik.bg/bulgaria/2018/12/05/3356897_rukovodstvoto_i_sindikat_v_nacionalnata_biblioteka_v/", "text": "Критики и въпроси за 22 нерешени битови и комунални проблема в Националната библиотека \"Св. св. Кирил и Методий\" отправиха днес в писмо до медиите от ръководството на организацията на КНСБ в библиотеката. Обстойните питания минават през теми като  процедурата за ремонта на покрива , липсата на топла вода и отделни тоалетни за мъже и жени, нуждата от стол, лошо отопление, задължението на служителите да работят и в складовете на библиотеката и други. Ръководството на библиотеката събра експертите, отговорни по поставяните въпроси, и пожела да опровергае пред \"Дневник\" всяко от твърденията и да обясни откъде идват трудностите. Директорът на библиотеката Красимира Александрова отбеляза, че питанията идват само от единия от общо два синдиката, намекна за търсене на конфронтация и умишлено провокиране на напрежение, но не пожела да влезе в детайли по въпроса. По закон не съм длъжна да представя концепция за работата си, но смея да твърдя, че до момента съм изпълнила до голяма степен това, което представих в концепцията си при избиране от края на май 2016 г., заяви Александрова по първия поставен въпрос. В отговор на друго питане тя коментира, че изобщо за обществената поръчка за ремонта на покрива, тя не е обжалвана, няма възражения, договорът е сключен и текат процедури по съгласуване. Във връзка с твърденията, че фирмата, правила техническия паспорт на сградата, е свързана с тази, спечелила поръчката за ремонт на покрива, Александрова коментира, че двете задания и поръчки нямат общо. Фирмата, спечелила поръчката за технически паспорт, е била избрана от десет други кандидати през лятото на миналата година. \"А сегашното задание за ремонт на покрива е проект за инженеринг\", допълни тя. Това са две различни неща и няма как да ги смесваме, каза отново директорът на библиотеката. Експертите, събрани от нея, отбелязаха, че досега такъв паспорт не е имало и това е възпрепятствало кандидатстването по различни проекти и осъществяване на ремонти. На питане защо Александрова каза, че топла вода ще има, когато се ремонтира покривът, тъй като нито един ключов ремонт не може да започне, преди да се отстранят сериозните проблеми с покрива. Топла вода нямало от около две години, когато станала тежка авария с голям теч. От ръководството на библиотеката отбелязаха, че канализационната и водопреносната система не са ремонтирани дори частично от 1953 г., когато е открита сградата. Непрекъснато сме в състояние на аварийни ремонти, допълни Александрова. Тя допълни, че въпреки тежкото поддържане на сградата миналата година е направено пожароизвестяване, гръмоотвод, ремонт на трафопоста, климатизиране на над 10 помещения, обследване за енергийна ефективност и технически паспорт. Работи се и по европейски проекти, с големи фирми със социални програми и така е направен асансьор за хора в неравностойно положение, оборудвани са читателски места за тях и техника. Опитваме всички възможности за подобряване на дейността на библиотеката, дигитализация, съществува и е активен електронен каталог, има абонаменти за редица електронни научни ресурси, отбелязаха от ръководството. Посочиха в отговор на критиките, че има три машини за почистване на книги, както и една машина за специален начин на обезпаразитяване на книжни архиви. Александрова не пожела да коментира в дълбочина в сградата на националната библиотека. Отбеляза, че до момента не е имала проблеми и противоречия с наемателите, нито работата на клуба създава трудности пред дейността на библиотеката. Тя не поиска да коментира доколко са съвместими двете дейности – на библиотеката и на нощния клуб, и доколко такова заведение има място в сградата. От отговора й се разбра, че няма срок на договора за наемане на помещението, а той е до провеждането на нова обществена поръчка. На въпрос дали има намерение да направи нова такава Александрова коментира, че това не би решило въпроса за предназначението на помещението. На последващи питания дали не би обмислила смяна на предназначението тя каза, че подобни въпроси за момента не са били поставяни и не са приоритет, тъй като има много належащи други проблеми.", "date": "2018.12.05", "title": "Ръководството и синдикат в националната библиотека в спор по битови въпроси"}
{"url": "https://www.dnevnik.bg/evropa/2018/12/05/3356899_italiia_shte_opita_da_postigne_kompromis_s_es_po/", "text": "Италия ще представи нов бюджет следващата седмица, намалявайки планираните разходи за пенсионната реформа и за схемата в подкрепа на доходите с надеждата да изглади конфликта си с ЕС, съобщи днес високопоставен правителствен представител, цитиран от \"Ройтерс\" и БТА. Европейската комисия отхвърли италианския бюджет за 2019 година с мотива, че той няма да намали огромния държавен дълг на страната до равнищата, изисквани от ЕС. Брюксел призова Рим да промени бюджета си, за да предотврати  дисциплинарна процедура , която би довела до налагане на глоби. Италия заявява, че проектобюджетът й в този вид, в който залага бюджетен дефицит от 2.4 процента през 2019 година спрямо 1.8 на сто за тази година, е необходим, за да съживи икономиката си,  но се стреми същевременно към компромис  с Европейската комисия. \"Процедурата за нарушения на ЕС не е добра за никоя страна. И Италия, и Европа трябва да направят всичко, за да я избегнат\", каза в ефира на \"Радио 24\" Джанкарло Джорджети, държавен заместник-секретар към министерския съвет и високопоставен представител на участващата в управлението партия \"Лига\". Той напомни, че правителството остава ангажирано да изпълни предизборните си обещания, да намали възрастта за пенсиониране и да въведе схема в подкрепа на ниските доходи, но отбеляза, че няма да бъдат необходими всичките предвидени за двата проекта 16 милиарда евро (18.2 милиарда долара). Не знам дали ще можем да премахнем 2 милиарда от всеки проект, но може би ще е се доближим до тази цифра, каза Джорджети. Вчера премиерът на Италия Джузепе  Конте обеща нов бюджет  \"през следващите часове\" в опит да бъде избегната наказателната процедура срещу страната му. По-рано днес обаче еврокомисарят по бюджета Гюнтер Йотингер заяви, че все още не е получил новото предложение. Той обаче посочи, че дори и с цел за дефицита 2.2% от БВП в сравнение със сегашните 2.4% \"би било срещу всички ангажименти\".", "date": "2018.12.05", "title": "Италия ще опита да постигне компромис с ЕС по бюджета, като намали разходите"}
{"url": "https://www.dnevnik.bg/biznes/2018/12/05/3356841_deputatite_vuvedoha_kvoti_za_hora_s_uvrejdaniia_v/", "text": "Работодатели с 50 до 99 работници ще са длъжни да назначат поне един човек с увреждане, а компаниите с над 100 работници - 2% от списъчния състав. Ще има обаче и изключения - за работодателите, възпрепятствани от специфични фактори. Това предвиждат текстове от Закона за хората с увреждания, които днес парламентът одобри окончателно на второ четене.  Работодатели, които не изпълнят работните квоти, всеки месец дължат компенсационна вноска в размер на 30% от минималната работна заплата за всяко незаето работно място за човек с увреждане. Работодателите трябва да назначат лицата с увреждания в 3-месечен срок, след като са били уведомени за задължението си по закона. За пореден път подхождаме като мащеха за българския бизнес, заяви от парламентарната трибуна депутатът и доскорошен вицепремиер Валери Симеонов. \"Мисля отношението на Народното събрание и народните представители към бизнеса трябва да бъде по-скоро отношение на партньорство, на осигуряване на съдействие, на нормални условия за работа, а не репресии, санкции и принуда\", добави той, цитиран от \"Фокус\".  Депутатите записаха в нормативния акт, че хората с увреждания над 18-годишна възраст ще имат право на финансова подкрепа, обвързана с линията на бедност. Догодина тя ще е  348 лв. Досега за база за изчисляване на помощта се използваше гарантираният минимален доход, който е много по-малка сума - 75 лв. При от 50 до 70.99% увреждане ще се плащат 7% от линията на бедност. При от 71 до 90% увреждане - 15%. При над 90% увреждане - 25% от линията на бедност. При над 90% увреждане с чужда помощ и получаване на пенсия за инвалидност поради заболяване или трудова злополука - 30% от линията на бедност. При над 90% увреждане с чужда помощ, които получават социална пенсия за инвалидност - 57% от линията на бедност. Вицепремиер ще ръководи Националния съвет за хората с увреждания, решиха народните представители. Първоначалният текст беше променен заради възможността Валери Симеонов да го ръководи, но след оставката му депутатите върнаха старото положение. Индивидуалната оценка на потребностите се изготвя в срок от един месец от заявлението, решиха депутатите. Тя ще се извършва от специализиран отдел в дирекциите \"Социално подпомагане\" към Агенцията за социално подпомагане. Тези отдели трябва да бъдат сформирани от изпълнителния директор на агенцията в срок до 31 март 2019 г.  Ще се взимат предвид самооценката на човека с увреждане за затруднения в домашни условия и извън тях, здравословното му състояние, вида и степента на затруднения, мобилността. В зависимост от нея хората с трайни увреждания имат право на финансова подкрепа за покупка на лично моторно превозно средство, помощни средства и медицински изделия, приспособяване на жилище или наем на общинско, както и месечна финансова подкрепа. Предвидено е извършване на проверки дали средствата се използват по предназначение. Ако парите са похарчени с друга цел, те ще трябва да се възстановят заедно с лихвата.", "date": "2018.12.05", "title": "Депутатите въведоха квоти за хора с увреждания в предприятията"}
{"url": "https://www.dnevnik.bg/sport/2018/12/05/3356351_infantino_niakolko_idiota_ne_mogat_da_sprat_celiia/", "text": "Президентът на ФИФА Джани Инфантино определи като \"идиоти\" хората, предизвикали  отлагането на големия мач между \"Ривър плейт\" и \"Бока хуниорс\" . Той уверява, че те не могат да спрат футбола. \"Винаги най-доброто е мачът да се изиграе. Има 60 000 души на стадиона, цялата държава и много хора по света очакват двубоя. И четирима идиоти, които хвърлят камъни, не трябва да спират всичко това\", каза Инфантино в интервю пред \"Марка\". След уточнение, че хулиганите са били повече от четирима, швейцарецът добави: \"Да. Четирима, 40, 400 или 4000. Идиоти. Не могат да спрат всичко. Ако мачът може да се играе, опитваме да го изиграем. Смятам, че това е правилният подход на всички, които бяхме там. Когато вече не беше възможно, защото имаше играчи, които наистина не бяха добре, се отложи. И когато не е възможно, е необходимо спокойствие и сваляне на градусите.\" \"Ривър плейт\" трябваше да приеме \"Бока хуниорс\" в реванш от финала за Копа Либертадорес. Автобусът на жълто-черните беше атакуван с камъни при пристигането на стадиона и някои футболисти пострадаха, а мачът беше отложен. Решителният двубой  ще се играе в Мадрид на 9 декември . Инфантино посочи, че е много рано да се говори, че инцидентът може да навреди на желанието на Аржентина да приеме мачове от световното през 2030 г. За тогава се планира съвместна кандидатура с Уругвай и Парагвай. България също  има намерение да участва в обща кандидатура с Гърция, Сърбия и Румъния . По думите на президента на ФИФА трябва да се оцени внимателно проблемът и да се намери решение. Инфантино отново показа, че не одобрява идеята на Ла Лига мачове от испанското първенство да се играят извън страната. \"В САЩ искам да гледам мачове от мейджър лигата, а не от Ла Лига. В Испания искам да гледам мачове от Ла Лига, а не от Висшата лига. Ако правим такъв бизнес, докъде ще стигне футболът. Футболът е силен, защото е добре организиран.\"", "date": "2018.12.05", "title": "Инфантино: Няколко идиоти не могат да спрат целия футбол"}
{"url": "https://www.dnevnik.bg/zelen/2018/12/05/3356908_predlojenata_nacionalnata_programa_za_podobriavane/", "text": "Въздухът няма да стане по-чист, докато в Националната програма за подобряване качеството на атмосферния въздух липсват конкретни срокове, необходими средства и отговорните институции за препоръчаните мерки. Това е позицията на екологичното сдружение  \"За Земята\"  и на  \"Грийнпийс —  България \" в становището им по проекта на програмата, която трябва да очертае стратегията за справяне с проблема във възможно най-кратки срокове в цялата страна, става известно от съобщение до медиите. Според тях документът, изготвен от Световната банка по поръчка на Министерство на околната среда и водите, разполага със сериозна аналитична част, която предлага нужните решения, но Националната програма не отразява  спешността на проблема  и не задава нужните амбициозни цели. Констатацията им е, че липсва ясна политическа воля, ангажираност и поемане на отговорност.", "date": "2018.12.05", "title": "Предложената Национална програма за подобряване качеството въздуха е неефективна, смятат еколози"}
{"url": "https://www.dnevnik.bg/razvlechenie/2018/12/05/3356831_jeremy_propiavat_na_bulgarski_v_duet_s_kiril_marichkov/", "text": "Инди рок групата JEREMY? издава за пръв път песен на български език, в която си партнира с рок легендата Кирил Маричков. Бандата вече има зад гърба си два албума и сама е отправила това предизвикателство на себе си. \"За да бъдеш разбран от всички и за да спечелиш сърцето на всички българи, е нужно да пееш на майчиния ни език\", пише в разпространеното от JEREMY? прессъобщение. Новата песен се казва \"Не си сам\" и нейната премиера ще се състои в столичния клуб  . В концерта ще участва и самият Кирил Маричков, който през последните години е част от супергрупата \"Фондацията\". Текстът на новото парче, както повечето от текстовете на JEREMY? на английски език, е дълбоко социален - бунт срещу \"сега\". Част от посланието на песента е приемствеността между поколенията, различните и различността като цяло. Именно поради това групата решава да потърси подкрепление в лицето на човека, дал началото на рока в България. Човек, който е слушал и изпълнявал песни на английски език преди всички – Кирил Маричков. \"JEREMY? си остава същото нещо. Не сме променили визията, идеите си и мечтите. Разбира се, че можем да правим песни с български текстове, но не и само защото някой ни казва, че трябва. Отдавна обаче ни гложди въпросът за повече толерантност и приемственост между хората в България. Искахме да го поставим ясно и решихме да направим дует, който да бъде на български език. Първият, за който се сетихме, е Кирил Маричков. Това, че той се съгласи да направим тази крачка заедно, означава всичко за нас!\" – казва Ерсин, певецът на JEREMY?.", "date": "2018.12.05", "title": "JEREMY? пропяват на български в дует с Кирил Маричков"}
{"url": "https://www.dnevnik.bg/evropa/evropeiski_parlament/2018/12/05/3356917_socialnite_mreji_shte_se_otchitat_mesechno_na_brjuksel/", "text": "Фейсбук\", \"Туитър\" и \"Гугъл\" ще докладват всеки месец на Брюксел как се справят с фалшивите новини. Това предвижда планът на Европейската комисия за борба с онлайн дезинформацията, представен днес от еврокомисаря  Мария Габриел . \"В периода януари-май 2019 мониторингът ще е месечен. (...) Нямаме време за губене, трябва да действаме бързо. Ще продължа да полагам всички усилия, за да се гарантира, че платформите изпълняват своите ангажименти. Няма да се поколебаем да предложим нови мерки, ако не видим ясни и измерими резултати\", заяви комисар Габриел. Планът предвижда и създаването на независима европейска мрежа на проверителите на факти, информира още българският еврокомисар. По инициатива на Европейската комисия интернет гиганти и бизнес асоциации подписаха по-рано тази година кодекс за борба с дезинформацията. Какви ангажименти поеха те,  четете тук . Терминът  \"фалшиви новини\"  не се използва в документите – според комисията той опростява проблема и тя предпочита \"дезинформация\". Дефинирана като \"лъжлива информация, създадена целенасочено и разпространена, за да повлияе обществото мнение или да прикрие истината\", тя не включва  журналистически грешки, сатира или пародия . Фалшивите новини не са незаконни сами по себе си и няма съществуващо законодателство, което да се занимава с тях. Габриел призова също така държавите членки да положат усилия за подобряване на медийната грамотност, като по нейно предложение преез 2019 г. ще се проведе и Европейска седмица на медийната грамотност. Национални центрове Комисията предвижда създаването на Система за бързо реагиране на дезинформационни кампании и всяка държава-членка ще трябва да създаде свой клон на системата, \"в най-добрия случай позициониран в отдел за стратегически комуникации\". Тази институция ще трябва да действа като връзка между националните власти, на Комисията и на Европейската служба за външно действие, както и да сътрудничи с институциите, отговарящи за организацията на изборите. Цялата система трябва да е готова до март 2019 г. Какво се иска от интернет гигантите Планът предвижда до края на 2018 г. приелите  Кодекса за добри практики  (сред които \"Фейсбук\", \"Туитър\", \"Гугъл\" и \"Мозила\") да предоставят на Комисията пълна информация за предприетите от тях действия, а Брюксел ще публикува това през януари. След това докладите стават месечни до евроизборите през май. Русия е най-голямата заплаха Дезинформацията, идваща от Русия, е най-опасна, показва анализът на Звено на ЕС за синтез на информацията за хибридните заплахи (то е част от Европейската служба за външно действие, оглавявана от Федерика Могерини.) Тя е систематична и се развива на много по-различен мащаб в сравнение с пропагандата, идваща от дрги държави.", "date": "2018.12.05", "title": "Социалните мрежи ще се отчитат месечно на Брюксел за борбата с дезинформацията"}
{"url": "https://www.dnevnik.bg/biznes/2018/12/05/3356919_predsedateliat_na_kfn_shte_poeme_nova_slujba_v_london/", "text": "Министерският съвет определи Карина Караиванова, която в момента е председател на Комисията за финансов надзор, за представител на страната в Съвета на директорите на Европейската банка за възстановяване и развитие със седалище в Лондон. На 1 март 2019 г. тя ще поеме поста от  Калин Митрев . Според правителството богатият опит на Караиванова в работата с международни финансови институции ще й позволи да представлява ефективно интересите на страната. Караиванова  оглави КФН в средата на 2016 г.  с шестгодишен мандат, а малко по-късно успя да издейства заплатите на членовете на регулатора да се формират не от държавната субсидия, а от таксите на поднадзорните застрахователни и пенсионни дружества. В писмо до медиите днес тя написа, че приема с благодарност номинацията като уточни, че за двете години начело на финансовия регулатор са извършени ключови промени в усъвършенстването на дейността на КФН според новите изисквания на европейските институции. Извършено е и нормативно обновяване на всички сектори, за които отговаря. \"Искам да уверя бизнеса и обществото, че до евентуалното ми преминаване на новата позиция в ЕБВР ще продължа да изпълнявам задълженията си като председател на КФН\", пише Караиванова. Тя напомня, че предстои промяна във философията на надзора и възприемането на риск-базиран надзор. \"До края на март 2019 г. трябва да сме готови с платформата за тази значима трансформация, а до края на февруари с методология за оценка на риска на пазара. Трябва да подготвим условията за употребата на стрес тестовете като обичаен инструмент в нашата дейност\", посочва тя. Предизвикателство за целия екип на комисията е получаването на добра оценка за небанковия финансов сектор, с която България да изпълни ангажиментите си за включването в механизма ERM2, пише Караиванова и добавя, че тези задачи трябва да бъдат изпълнени до средата на следващата година. Досегашният представител на България Калин Митрев остана на поста в продължение на четири години. Той беше назначен през април 2014 г. по времето на кабинета \"Орешарски\". След като Караиванова напусне финансовия регулатор, Народното събрание трябва да определи процедура за избор на нов шеф. И в момента по закон петчленната комисия е в непълен състав. След скандалите около фалита на \"Олимпик\" зам.-председателят, отговарящ за застрахователния сектор Ралица Агайн, подаде оставка, а за изпълняващ длъжността беше посочен членът на КФН Владимир Савов. ", "date": "2018.12.05", "title": "Председателят на КФН ще поеме нова служба в Лондон след една трета от мандата"}
{"url": "https://www.dnevnik.bg/evropa/2018/12/05/3356934_frenskoto_pravitelstvo_ne_izkljuchva_da_vurne_danuk/", "text": "Изправено пред  бунта на \"жълтите жилетки\"  срещу неговата данъчна и социална политика, френското правителство обеща днес да бъде направена оценка на ефективността на спорната реформа за облагане с данък на имуществото на най-богатите данъкоплатци, предаде \"Франс прес\". Запитан за възможността да бъде възстановен \"данък богатство\", за което настояват много от демонстриращите от три седмици в цялата страна, правителственият говорител Бенжамен Гриво остави вратата отворена. По думите му този въпрос не е на дневен ред в непосредствен план, но \"ако нещо не върви, не сме глупаци, ще го променим\", изтъкна Гриво пред радио-телевизионната станция Ер Те Ел (RTL). Той каза това ден след като правителството  обяви замразяване  на твърде непопулярния екоданък върху горивата. Данък богатство, който се отнасяше за всички притежания на дадено лице, миналата година беше преобразен в данък единствено върху недвижимото имущество. Така притежателите на дебели портфейли с акции бяха освободени от налози, което беше разкритикувано от левицата като \"подарък за богатите\". Гриво отбеляза, че са необходими 18 до 24 месеца, за да може мярката да има пълен ефект, и обеща тя да бъде подложена на преоценка от парламента, най-вероятно от есента на 2019 година. Що се отнася до увеличението на екоданъка за горивата, което трябваше да влезе в сила от 1 януари, но беше отложено с шест месеца, говорителят посочи, че ако правителството не намери решение след консултациите, които ще се проведат до 1 март, то ще се откаже да ги повишава. \"Такава е ролята на политиците - да не бъдат глухи, да не бъдат слепи\", изтъкна Гриво, обяснявайки решението на кабинета, определено като първо \"отстъпление\" на Еманюел Макрон пред натиска на улицата от избирането му за президент през май 2017 година. Също днес министърът на земеделието и храните Дидие Гийом заяви, че Франция ще отложи за началото на идната година решението си за увеличаване на регулираните минимални цени на храните и ограничаване на печалбата върху продажбите в супермаркетите, целящо да се увеличат доходите на фермерите, предаде \"Ройтерс\". /БТА", "date": "2018.12.05", "title": "Френското правителство не изключва да върне \"данък богатство\""}
{"url": "https://www.dnevnik.bg/razvlechenie/2018/12/05/3356924_ju_tu_oglaviha_klasaciiata_na_fobrs_za_nai-dobre/", "text": "Ирландската група \"Ю Ту\" (U2) оглави класацията на сп. \"Форбс\" за най-добре платените музиканти, отчасти благодарение на тяхното успешно световно турне The Joshua Tree, с което отбелязаха класическия албум от 1987 г. със същото заглавие. Турнето е помогнало на групата да спечели 118 млн. долара между юни 2017 и юни 2018 г., като сумата посочва приходите им, преди те да бъдат обложени с данъци, писа списанието. В това число влизат и печалбите от новото им турне, озаглавено Experience + Innocence, което започна през май тази година в САЩ. Второто място в класацията е за британската група \"Колдплей\" със 115,5 млн. долара, дошли предимно от турнето им A Head Full Of Dreams. Милиардите слушания на британеца Ед Шийрън в приложенията за стийминг са помогнали на 27-годишния изпълнител да се нареди трети с 110 млн. долара. След него са Бруно Марс със 100 млн. долара и Кейти Пери с 83 млн. долара.", "date": "2018.12.05", "title": "\"Ю Ту\" оглавиха класацията на \"Фобрс\" за най-добре платените музиканти"}
{"url": "https://www.dnevnik.bg/sviat/2018/12/05/3356943_okolo_90_chlenove_na_ndrageta_biaha_arestuvani_v/", "text": "Около 90 членове на калабрийската мафия  ндрангета  бяха арестувани тази сутрин по време на голяма международна операция в няколко европейски държави и Латинска Америка, съобщи италианската полиция, цитирана от агенция \"Франс прес\". Арестуваните са заподозрени в тежки престъпления, между които престъпен сговор за  международен трафик на наркотици , членство в  мафиотска структура  и незаконен бизнес с  рециклиране на отпадъци , уточни италианската полиция в съобщение. Смятани за важни членове на организираната престъпност в Калабрия и нейните клонове в Европа и Латинска Америка, те са действали главно в региона на Реджо ди Калабрия (Южна Италия) според полицията. Операцията беше координирана от италианската национална дирекция за борба с мафията и тероризма с германски, белгийски и холандски полицейски и съдебни органи. Ндрангета е единствената мафия, която присъства на всички континенти: в Западна Европа, в Северна, Централна и Южна Америка, в Африка. Сега тя навлиза също в Източна Европа и Азия, заяви наскоро пред чуждестранни журналисти в Рим Никола Гратери, магистрат, специализиран в борбата срещу мафията, отбелязва агенцията. Основана на подчертано фамилна структура, тя се е установила главно в Калабрия, но е станала влиятелна и в северната част на Апенинския полуостров и в други региони на света./ БТА Италианските карабинери вчера нанесоха сериозен удар срещу сицилианската мафия, като арестуваха десетки нейни членове, сред които и Сетимо Минео, смятан за новия ръководител на коза ностра и наследник на прочутия кръстник Тото Риина, който миналата година почина в затвора. /БТА", "date": "2018.12.05", "title": "Около 90 членове на ндрагета бяха арестувани в Европа и Латинска Америка"}
{"url": "https://www.dnevnik.bg/sport/2018/12/05/3356927_bfs_otreche_da_e_poluchaval_iskane_ot_uefa_za/", "text": "Българският футболен съюз (БФС) не е получавал искане от УЕФА за предоставяне на статистическа информация, свързана с \"ЦСКА - София\", твърди изпълнителният директор на организацията Борислав Попов. \"В организацията не е постъпвало запитване от страна на УЕФА за предоставяне на факти или обстоятелства, свързани с ПФК \"ЦСКА - София\", съответно твърденията за поставени крайни срокове от страна на европейската футболна асоциация са некоректни\", се казва в обръщението на Попов в сайта на БФС. Той посочва, че БФС \"винаги е оказвал адекватно и равностойно съдействие на клубовете – членове на съюза, в различните им локални и международни казуси\". Преди дни  червените се оплакаха от липса на съдействие от БФС при комуникацията с УЕФА . От \"Българска армия\" изразиха недоволство, че футболният съюз не е съдействал за вписването на статистическа информация в сайта на европейската централа. Червените твърдят, че са получили писмо от УЕФА с указания. \"На 16 ноември международният адвокат на клуба Първан Първанов получи уведомление от УЕФА относно въпроса с поместването на статистическите данни за участията на ЦСКА в европейските клубни турнири на уебсайта на УЕФА. В имейла си УЕФА посочва, че промени по профила на клубния сайт могат да бъдат направени само след техническото изпращане на съответната информация от Българския футболен съюз и инструктира Първанов да се обърне за помощ към БФС\", обясниха от клуба. Попов изтъкна, че \"именно благодарение на силната подкрепа и активните действия на БФС ПФК \"ЦСКА-София\" получи специална лицензия за участието си в турнирите под егидата на УЕФА и изрично настояваме да бъдат прекратени манипулативните опити за вменяване на някаква вина на Българския футболен съюз\".", "date": "2018.12.05", "title": "БФС отрече да е получавал искане от УЕФА за статистически справки за \"ЦСКА - София\""}
{"url": "https://www.dnevnik.bg/sviat/2018/12/05/3356962_djo_baidun_az_sum_nai-kvalificiraniiat_chovek_za/", "text": "Бившият вицепрезидент на САЩ  Джо Байдън  заяви, че той е най-квалифицираният човек за президентския пост, предаде агенция \"Асошиейтед прес\". 76-годишният представител на Демократическата партия каза това по време на проява в Университета на щата Монтана в град Мисула. \"Проблемите, с които страната ни се сблъсква, са проблемите, с които съм се занимавал през целия си живот - трудностите на средната класа и външната политика\", каза  Байдън , цитиран от \"Франс прес\". Според Байдън никой не трябва да се кандидатира за президент, ако не е уверен, че притежава необходимата квалификация. Бившият вицепрезидент посочи, че в рамките на два месеца ще вземе решение дали ще участва в предизборната кампания за президентските избори през 2020 г. Байдън отбеляза, че Съединените щати не могат да си позволят още четири години президент да бъде Доналд Тръмп. Джо Байдън призова американските граждани да си спомнят кои са и да изберат истината, а не лъжите. Байдън бе вицепрезидент и през двата четиригодишни мандата на президента Барак Обама. /БТА", "date": "2018.12.05", "title": "Джо Байдън: Аз съм най-квалифицираният човек за президент в страната"}
{"url": "https://www.dnevnik.bg/sviat/2018/12/05/3357045_krainodesniiat_terorizum_shte_e_vse_po-goliama/", "text": "В бъдеще крайнодесният тероризъм ще става все по-голяма опасност, въпреки че ислямисткият все още е по-широко разпространен. Това сочи докладът  \"Глобален индекс на тероризма\" , публикуван днес от Института за икономика и мир, предаде Франс прес. Анализаторите обръщат внимание, че в Северна Америка и Западна Европа се засилва \"крайнодесният политически тероризъм\", станал причина за смъртта на 17 души през 2017 г.; 12 атаки са били проведени във Великобритания, 6 в Швеция и по 2 в Гърция и Франция. В САЩ е имало 30 крайнодесни нападения, довели до 16 смъртни случая. Броят на загиналите при терористични нападения в света през 2017 г. - 18 814 души, е спаднал с 27 на сто спрямо предходната година. Жертвите на тероризма намаляват за трета година поред след върховата стойност от 2014 г., уточнява мозъчният център, базиран в Сидни, който проучва данни, събрани от Университета на Мериленд в САЩ. Убитите от терористи в Западна Европа са доста по-малко отпреди - 81 за 2017 при 168 през 2016 г. Предварителните цифри за 2018 г. показват, че тази тенденция ще се задържи - под 10 смъртни случая са регистрирани в Западна Европа от януари до октомври, се казва в доклада. Терористичната групировка  \"Ислямска държава\"  почти е изгубила привлекателност заради военните си поражения и намалелите възможности за организиране на атентати в Европа, отбелязва Стив Килела, оглавяващ Института за икономика и мир. \"Увеличените възможности на антитерористите в съчетание с най-добрите техники за проследяване\" също са допринесли според него за сериозния спад в броя на жертвите на тероризма в Европа. В пет страни - Афганистан, Ирак, Нигерия, Сомалия и Сирия, са регистрирани по над хиляда убити през 2017 г. а в други 19 държави - по над сто, се посочва в документа. През 2017 г. най-силно е пострадал от тероризма Афганистан с 434 нападения срещу полицаи и военни и още 256 - срещу цивилни. През 2016 г. най-силно засегнатата страна бе Ирак, напомня АФП. \"Ислямска държава\" си е останала през 2017 г. групировката, убила най-много хора, при все че броят на предполагаемите й жертви е спаднал с 52 на сто спрямо предходната година, констатират аналитиците. Най-кръвопролитният атентат е бил извършен през 2017 г. от сомалийската \" Ал Шабаб \" - атака с кола бомба срещу хотел стана причина за смъртта на 587 души, напомнят авторите на доклада. Следва Египет с нападението на \"Ислямска държава\" срещу джамия на Синайския полуостров, когато имаше 311 убити и 122 ранени.", "date": "2018.12.05", "title": "Крайнодесният тероризъм ще е все по-голяма опасност, предупредиха експерти"}
{"url": "https://www.dnevnik.bg/politika/2018/12/05/3357051_i_dps_gotvi_promeni_v_pravilnika_shte_se_obsujda/", "text": "ДПС също подготвя текстове за промени в правилника за организацията и дейността на Народното събрание, каза на заседание на правна комисия депутатът Хамид Хамид и в сряда проектът им ще бъде внесен. Депутатите трябваше да разгледат идеи за промяна в правилника на БСП и на ГЕРБ, но те бяха оставени за следващата седмица заради промени в Изборния кодекс. Всяко неизвинено отсъствие на депутат от парламентарно заседание да се наказва с глоба от 750 лв., е предложението за промяна в парламентарния правилник на председателят на правната комисия Данаил Кирилов (ГЕРБ). Предложението на лидера на БСП Корнелия Нинова е за намаляване на заплатите на народните представители с 543 лева. Базовата заплата на депутат е три пъти средномесечната за страната, което прави около 3700 лв. в момента. Йордан Цонев (ДПС) възложи за следващото заседание на правната комисия да събере информация за това какво е възнаграждението на депутатите в Европейския парламент и Германия, съотнесено с минималната и средната заплата в тези страни.", "date": "2018.12.05", "title": "И ДПС готви промени в правилника, ще се обсъжда заплатата на депутатите"}
{"url": "https://www.dnevnik.bg/sport/2018/12/05/3357050_septemvri_otkradna_tochna_na_levski_sus_zrelishten_gol/", "text": "Левски\" допусна нова грешна стъпка в битката за първото място. Сините завършиха 2:2 с предпоследния \"Септември\", като виолетовите стигнаха до равенството със зрелищен гол на Мирослав Будинов в 94-ата минута. Нападателят отбеляза с ножичен удар от границата на наказателното поле. Тимът на Славиша Стоянович пропусна отлична възможност да съкрати дистанцията с преките си конкуренти преди дербито между ЦСКА и \"Лудогорец\". Двата отбора се изправят един срещу друг в четвъртък от 17.30 ч. на \"Българска армия\". След равенството \"Левски\" излезе временно втори с 38 точки, колкото има и ЦСКА. \"Лудогорец\" оглавява класирането с 44 точки. Всичко най-интересно се случи през втората част, когато паднаха и четирите попадения. С 15-я си гол за сезона Станислав Костов откри резултата в 60-ата минута, но шест по-късно Иван Стоянов върна \"Септември\" в мача. Десет минути преди края Жерсон Кабрал вкара от дузпа и върна преднината на \"Левски\". Зрелищният гол на Будинов обаче попари надеждите на сините за победа, които играха с човек повече в заключителните минути заради изгонването на Фабиано Алвеш. Първата опасност в мача се откри пред домакините. Контраатака на \"Септември\" завърши с далечен удар на Ишмаел Байду, който беше спасен от Божидар Митрев. В средата на първата част Кабрал уцели горната греда след колеблива изява на вратаря на \"Септември\" Янко Георгиев. От другата страна Митрев също се отчете с лоша намеса. Стражът на \"Левски\" изби неубедително удар на Георги Русев, но вратарят имаше късмет, че топката не попадна в противников играч. В края на полувремето Костов беше близо до гола, но уцели страничния стълб. Голмайсторът на \"Левски\" успя да се разпише в 60-ата минута, когато засече с глава центриране на Кабрал отляво. \"Септември\" се върна бързо и резултатът беше изравнен шест минути след гола на Костов. Стоянов се озова на правилното място в наказателното поле, за да се разпише след разбъркване в наказателното поле на \"Левски\". След попадението сините натиснаха, като усилията им се отплатиха десет минути преди края. Капитанът на \"Левски\" Иван Горанов беше съборен в наказателното поле от Байду, а впоследствие Кабрал отбеляза отсъдената дузпа. Положението на \"Септември\" се усложни след изгонването на Алвеш, който получи втори жълт картон за натрупани нарушения. С човек по-малко отборът показа воля и стигна до ценна точка в борбата за оцеляване след зрелищния гол на Будинов.", "date": "2018.12.05", "title": "\"Септември\" открадна точка от \"Левски\" със зрелищен гол в 94-ата минута"}
{"url": "https://www.dnevnik.bg/sviat/2018/12/05/3357058_tesla_shte_zapochne_da_dostavia_model_3_v_evropa_prez/", "text": "\"Тесла\"  ( Tesla ) ще започне да доставя своя електрически седан  \"Модел 3\"  в Европа през февруари. Това съобщи днес автомобилостроителят от Калифорния, цитиран от \"Франс прес\". Доставките ще бъдат изпълнени според реда на първоначалната заявка, което означава, че хората, първи направили поръчка през март 2016 година, най-напред ще получат автомобилите, ако потвърдят заявката преди 1 януари, уточни пред \"Франс прес\" говорител на търговската марка. Този автомобил, който вече е пуснат в продажба в САЩ от юли 2017 г., е по-компактен и по-евтин от \"Модел Eкс\" (Model X) и \"Модел Ес\" (Model S) и трябва да превърне световния лидер в сектора на електрическите автомобили в масов производител. \"Модел 3\" стана петият най-продаван специфичен автомобил в САЩ през третото тримесечие, според сайта Edmunds.com. Изглежда автомобилостроителят е преодолял трудностите, свързани с организирането на промишленото производство, които тревожеха инвеститорите от месеци. \"Тесла\" обяви, че от януари до септември е доставила 126 000 превозни средства в света от всички модели, от които над 53 000 само през третото тримесечие. С този темп \"Тесла\" би трябвало да достави близо 180 000 превозни средства за цялата 2018 година спрямо около 100 000 през 2017 година. /БТА", "date": "2018.12.05", "title": "\"Тесла\" ще започне да доставя \"Модел 3\" в Европа през февруари"}
{"url": "https://www.dnevnik.bg/biznes/2018/12/05/3357061_blumburg_podredi_nai-golemite_riskove_za_svetovnata/", "text": "Анализаторите на агенция Блумбърг определят световната търговска война, Брекзит и цените на петрола като основни рискове, които могат да повлияят на растежа на световната икономика през 2019 година, предаде БТА. Според обзора, публикуван от агенцията, експертите обръщат специално внимание на взаимоотношенията на САЩ и Китай. Лидерите на двете страни се договориха в началото на декември за примирие в търговската война. Китайският президент Си Цзинпин и президентът на САЩ Доналд Тръмп подробно обсъдиха създалата се ситуация в китайско-американските отношения, отбелязва ТАСС. Двете страни ще трябва да постигнат взаимно разбирателство по такива ключови проблеми, сочени за препъни-камък, пред развитието на двустранните контакти, като по-голям достъп до пазара, защита на интелектуалната собственост, премахване на ограниченията за износа на нови технологии, киберсигурността и борбата с престъпленията в интернет. Ако не бъде намерен изход от ситуацията през близките три месеца, Вашингтон обеща да повиши съществено митата от 10% на голям спектър китайски стоки до 25 процента. Ако САЩ въведат мита на всички вносни стоки от Китай, китайският брутен вътрешен продукт (БВП) ще изгуби 1.5 процентни пункта през 2019 година, а като цяло растежът на икономиката ще се понижи до 5 на сто макар че съществени мерки в отговор, които би взел Китай, ще смекчат удара, отбелязват експертите на Блумбърг. Сред изброените рискове е и ситуацията в Италия. В края на октомври Европейската комисия поиска от Рим да коригира проектобюджета си за 2019 година. През юни ЕК препоръча на Италия да намали бюджетния си дефицит с 0.6 на сто от БВП спрямо 2018 година. В представения през октомври проектобюджет Италия залага повишение с 0.8-0.9 процента, за да увеличи социалните си програми. Италианското правителство обаче остави без промяна заложения дефицит за 2019 година, като намали само някои показатели в проекта, отбелязва ТАСС. Според анализаторите на Блумбърг риск за световната икономика догодина представлява и Брекзит. В края на ноември лидерите от ЕС приеха споразумение с Великобритания за излизането от съюза и политическа декларация за бъдещите отношения с Лондон. За да влезе в сила, това споразумение трябва да получи одобрението от Европарламента и британските законодатели. Брекзит е планиран за 29 март 2019 година, след което, според плана, трябва да има преходен период до края на 2020 година. Според експертите на Блумбърг, ако има т. нар. твърд Брекзит, т.е. Великобритания излезе от ЕС без споразумение, растежът на икономиката на Великобритания ще бъде със 7 процента по-нисък до 2030 година спрямо растежа, който страната би имала, ако остане в ЕС. Ако има сделка по Брекзита, която да включва членство на Лондон в европейския митнически съюз, се очаква британският БВП да бъде с 3 процента по-нисък до 2030 година, отколкото ако страната запази членството си. Сред останалите рискове за световната икономика през 2019 година експертите на Блумбърг посочват цената на петрола, както и предстоящите избори в редица страни през идната година. По въпроса за петрола ключов фактор представляват взаимоотношенията между САЩ и Иран, както и действията за съкращаване на петролния добив на страните от Организацията на страните износителки на петрол (ОПЕК) и на страните производителки на петрол, които са извън картела, но са част от формата ОПЕК+.", "date": "2018.12.05", "title": "\"Блумбърг\" подреди най-големите рискове за световната икономика догодина"}
{"url": "https://www.dnevnik.bg/sport/2018/12/05/3357068_di_montedzemolo_ferari_shteshe_da_specheli_titlata_s/", "text": "Бившият президент на \"Ферари\" Лука ди Монтедземоло смята, че отборът е можел да спечели титлата при пилотите и конструкторите през изминалия сезон във Формула 1. Италианецът, който беше начело на Скудерията в продължение на 23 години, рядко коментира \"Ферари\" след оттеглянето си. Според него \"Ферари\" е имал най-добрият болид, но многото пилотски грешки са наклонили везните. Ди Монтедземоло смята, че ако в кокпита е бил  Люис Хамилтън , а не Себастиан Фетел, ситуацията е щяла да бъде друга. \"През тази година разликата направи Люис Хамилтън, който имаше най-добрият си сезон от своя дебют във Формула 1. И той имаше моменти на слабости и криза, но щеше да стане шампион, ако беше и в кокпита на \"Ферари\", каза Ди Монтедземоло пред радио RAI. Според Ди Монтедземоло Фетел остава много силен пилот и от \"Ферари\" трябва да направят всичко значимо да задържат високото му ниво. \"Ситуацията е много различна от тази, при която аз напуснах през 2014 г. Мисля, че \"Ферари\" направиха много силна кола, може би по-добра от \"Мерцедес\", но последното парче от пъзела липсваше. Вината не е само на Фетел и от тима трябва да го подкрепят, защото той е способен да печели. Не искам да хвърлям цялата вина върху него\", добави бившият президент на Скудерията.", "date": "2018.12.05", "title": "Ди Монтедземоло: \"Ферари\" щеше да спечели титлата с Хамилтън"}
{"url": "https://www.dnevnik.bg/bulgaria/2018/12/05/3357073_za_prokuraturata_vodata_v_haskovo_e_bezopasna_no/", "text": "Paйoннaтa пpoĸypaтypa в Xacĸoвo e пpeĸpaтилa нaĸaзaтeлнoтo пpoизвoдcтвo зa ypaнa в питeйнaтa вoдa в града и района. Paзcлeдвaнeтo ce вoдeшe зa yĸpивaнe нa инфopмaция, зacтpaшилo живoтa и здpaвeтo нa xopaтa, ĸaĸтo и oĸoлнaтa cpeдa, съобщи сайтът defakto.bg. Разследването е прекратено с мотива, че няма виновен за укриване на информация. Според експертизата на БАН, на която се доверява прокуратурата водата е безопасна за употреба. В същото време здравната инспекция обаче отказва да вдигне забраната, за използването и защото пробите все показват стойности на уран над нормата, предаде Би Ти Ви. Заради проблемите с качеството на водата от година и половина в Хасково ползват вода от водоноски. \"Ако трябва да сме докрай искрени има уран във водата, но това е като химически състав – да се успокои населението на град Хасково, защото от към раидоологичен критерии водата е годна за пиене\", коментира пред Би Ти Ни зам.-районния прокурор в Хасково Антон Иванов.", "date": "2018.12.05", "title": "За прокуратурата водата в Хасково е безопасна, но според здравните власти не е"}
{"url": "https://www.dnevnik.bg/sport/2018/12/05/3357071_levski_ne_e_uzrial_da_se_bori_za_vurha_smiata/", "text": "Треньорът на \"Левски\" Славиша Стоянович беше много критичен към отбора си след равенство 2:2 със \"Септември\". Сините изпуснаха победата, получавайки гол в последната минута. \"Имахме шанс да се приближим към \"Лудогорец\". Изглежда не сме узрели за титлата. Нямам спокойствие за поста си, когато виждам такава игра, нямам право да съм спокоен\", каза треньорът. \"Първото полувреме беше срамно и в него не показахме нищо. За втората част мога да кажа, че беше малко по-добре, но дотам. Зрелият отбор знае как да задържа резултат, зрелият отбор знае как при 2:1 да използва шансовете си и да реши всичко с трети гол. Ние не показахме нищо от това. Искрено мога да кажа, че си заслужихме да ни вкарат. Честитя на \"Септември\", те показаха характер\", каза Стоянович след мача. Треньорът на сините добави, че в отбора има проблем. Той изтъкна и постоянните контузии, които преследват \"Левски\". \"Проблемът не е в договорите и дали са подписани нови. Футболистите са професионалисти и те имат договори до май. В следващите мачове трябва да сме по-агресивни и да не действаме толкова апатично, както през първото полувреме\", каза още Стоянович.", "date": "2018.12.05", "title": "\"Левски\" не е узрял да се бори за върха, смята треньорът на сините (видео)"}
{"url": "https://www.dnevnik.bg/photos/2018/12/05/3356805_fotogaleriia_svetovnite_snimki_na_denia_-_5_dekemvri/", "text": "Поглед към Франкфурт, Германия.", "date": "2018.12.05", "title": "Фотогалерия: Световните снимки на деня - 5 декември 2018 г."}
{"url": "https://www.dnevnik.bg/sport/2018/12/05/3357097_voleibolniiat_cska_prikljuchi_s_evroturnirite_sled/", "text": "Волейболистите на ЦСКА приключиха участието си в европейските клубни турнири след втора загуба. Червените отстъпиха с 0:3 (23:25, 16:25, 21:25) срещу белгийския \"Льовен\" като гост в реванша от 1/16-финалите в \"Чалъндж къп\". Преди седмица воденият от Александър Попов състав  загуби с 1:3 в \"Христо Ботев\" . Треньорът на ЦСКА остави опитните Ивайло Стефанов и Христо Цветанов извън групата и даде път на младите играчи. Те успяха да се държат близо до съперника само в първия гейм. Най-резултатен за българския отбор стана централният блокировач Тодор Костов с 13 точки, а Пламен Шекерджиев добави девет. За домакините Гил Хофманс направи 14, а Бере Петерс - 13. В началото ЦСКА игра стабилно и водеше, но постепенно \"Льовен\" обърна резултата и поддържаше малка преднина, за да стигне до 25:23. В следващите две части домакините използваха колебанията на червените в посрещане и стигнаха убедително до победата. Втора загуба допусна и женският отбор на \"Левски\", но във втория по сила турнир CEV Cup. Сините паднаха с 0:3 (14:25, 17:25, 15:25) от чешкия \"Простейов\" като гост.", "date": "2018.12.05", "title": "Волейболният ЦСКА приключи с евротурнирите след втора загуба от белгийци"}
{"url": "https://www.dnevnik.bg/sport/2018/12/05/3357093_livurpul_vze_trudna_pobeda_sreshtu_burnli_i_ne_pozvoli/", "text": "Ливърпул\" продължи гонитбата с шампиона \"Манчестър сити\" и остави мининална разликата с лидера във Висшата лига, взимайки 12-а победа от началото на сезона. Тимът на Юрген Клоп надигра трудно 19-ия \"Бърнли\" с 3:1 като гост. Успехът е четвърти пореден за мърсисайдци, които продължават с най-добрия си старт в ерата на Висшата лига. \"Ливърпул\" е с 39 точки от 12 победи и три равенства, само на две точки зад \"Сити\". \"Бърнли\" откри на \"Търф моор\" в 54-ата минута с гол на Джак Корк. \"Ливърпул\" обаче обърна с попадения на Джеймс Милнър и Роберто Фирмино в рамките на седем минути. Третият гол беше дело на Джердан Шакири. Заради сгъстения цикъл Клоп остави на пейката Роберто Фирмино и Мохамед Салах на пейката, но ги пусна през втората част. Заради контузии не играха други двама основни футболисти – Андрю Робъртсън и Садио Мане. През първата част гостите имаха голямо предимство, но опасните положения и точните удари като цяло бяха малко. В 54-ата минута виненочервените откриха резултата с попадение на Джак Корк. \"Ливърпул\" не успя да изчисти топката след корнер, като първоначално Бен Мий игра с глава, Алисон се намеси и изби, но при добавката никой не попречи на Корк да вкара. \"Ливърпул\" успя много бързо да се върне в мача и осем минути след попадението на Корк изравни. Точен за червените беше Джеймс Милнър, който се разписа с много хубав изстрел от границата на наказателното поле. Английският национал получи пас от героя в мърсисайдското дерби Дивок Ориги и с плътен изстрел по тревата не остави шансове на Джо Харт – 1:1. Малко след изравнителния гол на терена се появиха звездите на гостите Мохамед Салах и Роберто Фирмино, които замениха Алберто Морено и Ориги. Точно три минути след появата си на терена Фирмино веднага оказа ефект върху срещата. В 69-ата минута бразилецът изведе мърсисайдци напред. След пряк свободен удар Върджил ван Дайк игра с топката на далечната греда, сваляйки я за Фирмино и от три метра той не сгреши. Това беше и първото докосване до топката от страна на бразилския нападател. До края на мача \"Бърнли\" опита всичко възможно да избегне загубата и се хвърли в атака. Домакините обаче се отвориха и оставиха празни пространства за \"Ливърпул\", които бяха използвани. Във втората минута от добавеното време Джердан Шакири оформи крайния резултат 1:3. В друг мач \"Челси\" претърпя втора загуба в последните си три мача, отстъпвайки изненадващо като гост на \"Уулвърхемптън\". Сините допуснаха обрат, след като водеха с 1:0, но получиха два гола след почивката и загубиха. Мениджърът на тима Маурицио Сари направи пет промени в състава си, но \"Челси\" откри след 18 минути игра. Във втори пореден мач Рубен Лофтъс-Чийк се разписа, като това стана след асистенция на Еден Азар, както и в дербито с \"Фулъм\". До почивката сините пропуснаха много добри възможности, като това оказа влияние през втората част. В 59-ата минута \"вълците\" изравниха след груба грешка на защитата на \"Челси\". Раул Хименес напредна мощно отдясно и с плътен удар прати топката под плонжа на Кепа Арисабалага. Само четири минути по-късно \"Молиню\" изригна след втори гол. Негов автор стана Диого Жота след отлично центриране отдясно на Дохърти.", "date": "2018.12.05", "title": "\"Ливърпул\" взе трудна победа срещу \"Бърнли\" и не позволи на \"Сити\" да се откъсне"}
