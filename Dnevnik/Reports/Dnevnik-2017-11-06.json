{"url": "http://www.dnevnik.bg/sport/2017/11/06/3073036_asociaciiata_na_profesionalnite_tenisisti_se_izvini_za/", "text": "Асоциацията на професионалните тенисисти (АТП) се извини за \"неприемливото\" решение за  церемонията по тегленето на жребия за младежките финали (Next Generation Finals ) , които ще се проведат в Милано. От организацията излязоха с общо становище заедно със спонсора \"Ред бул\", след като събитието предизвика много критики и обвинения в сексизъм. Осемте състезатели трябваше да избират между модели, за да се определи в коя група са. Манекенките, от своя страна, разкриваха чрез събличане или показване на част от облеклото си буквата на съответната група (A или В). \"АТП и \"Ред бул\" се извиняват за нанесените обиди по време на церемонията за жребия на младежките финали на АТП. Намерението ни беше да вмъкнем богатото наследство на Милано като една от световните столици на модата\", се казва в съобщението. \"Нашето изпълнение по време на събитието беше с лош вкус и неприемливо. Дълбоко съжаляваме за това и уверяваме, че подобно нещо няма да се повтори в бъдеще\", допълват от АТП. \"Добра работа АТП. Това трябваше да е турнир с поглед към бъдещето, нали? Обратно към нулата\", написа френската тенисистка Ализе Корне в \"Туитър\" след церемонията. Турнирът събира най-добрите играчи до 21 години в тениса през сезона и предшества финалите на АТП в Лондон, в които за първи път ще участва и Григор Димитров.", "date": "2017.11.06", "title": "Асоциацията на професионалните тенисисти се извини за \"неприемливия\" жребий в Милано"}
{"url": "http://www.dnevnik.bg/bulgaria/2017/11/06/3072952_nad_40_sudii_ot_gradskiia_sud_predlagat_velichka/", "text": "Над 40 съдии от Софийския градски съд (СГС) са участвали в подписка, с която застават зад номинацията на Величка Цанова за председател на съда. Те настояват и за провеждането на общо събрание, на което да се направи официално предложение за съдия Цанова, съобщава сайтът \"Дефакто\". Временният ръководител на съда Десислава Попколева е насрочила общо събрание на осми ноември. Цанова е наказателен съдия и беше кандидат за председател на СГС  през 2011 година, когато избрана беше съдия Владимира Янева.  Повторното й издигане е втори опит на съдиите да излъчат свой кандидат в конкурса за ръководител. Миналата седмица  общото събранение на магистратите  не одобри предложението за върховния съдия Геника Михайлова, а другите двама номинирани - Десислава Попколева и Владимир Вълков, не се съгласиха да участват в надпреварата. СГС остана без председател, след като Калоян Топалов, избран през 2015 година, подаде оставка и напусна системата. До избор на нов ръководител съдът се управлява от един от заместниците на Топалова - Десислава Попколева. Междувременно утре съдия  Евгени Георгиев от СГС , който също изяви желание да бъде кандидат, покани колегите си на среща.", "date": "2017.11.06", "title": "Над 40 съдии от градския съд предлагат Величка Цанова за председател"}
{"url": "http://www.dnevnik.bg/sport/2017/11/06/3072835_jrebiiat_za_mladejkite_finali_na_atp_predizvika/", "text": "Първите младежки финали на АТП ( Next Generation Finals ), които ще съберат най-добрите играчи до 21 години в тениса през сезона, започнаха със стъпка накриво още преди началото на мачовете. Причина за това стана нестандартният начин, по който беше изтеглен жребият за турнира. На церемонията в Милано осемте състезатели трябваше да избират между модели, за да се определи в коя група са. Манекенките, от своя страна, разкриваха чрез събличане на част от облеклото си буквата на съответната група (A или В). Нестандартният жребий предизвика остри критики в социалните мрежи срещу организаторите. Носителката на две титли от Големия шлем Амели Моресмо определи жребия като \"подигравка\". \"Добра работа АТП. Това трябваше да е турнир с поглед към бъдещето, нали? Обратно към нулата\", написа френската тенисистка Ализе Корне в \"Туитър\". Next Gen финалите се провеждат от Асоциация на професионалните тенисисти (АТП) със съдействието на Италианската федерация по тенис и Олимпийския комитет на страната. Според Би Би Си жребият е бил спонсориран от австрийската компания за енергийни напитки \"Ред бул\", а идеята на гала вечерта е да бъде свързана със седмицата на модата в Милано. Финалите започват във вторник и ще продължат до събота. Турнирът, чийто награден фонд е 1.275 млн. долара, събира седемте най-предно класирани в ранглистата и един с \"уайлд кард\". В група А са Александър Рубльов, Денис Шаповалов, Хьон Чун и Джанлуиджи Куинци, а група В са Карен Качанов, Борна Чорич, Джаред Доналдсън и Даниил Медведев. Надпреварата е под надслов \"Бъдещето е сега\", като турнирът ще включва  множество промени в правилата .", "date": "2017.11.06", "title": "Жребият за младежките финали на АТП предизвика обвинения в сексизъм (видео)"}
{"url": "http://www.dnevnik.bg/sviat/2017/11/06/3072897_puchdemon_ispaniia_ima_zavisimo_pravosudie_i_dve_niva/", "text": "Уволненото каталунско правителство не може да очаква справедлив процес в Испания. Въпреки това ще продължи да отстоява каузата на Каталуня, да \"изобличава по целия свят сериозните демократични дефицити, които сега са очевидни в Испания\" и да търси \"политическо, а не съдебно решение\" на проблемите между Мадрид и Барселона. Думите са част от коментар, който уволненият каталунски премиер Карлес Пучдемон публикува във в. \"Гардиън\" и с който, освен обвинения към властите в Мадрид, той отново отправи и призив за диалог. \"Мисли ли някой, че уволненото каталунско правителство може да очаква справедливо и независимо изслушване, неповлияно от политически и медиен натиск? Аз не мисля,\" обяснява Пучдемон, ден след като се  предаде  на белгийските власти заради европейска  заповед за арест , издадена от испански съд. Бившият каталунски лидер казва още, че целта му е да защити \"модел на общество, в което никой не се страхува от властта на държавата.\" В  публикацията , озаглавена \"Не се боря само за Каталуня. Боря се за самата демокрация\", той изтъква, че кабинетът му е изпълнил волята на мнозинството, гласувало за управляващата коалиция на последните избори през 2015 г. Той поставя под въпрос демократичността на испанската съдебна система, която според него \"е поставена в услуга на политическия дневен ред на правителството\". \"Проблемите на испанския съд\" Испанската съдебна система \"има своите собствени, особено сериозни недостатъци. Има ясна липса независимост и неутралност, а връзките между съдебната система и правителството са видими за всички,\" пише Пучдемон. Той отбелязва, че испанската съдебна система няма да се занимава с \"престъпленията, извършени в името на единството на страната\": нито с \"нарушенията на тайната на пощенската кореспонденция\", нито с \"ограниченията на правото на свободно изразяване\" или \"блокирането на уебсайтове без съдебно разрешение\", \"арестите, извършени без съдебна заповед\" и изпращането на \"полицейска бригада извън закона\". Пучдемон има предвид опитите на властите в Мадрид да предотвратят референдума, включително полицейската акция на 1 октомври, която завърши с полицейско насилие и по време на която според властите в Барселона стотици са били ранени. \"Избирателите знаеха каква е целта ни\" \"Да си спомним ключовия факт: на изборите на 27 септември 2015 г. Junts pel Sí (доскоро управлявалата коалиция в Каталуня; името ѝ се превежда като \"Заедно за \"Да\"\"), неоспорим победител, застана зад програма, в която недвусмислено обещаваше да обяви независимост и да свика учредителни избори. Гласоподавателите, които ни подкрепяха, знаеха през цялото време каква е целта ни. И въпреки това две години по-късно ни обвиняват в подбудителство към размирици, бунт и конспирация заради това, че сме изпълнили предизборна програма, която никога не сме скривали.\" Така \"изборите през 2015 г. дадоха ясно мнозинство в подкрепа на каталунската независимост: 72 места от 135. Едва 52 от 135-те места отидоха при кандидати, които изрично отхвърляха идеята за референдум за независимост. И въпреки това легитимното каталунско правителство сега е поставено извън закона, каталунският парламент е разпуснат и е наложен политически дневен ред, който няма нищо общо с волята на мнозинството.\" \"Две нива на демокрация\" Пучдемон говори за демонстрации, \"свикани от управляващата партия в Испания, крайнодесни политически групи (преки наследници на режима на Франко)\", марширували с нацистки поздрави и отправяли възгласи за арестуването му. Според него подобни действия влошават обществения климат, създавайки враждебност в него. Такава обстановка по думите му са създавали и испанците, пригласяли на полицията по време на референдума, пише бившият премиер и говори за \"опит по суша, вода и въздух, който прилича на военна кампания за окупация на чужда територия.\" Непосредствено след като Мадрид обяви, че отнема автономията на Каталуня, испанските медии съобщиха за демонстрации, при които противници на независимостта са опитали да нападат каталунски полицаи и са имали агресивни прояви. Със сигурност трябва да надделее \"волята на мнозинството граждани и уважението към фундаменталните права, включени в международни договори, подписани от Кралство Испания и включени в конституцията ѝ. Вместо това в Испания има две нива на демокрация: може да сте партия на независимостта, но само ако не управлявате. Ще ви бъде повдигнато  обвинение в бунт , ако не се съобразите с предизборно обещание. А ако сте срещу независимостта, но ви липсва парламентарна сила, за да управлявате, всемогъщата държава ще дойде да ви защити.\" Външно наблюдение и готовност за диалог в Мадрид \"Дългът ми е да изисквам справедливост за всички нас. Истинска справедливост. Да хвърля светлина върху всички тъмни зони, в които на държавата ѝ е позволено да извършва недопустими злоупотреби, И за да направим това, трябва да допуснем наблюдение от чужбина,\" пише Пучдемон. Въз основа на препратка, дадена от \"Гардиън\", вероятно се има предвид призива му към ЕС да \"действа\" в каталунската криза. Брюксел към момента разглежда случващото се в испанската автономна област като вътрешен проблем на Испания. \"Решението на проблема трябва да е политическо, а не съдебно.\" Пучдемон поиска от Мадрид да спази ангажимент, поет \"толкова много пъти в годините на тероризъм: да спре с насилието и можем да говорим за всичко. Ние, поддръжниците на каталунската независимост, никога не сме избирали насилие - тъкмо обратното, но сега откриваме, че е било лъжа, когато ни казваха, че всичко може да се обсъжда.\" \"Това може да създаде дискомфорт на онези, дали безкритична и безусловна подкрепа на правителството на Мариано Рахой, но ще защитаваме правата си докрай. Защото залогът е много по-голям от нашето лично бъдеще: залогът е самата демокрация.\"", "date": "2017.11.06", "title": "Пучдемон: Испания има зависимо правосъдие и \"две нива на демокрацията\""}
{"url": "http://www.dnevnik.bg/biznes/2017/11/06/3072980_do_septemvri_bulgariia_e_posetena_ot_blizo_900_hil/", "text": "От началото на годината до септември България е посетена от близо 900 хил. гръцки туристи, което ги прави най-многобройната група сред чуждестранните гости. Това съобщи министърът на туризма Николина Ангелкова в Лондон, където се срещна с гръцкия си колега Елена Кунтура на българския щанд по време на международното изложение WTM в Лондон. Увеличението на гръцките туристи в България спрямо същия период на миналата година е с 10%, съобщи Ангелкова, цитирана от пресцентъра на министерството. През цялата 2016 г. България е посетена от над 1 млн. гръцки граждани, с 9.7% повече спрямо предходната година, което я е поставило на второ място. Българският министър е изтъкнала,че през миналата година 1.2 млн. българи са били в Гърция, а увеличението е с 15.1%.  Ангелкова и Кунтура са обсъдили как България и Гърция заедно да привличат туристи от Китай. ", "date": "2017.11.06", "title": "До септември България е посетена от близо 900 хил. гръцки туристи"}
{"url": "http://www.dnevnik.bg/sport/2017/11/06/3072970_stanimir_stoilov_v_poslednite_godini_bulgarskiiat/", "text": "В последните години българският футбол произвежда посредственост.\" Това заяви треньорът на \"Астана\" и бивш селекционер на националния отбор на България Станимир Стоилов. Той се прибра в България след  спечелването на четвъртата шампионската титла в Казахстан . Специалистът очаква да изясни бъдещето си, като вече има предложения от други клубове. В София той коментира темата за състоянието на българския футбол. \"В последните години българският футбол произвежда посредственост. Не може, когато имаш посредственост, да очакваш големи резултати. Клубовете трябва да се замислят върху производството и създаването на качествени кадри и играчи. След като имаш добри българи, те ще играят. Трябва да произведем качество и след това да говорим за национален отбор.\" \"Проблемът не е в националния отбор, а в клубовете, които не работят. Повече сме на приказки, повече наш приятел или наш ветеран да работи в школата. А оттам какво качество произвежда... Ние произвеждаме под средното качество. Ние произвеждаме под средното ниво. Мога да ви дам хиляди примери, за да разберете на колко ниско ниво ни е футболът.\" \"Философията на футбола не е много сложна, ако искаш да я разбереш. Тя е една за всички клубове. Всички клубове трябва да се развиват, да създават играчи, да правят резултати и да печелят пари. Който не го разбира, рано или късно напуска футбола като собственик, като треньор или като играч. Не един и двама собственици се пробваха и се самоубиха или се самоунищожиха от много акъл.\" \"Процесът на разпад в \"Левски\" върви вече девет-десет години, там няма нещо ново.\"", "date": "2017.11.06", "title": "Станимир Стоилов: В последните години българският футбол произвежда посредственост"}
{"url": "http://www.dnevnik.bg/sviat/2017/11/06/3072990_sasht_chastichno_podnoviha_izdavaneto_na_vizi_v_turciia/", "text": "Съединените щати потвърдиха, че са започнали да издават неимиграционни визи в Турция, след като са получили \"начални уверения\" от Анкара, че служителите им с турско гражданство няма да бъдат задържани. Според \"Ройтерс\" и Анадолската агенция турското посолство във Вашингтон също е подновило издаването на визите след решението на американските власти. \"Вярваме, че ситуацията в сигурността се е подобрила достатъчно, за да подновим издаването на визи в Турция на ограничена база,\" каза в изявление американското посолство в Анкара. Дипломатическата служба обаче предупреди, че продължава да има \"сериозни притеснения за съществуващите случаи срещу арестувани местни служители\". Миналия месец Турция и САЩ  спряха  визовите услуги помежду си, след като САЩ първи предприеха стъпката заради  ареста  на служител на посолството им в Анкара. Последва реципрочен отговор на турските власти. През май преводач в американското консулство в Адана също беше арестуван. И двамата са обвинени във връзки с живеещия в САЩ проповедник Фетхуллах Гюлен, когото Турция обвинява за неуспешния опит за преврат миналата година.", "date": "2017.11.06", "title": "САЩ частично подновиха издаването на визи в Турция"}
{"url": "http://www.dnevnik.bg/biznes/2017/11/06/3072992_sled_evropeiskiia_doklad_za_antibioticite_v_mesoto/", "text": "Агенцията за безопасност на храните успокои, че в България не се злоупотребява с употребата на антибиотици при угояването на животни. По повод данните от  годишния доклад на Европейската агенция по лекарствата  за продажбите на антимикробни препарати за ветеринарни цели за период от пет години, в който  България е на осмо място  от общо 30 държави, Агенцията по храните уверява, че взима всички законово установени мерки и предлаганите на пазара храни от животински произход са безопасни за консумация и не представляват риск за здравето на потребителите. От началото на тази година до 30 септември са изпитани общо 290 проби за наличие на антибактериални субстанции. Не са констатирани несъответстващи проби за наличие на антибактериални субстанции в храни и суровини от животински произход, информира агенцията. Изследвано е месо от едри преживни животни, от свине, от дребни преживни животни, от коне, месо от домашни птици, от зайци. Изследвано е също мляко, яйца, мед и аквакултури. През 2016 г. от 521 проби са установени три несъответствия при патешко месо. През 2015 г. от 532 проби е имало едно несъответствие при пчелен мед.  При всички случаи са проведени разследвания и са предприети административни мерки, уверява агенцията. В съобщението се припомня, че използването на антибиотици като стимулатори за растежа в България е забранено още от януари 2006 г.  В съобщението се уточнява, че целта на европейското наблюдение на консумацията на ветеринарни антимикробни продукти\" /ESVAC/ е да се даде научна основа при стратегическото и оперативно планиране на мерките за ограничаване на микробната резистентност и докладите не дават информация за реално употребените антимикробни ветеринарно-медицински продукти при отделните видове и категории животни. Данните за България били предоставяни доброволно от търговците и трябвало да се интерпретират внимателно, са предупредили авторите на доклада. Освен това данните за 2014 г били непълни и затова изводът за \"скок\" през следващата 2015 г. бил некоректен. ", "date": "2017.11.06", "title": "След европейския доклад за антибиотиците в месото властите увериха, че то е безопасно"}
{"url": "http://www.dnevnik.bg/ot_vas/novini_ot_vas/2017/11/06/3070793_esenta_i_lichniiat_avtomobil/", "text": "Есента оставя своите следи, особено ако сме небрежни ;-)", "date": "2017.11.06", "title": "Есента и личният автомобил"}
{"url": "http://www.dnevnik.bg/sviat/2017/11/06/3072978_s_chistkata_na_ministri_sauditska_arabiia_shokira/", "text": "Изненадващото  отстраняване от длъжност  и арестът на десетки министри, членове на кралското семейство, висши чиновници и висши офицери от престолонаследника на Саудитска Арабия е безпрецедентно събитие в 85-годишната история на кралството. Същото обаче важи и за неудържимия засега възход към трона на един трийсетинагодишен  член на кралското семейство , който само допреди три години беше почти неизвестен сред кръга на по-възрастните принцове с по-голям опит. Основано през 1932 г. от крал Абдул Азиз бин Сауд, кралство Саудитска Арабия до днес е било управлявано от шестима монарси, като всички те са били синове на бащата основател, починал през 1953 г. Никой от тях не е бил 50- или по-малко годишен, поемайки управлението на огромното, богато на петрол кралство. Настоящият монарх, крал Салман, беше на 79, когато се възкачи на трона преди близо три години.  Шоковите действия на престолонаследника Мохамед бин Салман говорят за смел опит той да укрепи властта си чрез ,както бяха обявени, антикорупционни мерки. Мохамед ще е първият на трона от своето поколение, при което властта преминава от синовете на краля основател Абдул Азиз у негов внук. От десетилетия властта се е предавала от брат на брат, но принц Мохамед  ще наследи трона от баща си . Освен това принцът е и министър на отбраната, и ръководи всички аспекти на икономиката, планирането, реформите и сигурността на страната. Само преди два-три месеца не беше толкова сигурно, че той ще се възкачи на престола. Принц Мохамед бин Найеф, опитен в управленските дела, беше първи в линията за наследяване на трона, но крал Салман го лиши от статута на престолонаследник и от функциите му на шеф на борбата с тероризма и вътрешен министър. В резултат на това синът на краля, принц Мохамед бин Салман, както изглежда, няма да има много съперници за трона. По-рано крал Салман отстрани от списъка на наследници на трона своя полубрат принц Мукрин. През април 2015 г. Салман назначи принц Мохамед бин Салман за втори в този списък, давайки му титлата заместник-престолонаследник - стъпка, изненадала мнозина по-високопоставени и по-опитни членове на управляващото семейство. Теоретично изборът на престолонаследник след възкачването на нов крал на трона е задължение на специален орган - Съвета за лоялност, създаден през 2007 г. от покойния крал Абдула и съставен от синовете и изявени внуци на краля основател Абдул Азиз. Във вихъра на промените след 2015 г. обаче ролята и влиянието на съвета бяха ограничени.  Въпреки усилията за консенсус Саудитска Арабия продължава да е абсолютна монархия, в която всички важни решения си остават правомощие на краля. Дори при разногласия обаче, кралското семейство винаги е следвало традицията да говори в един глас, особено по въпроса за наследяването, за да демонстрира единство пред влиятелните племена и духовенство в Саудитска Арабия. Арестите на изтъкнати принцове изглежда променят начина, по който кралското семейство се справя с вътрешните спорове, но ще насочат вниманието към престолонаследника като смел реформатор, решен да модернизира консервативното кралство, където се намират най-важните ислямски светини. /БТА", "date": "2017.11.06", "title": "С чистката на министри Саудитска Арабия шокира света за втори път тази година"}
{"url": "http://www.dnevnik.bg/biznes/2017/11/06/3072999_kzk_e_razreshila_predvaritelno_izpulnenie_na_dogovora/", "text": "Министърът на регионалното развитие и благоустройството Николай Нанков съобщи пред БНР, че с определение Комисията за защита на конкуренцията (КЗК) е разрешила на агенция \"Пътна инфраструктура\" да пристъпи към предварително изпълнение на поръчката за тол-системата.", "date": "2017.11.06", "title": "КЗК е разрешила предварително изпълнение на договора за тол системата"}
{"url": "http://www.dnevnik.bg/photos/2017/11/06/3072829_snimka_na_denia_melaniia_trump_se_uprajniava_v/", "text": "Първата дама на САЩ Мелания Тръмп имаше разнообразна програма в Токио по време на официалната визита на американския президент в Япония.", "date": "2017.11.06", "title": "Снимка на деня: Мелания Тръмп се упражнява в калиграфия с японски деца"}
{"url": "http://www.dnevnik.bg/bulgaria/2017/11/06/3072850_vurhovniiat_sud_glaven_sekretar_na_mvr_niama_kak_da/", "text": "Бившият главен секретар на МВР и настоящ началник на агенция \"Митници\" Георги Костов няма правна възможност да обжалва отстраняването си от длъжност. Това е приело мнозинството на тричленния състав на съдебния състав във Върховния административен съд (ВАС), който се произнася по жалбата на Костов срещу уволнението му. На особено мнение е съдията - докладчик Марина Михайлова, според която жалбата му е доспустима, но е неоснователна, защото той е оказвал политически натиск над полицейски шефове из страната. Костов бе отстранен от най-висшата професионална длъжност в МВР в мандата на служебния кабинет на Огнян Герджиков. Служебното правителство поиска смяната на Костов по предложение на  министъра на вътрешните работи Пламен Узунов , а президентът  Румен Радев подписа указа за отстраняването му. Двама от съдиите в 3-членния състав на ВАС, който гледа делото като първа инстанция - Донка Чакърова и Илиана Славовска приемат, че жалбата на Костов е недопустима. Тя е срещу решението на кабинета, с което се предлага отстраняването му и срещу заповедта на Узунов, която следва указа на президента. Според върховните магистрати тези два акта са само част от фактическия състав по отстраняването на Костов и не засягат пряко правния му интерес. Той е засегнат от указа на президента. За произнасяния по указите на президента е компетентен обаче само Конституционния съд, се посочва в съдебното решение. Бившият главен секретар не е сред субектите, които могат да сезират Конституционния съд. По този начин според съдебното решение той няма право да оспори освобождаването си от длъжност. \"Отделен и извън компетентността на ВАС е въпросът защо законодателят е възприел именно този фактически състав за назначаване и освобождаване на лицето, заемащо висшата професионална длъжност в МВР\" Според Костов решението на кабинета и заповедта на министъра са незаконосъобразни, тъй като в мотивите - че е накърнил престижа на МВР като е сменил полицейски шефове, защото не са харесвани от определени политици, са изложени твърдения, които вменяват тежки нарушения на служебната дисциплина, както и нарушения на неговите права и задължения, които не са доказани. Костов се аргументира с това, че в данните на МВР липсват доказателства за негови дисциплинарни нарушения и той не е в административното производство поради което е лишен от възможност да осигури защитата си.  Мнозинството от съдебния състав посочва още, че в случая не може да намери приложение текстът от Конвенцията за правата на човека и основните свободи за правото на справедлив съдебен процес. Причината е, че за приложението му се изисква наличието на право на ефективни/ефикасни средства за защита. В този казус обаче дори и жалбата да бъде допусната тя не представлява такова средство, защото ВАС не е компетентен да се произнася за указа на президента, който е прекратил служебното отношение на Костов. Двама от членовете на съдебния състав цитират и решение на Европейския съд по правата на човека, в което се казва, че \"Съдът отбелязва в това отношение, че чл. 6 (право на справедлив съдебен процес - бел.ред.) се прилага в своя граждански аспект за всички спорове, свързани с държавни служители, освен ако (а) националното законодателство на съответната държавата изрично отказва достъп до съд на лица, заемащи въпросния пост или категория служители, и (б) че изключването е оправдано по обективни причини.\" Според мнозинството в състава българската законодателна уредба за назначаването и отстраняването на главния секретар на МВР на практика покрива първата хипотеза - доколкото Административно-процесуалния кодекс изключва от съдебен контрол актовете на президента, с които става това назначаване и отстраняване. Особеното мнение на съдията - докладчик  Според съдия Марина Михайлова обаче жалбата е допустима, но не е основателна. Тя също цитира Европейската конвенция за правата на човек - \"Всяко лице, при решаването на правен спор относно неговите граждански права и задължения или основателността на каквото и да е наказателно обвинение срещу него, има право на справедливо и публично гледане на неговото дело в разумен срок, от независим и безпристрастен съд, създаден в съответствие със закона\". Михайлова посочва и решение на съда от октомври 2016 година по дело Миряна Петрова срещу България, в което \"Съдът напомня, че за да бъде чл. 6 § 1 от Конвенцията приложим в своя граждански аспект, трябва да има реален и сериозен спор за право, за което може да се каже поне на доказуеми основания, че е признато във вътрешното законодателство. Спорът може да се отнася не само за действителното съществуване на правото, но и за неговия обхват и начина на упражняването му. Нещо повече, изходът на производството трябва да бъде пряко решаващ за това право\". В друго решение съдът казва, че според националното законодателство спорове за освобождаването от \"длъжност на държавни служители от Националната служба \"Сигурност\" подлежат на съдебен контрол по общия ред. Приложимата процедура е същата, както във всяко друго съдебно производство\". Тези актове по аналогия могат да се приложат в случая, смята Михайлова като Костов е държавен служител по смисъла на закона, т.е. следва да се приложи разпоредбата на Конвенцията. Освен това българското законодателство не е отказало изрично достъп до правосъдие на заемащите длъжността главен секретар на МВР. \"Действително назначаването и прекратяването на правомощията за длъжността на жалбоподателя е обусловено от сложен фактически състав, който включва предложение на органа на изпълнителната власт и издаване на Указ от страна на президента. Това обстоятелство обаче не променя характера на правоотношението на главния секретар на МВР като служебно, поради което не е изключено със закон правото му на съдебна защита при прекратяването му\", аргументира се Михайлова. Тя изтъква още, че Конституцията дава предимство на международните договори, ратифицирани в България и станали част от вътрешното ѝ право пред нормите на българското законодателство, които им противоречат. Европейската конвенция за правата на човека и основните свободи е ратифицирана със закон от 1992 г., която именно се прилага от европейския съд по правата на човека в посочените дела. Михайлова обяснява още, че при наличие на решения на този съд за тълкуването на Конвенцията, следва те да бъдат приложени от националните съдилища като се изостави тълкуването от Конституционния съд. Конституционното решение от 2002 г. се ползва като аргумент от другите двама върховни съдии. То е образувано по искане на главния прокурор и там също се казва, че междинни актове в една многопластова процедура по назначаване или отстраняване с издаване на укази от президента не се обжалват, защото не засягат правния интерес на назначените/отстранените. Според Михайлова предложението на кабинета за отстраняване на Костов е по своя характер решение. \"Всяко предложение предполага решение, решението подразбира предложение. Двете са единен акт независимо от възможното техническо, канцеларско оформление в два различни документа. По своя правен характер всяко предложение е решение, независимо, че не всяко решение е административен акт. Органът, който е издал оспореното предложение по чл. 98, т.7 от Конституцията е административен орган, като предложението е отправено до президента в качеството му на носител на основни конституционни функции в областта на правомощията му да назначава и освобождава държавни служители, определени със закон. Следователно това предложение е акт на администрация, независимо от това, дали и доколко са административни актове според легалната дефиниция на чл. 21 от АПК\". Макар да не е административен акт е акт на административен орган, т.е. то може да бъде обжалвано от бившия главен секретар на МВР. Тя посочва още, че само ВАС е компетентен да тълкува закона и да реши кои актове следва да бъдат изключени от съдебно обжалване. Именно ВАС е компетентен и да прецени наличието на правен интерес за жалбоподателя, само той може да прецени дали и кога е налице правен интерес от оспорването предложението на Министерския съвет. \"При тази преценка се налага извода, че е налице правен интерес от оспорването, предвид засягането на правната сфера на жалбоподателя, с оглед настъпилите негативни правни последици от прекратяването на правомощията му като \"главен секретар на МВР\", аргументира се още съдията-докладчик. Михайлова обаче смята, че макар и допустима, жалбата на Костов е неоснователна. Тя се аргументира с това, че посочените в мотивите за отстраняването на Костов обстоятелства водят до извода за доказаност - той е упражнявал недопустим натиск над петима полицейски шефове за отстраняването им от ръководните постове. \"Поведението му може да бъде квалифицирано като злоупотреба с власт, тъй като той е целял неправомерни последици при използване на служебното си положение спрямо подчинените му служители. Такова поведение води до накърняване престижа на МВР\", посочва тя. Шефът на Ловешката полиция Комисар Г. И. е полицай от кариерата, бил е директор на полицията в Ловеч от 5 януари 2010 г. до 23 октомври 2015 г., като служебното му правоотношение е прекратено 2 дни преди местните избори. Няколко месеца преди отстраняването му, той е извикан от тогавашния главен секретар на МВР Георги Костов в сградата на МВР в София, където му е казано, че независимо от резултатите на дирекцията трябва да освободи ръководния пост. Предложено му е да заеме длъжност \"началник на група\", която е четири степени по-ниска. При проведения разговор главен комисар Костов му е заявил, че това не е негово решение, а е решение на местните политически сили, без да конкретизира, и му е даден двудневен срок за размисъл. Комисар Г. И. е отказал да подаде заявление за освобождаване от заеманата длъжност, при което Костов му е заявил, че има и други начини. След няколко дни е започнала проверка на дейността на ловешкия шеф с цел да бъде принуден да освободи заеманата длъжност. В резултат на проверката на комисар му е дадена незадоволителна оценка и му е направено предложение да бъде преназначен на длъжност \"началник група\". Същият е отказал да заеме предложената му длъжност, защото не е бил съгласен с направената оценка. Отказът му е послужил като основание за освобождаването му от органите на МВР, се разбира още от съдебното решение. Полицейският шеф в Ловеч е обжалвал уволнението си и съдът го е отменил. Сходна е била съдбата на полицейския ръководител в Плевен - отстранен 6 месеца преди местните избори. На него Костов е казал, че има политически натиск за отстраняването му, въпреки че само четири месеца преди това той е спечелил конкурс за длъжността директор на полицията в Плевен, който конкурс е бил председателстван лично от Георги Костов. Този в Монтана е отстранен два месеца преди местните избори. При срещата им в сградата на МВР, бившият главен секретар му казал, че трябва да се раздели с него, като му заявил \"Разбираш ме: политическа поръчка\". Такова е било положението и с шефовете в Перник и Видин. На първия е обяснено, че \"Не се вписвал в обстановката и че Вашите политици не могат да работят с теб\" и бил посочен областния управител на града и зам. му. Бившите полицейски шефове на Монтана, Плевен и Видин са напуснали системата на МВР, след като не са приели предложените им от Костов по-долни позиции. Всичко това е довело до накърняване имиджа на МВР, аргументира се Михайлова, поради което Костов е бил правилно отстранен. Освен това Костов не е посочил и представил никакви доказателства, за да обори изложението в мотивите за отстраняването му.", "date": "2017.11.06", "title": "Върховният съд: Главен секретар на МВР няма как да обжалва уволнението си"}
{"url": "http://www.dnevnik.bg/bulgaria/2017/11/06/3072988_deloto_za_102-ta_miliona_shte_bude_razpredeleno/", "text": "В Софийския апелативен съд /САС/ във вторник ще бъде публично разпределено делото, придобило известност като \"спора за 102-та милиона\", съобщиха от Софийския апелативен съд. Това става след като си направи отвод заедно с целия съдебен състав председателят на САС Даниела Дончева, която беше поела делото. А отводът й дойде след като проверка на Върховния касационен съд установи, че е нарушен принципът на случайно разпределение в САС. Такова е последното развитие на скандала, който избухна на 12 октомври, когато  съдията от САС Милен Василев огласи,  че председателят на съда Дончева е иззела от неговия състав въпросното дело заедно с другите разпределени му на случаен принцип дела, а на него е възложила делата на друг състав. В изявлението си Василев заподозря Дончева в специален интерес към делото, отнасящо се до спор за активи на КТБ, и намекна, че действията на председателя имат корупционен характер. . От ръководството на САС тогава отговориха, че законът дава право на председателя да разглежда всякакъв вид дела, включително и търговски, каквото е конкретното дело. Но пропуснаха да отбележат, че законът предвижда това право на председателя да се ползва при спазване на принципа на случайното разпределение, каквото в случая не е имало. В отговор на изявлението на съдията Василев  Дончева се обърна към главния прокурор и Инспектората към ВСС да извършат проверки  и да установят дали са основателни обвиненията към нея. Те все още не са се произнесли. От съобщението на САС е видно, че председателят търси причините за отвода си в огласяването на случая от съдията Василев, както и в публикациите \"в някои медии\". Но не и в това, че разпределени на случаен принцип дела са на практика иззети от един съдия и неговия състав и без случайно разпределение са поети от състав, в случая ръководен от председателя на съда, а на съдията са възложени делата на друг съдебен състав. От съобщението се разбира, че според Дончева разкриването на нарушенията на случайното разпределение на делата в САС е \"политическо говорене\". Тя очаква пълната истина да излезе от проверките на прокуратурата и инспектората. И че \"преди да станат известни резултатите и от тях, е непрофесионално и очевидно целенасочено, определени констатации (от проверката на ВКС, - бел. ред.) да бъдат релевирани в публичното пространство като категорични и неоспорими\". Нещо повече, според председателя на САС поднасянето \"чрез определени медии\" на констатациите от проверката можело да се разглежда като \"препятстване на безпристрастно постановяване на съдебни актове\". Пълния текст на съобщението може да прочетете на страницата на САС -  http://sofiaac.court-bg.org/index.php? . .", "date": "2017.11.06", "title": "Делото за 102-та милиона ще бъде разпределено публично в Апелативния съд"}
{"url": "http://www.dnevnik.bg/bulgaria/2017/11/06/3073011_bulgariia_se_zastupi_za_celostta_na_ispaniia_i_poluchi/", "text": "Испанското правителство се ангажира да подкрепя с всички сили влизането на България в Шенген, а България за пореден път засвидетелства подкрепата си за териториалната цялост, конституционния ред и суверенитета на кралството след възникването на кризата в Каталуния. Това е резултатът от срещата в Мадрид на българския външен министър Екатерина Захариева с испанския й колега Алфонсо Мария Дастис Кеседо. Захариева е на двудневна работна визита в Мадрид, която е първата на български външен министър от 12 години насам. \"Испанското правителство ще подкрепя с всички сили влизането на България в Шенген, след като изпълнихте всички критерии, както и председателството на Съвета на ЕС,\" заяви министър Дастис. \"Убедени сме, че решението, което взехте за насрочване на предсрочни регионални избори, колкото е възможно по-скоро ще върне нормалния ритъм на живот в региона. За нас върховенството на закона е сред основополагащите ценности на ЕС. Вярвам в испанското правосъдие\", заяви на свой ред Захариева. \"Благодаря за подкрепата, която ни оказа България. Ще се опитваме да запазим региона спокоен и да продължим да предлагаме всички административни услуги на населението, както и подготовката за изборите. Регионалната полиция с новото ръководство се справя с гарантирането на реда. Над 2000 компании напуснаха Каталуния, а безработицата в областта се увеличи\", каза Дастис. \"Винаги сме имали пълна подкрепа от ваша страна, нашите вътрешни и правосъдни министерства работят много добре, имаме значителни испански инвестиции, пътуванията и туристическите пътувания се увеличават. Тук живеят близо 300 000 българи, които са добре интегрирани в обществото ви\", изтъкна Захариева. \"Испания подкрепя България във всички инициативи, особено за приемането ви в Шенген. Благодаря искрено за подкрепата на България за Испания и сега, в тази тежка политическа ситуация за нас. Голямата част от испанския народ са убедени, че заедно ще излезем напред\", заяви Мария Сорая Родригес Рамос, председател на Смесената комисия на парламента на Испания по въпросите на Европейския съюз на среща с българския вицепремиер. Захариева разговаря и с министъра на правосъдието на Испания Рафаел Катала. Двамата окачествиха като добра идеята на френския президент Макрон европейската прокуратура да преследва не само трансграничните финансови престъпления, но и тежките форми на международен тероризъм. ", "date": "2017.11.06", "title": "България се застъпи за целостта на Испания и получи подкрепа за Шенген"}
{"url": "http://www.dnevnik.bg/sviat/2017/11/06/3073002_dvete_nai-golemi_partii_v_belgiia_sravniha_vlastite_v/", "text": "Водачите на двете най-големи политически организации в Белгия - Нов фламандски алианс (НФА) и Партията на социалистите франкофони - Барт де Вевер и Елио ди Рупо, се обединиха в критиките си срещу правителството на Испания и Народната партия на премиера Мариано Рахой, съобщи БТА.  Двете белгийски партии са вечните съперници, като националистите от НФА на последните избори за пръв път от десетилетия отстраниха социалистите от властта. НФА е мандатоносител за съставянето на настоящото белгийско правителство.  Ди Рупо нарече Рахой \"франкистки и авторитарен\", макар да добави, че водачът на каталунските отцепници Карлес Пучдемон е злоупотребил с положението си. Заради този коментар испанската Народната партия поиска извинения. Де Вевер се намеси с последващ коментар, като заяви, че ненамесата при действията на Мадрид би била равнозначна на неоказване на съдействие на пострадал. Случват се неща, които не могат да бъдат търпяни в която и да било държава от ЕС. Няма значение дали човек е съгласен с каталунците. Не може хора да бъдат затваряни, защото упражняват демократичните си права. Много представители на испанската Народна партия са свързани с режима на Франко и изглежда не са си извлекли поуки от миналото, добавя Де Вевер, който е възприеман като най-влиятелния политик в Белгия сред крал Филип. Миналата седмица Испански съд наложи мярка  задържане под стража  (в испанското право известна като \"предварителен затвор\" или \"временен затвор\") на уволнените каталунски министри. Тя обикновено се прилага в случаите, когато има опасност от укриване, от повторно извършване на престъплението, за което лицето се разследва или скриване на доказателства. Съдията изтъкна именно  действията  на уволнения премиер Карлес Пучдемон и останалите министри, които напуснаха Испания като мотив за решението си.", "date": "2017.11.06", "title": "Двете най-големи партии в Белгия сравниха властите в Испания с \"режима на Франко\""}
{"url": "http://www.dnevnik.bg/biznes/2017/11/06/3070367_nameri_li_sofiia_mesta_za_novite_si_kvartali/", "text": "Данните показват, че има силен инвеститорски интерес и активно строителството на жилища в софийските райони \"Витоша\" и \"Кръстова вада\", в които има много свободни пространства, предвидени за застрояване. От друга страна, третата линия на метрото очаквано насочи интереса към квартал \"Овча купел\", а близостта на \"Дружба\" до една от бъдещите зони за небостъргачи, както и предстоящото приемане на подробния устройствен план за района откриват нов потенциал за строителство. Същевременно липсата на добре поддържана улична инфраструктура, чистота и зелени площи засилва интереса на купувачите към затворените жилищни комплекси, които се изграждат по ринговете на града. От началото на тази година има и голям интерес за инвестиции в терени в централната градска част и широкия център, казва Свобода Коджаманова, ръководител на отдел \"Жилищни имоти\" на \"Колиърс\" в България. Търсят се терени за жилищни сгради или за обществено обслужване - офиси и малки хотели. В останалите части на София се търсят районите с добра транспортна обезпеченост или където се очаква в близките 5 години да бъде изградена, посочва Коджаманова. По данни на компанията потребителите търсят готов или почти готов продукт, но изборът не е особено голям заради забавянето в строителството в резултат на финансовата криза. Новите места Районите \"Витоша\" и \"Кръстова вада\" са сред обещаващите за инвеститорите. От една страна, защото са с добри транспортни връзки с Околовръстния път, \"Симеоновско шосе\", бул. \"Черни Връх\" и ул. \"Тодор Каблешков\", която в момента се разширява, а през нея се прави връзка с бул. \"България\". От друга - защото са сравнително близо до планината, околният жилищен фонд е нов, което придава по-съвременен облик и е привлекателно за инвеститори и клиенти. Другата причина в двата квартала да има сериозен интерес са многото свободни терени, които са 100 процента частни и са предвидени за застрояване. По данни на район \"Лозенец\", в чиито предели е квартал \"Витоша\", където сега се строят над 30 сгради, основната част са за жилищни цели. \"Частният инвеститорски интерес със сигурност е изпреварил възможността на общината да развие инфраструктурата, но правим каквото можем\", казва Цветелина Данаилова от районната община. Районът обаче не е достатъчно добре инфраструктурно обезпечен, което поставя общината в положение на \"наваксване\". \"На много места не е приложена уличната регулация, особено в квартал \"Витоша\". В момента тепърва текат процедури за прилагане на регулацията или отчуждаване на терени, посочва Данаилова. От общината проектират транспортна връзка между булевардите \"Симеоновско шосе\" и \"Черни връх\", с което ще се улесни и достъпът до метростанция \"Витоша\". Планират се и още изходи на квартала, като целта е да се отворят повече връзки с бул. \"Симеоновско шосе\". От община \"Лозенец\" водят и преговори с Центъра за градска мобилност за пускане на автобусна линия, която да се движи в квартала и да прави връзка с метрото. Въпросът няма да е лесен за решаване предвид тесните улици. Добрата новина е, че по искане на главния архитект на София Здравко Здравков не се издават разрешения за строеж, без да е приложена уличната регулация. Така на няколко пъти в комисията по градоустройство към общинския съвет беше разрешено започването на процедури по промяната на регулация за имоти във \"Витоша’ и \"Кръстова вада\", но главният архитект пое ангажимент да издаде разрешения за строеж едва след изграждането на улици. Потенциaлът на \"Дружба\" и \"Овча купел\" Кварталите \"Дружба\" и \"Овча купел\" също са сред интересните места за инвестиции, което Здравко Здравков неведнъж е посочвал. В \"Дружба\" това се дължи на близостта на квартала до изградените вече няколко високи офисни сгради по \"Цариградско шосе\", както и очакваната \"Скай форт\", която ще бъде най-високата в София. Предстои и подробният устройствен план за района да влезе в сила след 8-годишни дела по обжалването му. Това ще даде сериозна сигурност на инвеститорите, които искат да строят.  \"Овча купел\" се развива като интересен район заради 4-те станции на метрото, които ще бъдат готови до есента на 2019 г. От началото на годината районната община е издала над 20 разрешения за строеж за жилищни сгради. Близостта му до големите булеварди и бързи връзки с центъра на София също го правят привлекателен. Кварталът има и бърза връзка с околовръстното шосе, което осигурява достъп до другата зона за небостъргачи, предложена от Здравко Здравков - в края на бул. \"Царица Йоана\". Всичко на едно място От \"Колиърс\" очакват през следващите години да се затвърди моделът на затворените комплекси с жилищни и офисни сгради, спортни центрове, училища, детски градини, магазини, ресторанти и други услуги. Този тип комплекси предлагат възможност за работа и живот на едно и също място, което значително намалява времето, което сега се прекарва в пътуване между двете. Инвеститорите имат и разрешение за строеж на 170-метрова сграда, за която тече архитектурен конкурс. \"Тази височина не е задължителна, не търсим непременно максималните параметри\", посочва Атанас Гаров, който е другият ръководител на проекта. До момента почти 80% от жилищата в комплекса са продадени, посочва Давид Давидов. Според него основните плюсове в затворените комплекси като \"Гаритидж парк\" са, че освен имот собствениците разполагат и с различни услуги, среда, към която компанията, изградила комплекса, има ангажимент. Те предлагат нещо, което засега голяма част от града не може да даде – зона, в която има чистота, прилично озеленяване, добре поддържани улици и тротоари, отделяне на колите от общите части и пешеходните зони. \"Такъв продукт е все по-търсен и води до интерес над средния за пазара\", казва Давид Давидов. В София има място за всички... Неведнъж главният архитект на София Здравко Здравков се е изказвал негативно за подобни комплекси. Според него те са отживелица, променят картата на града, който започва да се развива \"дисперсно\" заради концентрацията на инвестиции само в една зона в покрайнините на града. \"В града има прекрасни места, където да се реализира строителство\", казва Здравков. Една от тези \"прекрасни\" зони е по бул. \"Княгиня Мария-Луиза\" до \"Орландовци\" и зад Централната железопътна гара, която Здравков беше предложил за едно от местата за строителство на небостъргачи. Впоследствие идеята отпадна, но главният архитект посочва, че има желание районът да се развие чрез инвестиции макар и да има ограничение за височината. Освен заради голямата си и незастроена площ районът е интересен заради добрата си транспортна обезпеченост с булеварди и метро и близостта си до центъра. Наблюдаваме интензивен интерес от различни инвеститори за площи в център и широк център, какъвто липсваше през последните две години. Говорим за места по бул. \"Княгиня Мария-Луиза\" и \"Тодор Александров\", посочва Свобода Коджаманова. \"Тодор Александров\" пък е друго неосъществено \"сити\" на София, защото според действащия Общ устройствен план няма ограничение за височината. В района все още има доста свободни парцели, както напълно частни, така и в съсобственост със Столичната община. Завършването на 70-метровата \"Сити тауър\" на площад \"Македония\", както и започналият строеж на 108-метрова офис сграда до нея също показват, че зоната ще привлича интерес. Парцелите на бивши заводи в София, като \"Балканкар\" на бул. \"Иван Гешов\" и \"Ген. Тотлебен\", както и този на \"Булгартабак\" на бул. \"Княз Борис III\", също са с добри възможности за застрояване и реализирането му би привлякло допълнителни инвестиции в района. ..но трябва и инфраструктура Да, не е добре инвестициите и строителството да се концентрират на едно и също място, но различните зони трябва да се развият повече и да са по-добре обслужвани, за да привличат инвестиции, казва Атанас Гаров. Според него общината трябва да инвестира в благоустройство, техническа и социална инфраструктура, ако иска да развива нови зони в града, като например северната част на София. Необходимо е планирането в тях да допуска окрупняване на терени, в които да се изградят и по-мащабни проекти, така че да се предлагат повече услуги – социални, търговски. \"Защото една сграда, направена по средата на полето, не е интересна\", казва Гаров. Според Давид Давидов, за да се използва потенциалът на града по правилен начин, е необходимо да се предвиди цяла зона, за която да се определи каква транспортна инфраструктура е необходима, какви социални и търговски услуги и площи ще има, колко жители, работещи и посетители може да поеме. \"Защото, ако нещата се правят \"на парче\", нищо не се получава\", казва той", "date": "2017.11.06", "title": "Намери ли София места за новите си квартали"}
{"url": "http://www.dnevnik.bg/bulgaria/2017/11/06/3072410_delata_za_korupciia_veche_shte_se_gledat_ot/", "text": "Делата за корупция и още близо 40 престъпления вече ще се разследват от специализираната прокуратурата и ако се стигне до дело и от специализирания съд. Това се случва с окончателното влизане в сила на промените в Наказателно-процесуалния кодекс (НПК) приети от парламента през лятото. Тогава беше записано, че те ще заработят три месеца след гласуването им. Срещу измененията се обявиха адвокати и представители на неправителствени организации. Въпреки призивите тогава към президента Румен Радев да наложи вето, той не го направи. Преди седмица стана известно, че  съдиите от Върховния касационен съд (ВКС)  изготвят искане до Конституционния съд за обявяването на промените за противоконституционни. Специализираният съд и прокуратура бяха създадени по време на първото правителство на ГЕРБ през 2011 година. Тогава също беше обсъждана идеята новият съд да гледа делата за корупция, които до вчера бяха в компетентността на Софийския градски съд. Тогава обаче беше взето решение там да се гледат процеси за организирана престъпна група и тероризъм. За близо шестте години на своето съществуване обаче стана известно, че специализираните институции са с изключително ниска ефективност, а качеството на правораздаване е под въпрос. Процесите продължава с години, а по-голямата част от тях приключват със споразумение или оправдателна присъда.  Анализ  на Върховния касационен съд (ВКС) също показа проблеми в работата на двете инстанции. Наскоро Софийският градски съд (СГС) публикува статистика, от която става известно, че за последните близо три години,  прокуратурата е внесла  в съда 26 случая на корупция по високите етажи на властта. Въпреки тези данни, парламентът гласува специализираните магистрати да могат да получават  до шест заплати годишно бонус . Промените все още не са обнародвани в Държавен вестник и не е известно дали президента Румен Радев няма да им наложи вето.", "date": "2017.11.06", "title": "Делата за корупция вече ще се гледат от специализирания съд"}
{"url": "http://www.dnevnik.bg/photos/2017/11/06/3072398_fotogaleriia_ne_sum_trugnal_po_putia_ne_sum_nameril/", "text": "Автор neut.", "date": "2017.11.06", "title": "Фотогалерия: Не съм тръгнал по пътя, не съм намерил министър и още от препоръчваните комикси"}
{"url": "http://www.dnevnik.bg/analizi/2017/11/06/3069320_trump_scenarii_godina_sled_izbora/", "text": "Шокът с избирането на Тръмп за президент на САЩ на 8-ми ноември 2016 г. доведе до процъфтяване на сценарийното мислене и методики. Сценариите не са анализи, а синтетични конструкции, разкази; те не са и предвиждания или прогнози за определено събитие, а свободно изградени сюжети. Причината Тръмп да стане обект на сценарийни техники е тъкмо шоковата неопределеност, която избирането му внесе в американския, а и световния политически пейзаж.  Около встъпването на Тръмп в длъжност на 20 януари 2017 г. популярното социологическо издание \"538\" предложи цели четиринайсет сценария за развитие на президентската институция и съдбата на президента в предстоящия мандат. Прочутото   предложи сценарии, в които Тръмп може да промени цялостно установените в САЩ политики по време и след Студената война.  Днес някои от факторите, които провокираха екстремни сценарии намалиха значението си. Скандалното поведение на Тръмп стана част от американското политическо всекидневие. При международни посещения никой не очаква Тръмп да се държи като солиден световен политик. Каквато и дивотия да сервира, светът няма да застине в почуда, както преди месеци при срещата с Ангела Меркел. Битките с медиите ще са всекидневие. Прес-офис на Белия дом ще се надпреварва с боса си било в откровени лъжи, било в потулване на неговите.  \"538\" и други издания правят напоследък оценка на собствените си сценарийни картини. Година след изборите се открояват по-вероятните към момента, а други минават на заден план. Тук ще дам някои развития, които също имат характер на сценарии, с кратка оценка за вероятност, без да следвам някое от известните издания, ангажирали се в подобно упражнение.  . Тръмп засилва своето отместване от поста си и продължава да се държи като в кампания. Този сценарии не е основен, но би бил, ако Тръмп скрито абдикира от президентската позиция и съвсем се отдаде на кампанийни акции, особено в средните щати, при своята електорална база. Подобно развитие обаче е слабо вероятно. То би имало основания, ако Тръмп се чувстваше провален като президент. Месеците досега показват, че независимо кой как го оценява, нарцистичната му природа няма да допусне той да смята себе си за неудачен президент. Но Тръмп ще продължи да разиграва кампанията в паралелна на официалната си позиция линия. Той обича това, то го заражда, той го изживява и като най-силен отговор към критиците и най-вече остро критичните либерални медии в САЩ. Големият недостатък на това поведение, дори то да остане в две паралелни линии, е разделението в американското общество, което обичайно характеризира кампаниите, но след това трябва да се преодолява от победителя. Такава задача на Тръмп му е чужда обаче. . Това развитие в някаква степен протича в момента. То е комбинация от няколко фактора със сравнително равна тежест. Тръмп има рекордно ниско одобрение, много нисък публичен рейтинг като президент. Партията му е раздвоена, той не е нейн обединител. Видни сенатори републиканци се разграничават вече открито от него (Боб Коркър, Джеф Флейк, Джон Маккейн по-шумно и много други по-предпазливо). Основен фактор в това развитие е хаосът в управлението, вътре в администрацията на Тръмп. Освен хаоса в екипа, по-скоро отсъствието на екип, тук се добавят и серията шокиращи уволнения като директора на ФБР Джеймс Коми. Има и множество други фактори, които си взаимодействат. Нито един от тях не може да провали президента, но играта на множеството може, защото те така усилват действието си. Даден единичен провал като скандала с Коми засили съпротивата в Републиканската партия, срина още рейтинга и т. н. При такава игра провалът би бил резултат на скрито взаимно усилване на условия и оттам невидимо отдалеч придвижване към демистификация на Тръмп като негоден за поста си.  . Това би било един вид резигнация и смирение. Много републиканци, които бяха наясно, че избират човек, успял по хакерски начин да превземе партията им, но нямащ нищо общо с традицията на Айзенхауер и Рейгън, се надяваха институцията да дресира Тръмп. Тази надежда се оказа напразна. По-скоро стана обратното. Републиканската партия започна да свиква с Тръмп, да проумява, че трябва да го търпи и да се принуждава да го харесва официално.  Тръмп няма психологическата кондиция на човек, който ще бъде опитомен от какъвто и да е пост. Това стана ясно последните десетина месеца и едва ли установеното в този период ще се промени. . Психо-менталният профил на Тръмп прави подобно развитие недотам ексцентрично. Не е нужно оттегляне по свое желание да става с един шумен акт, с фасон, това е малко вероятно. Но не трябва да се изключва възможността Тръмп да се умори от тежестта на поста, която и по собствените си признания не е очаквал. По-вероятното развитие в тази посока е постепенно отдръпване, един вид вътрешно отчуждаване от дейности по управление, срещи с чужди лидери, спорове със сенатори, натиск на медии и т. н. Тръмп изпитва видима досада от тази част на своята длъжност на президент. В целия си бизнес живот той е практикувал друго: нахално налагане на своя воля, движение по ръба на закона, та и отвъд него, прегазване на конкуренти и пр. Този модел той опита да практикува в началото на мандата си, но не му провървя. Отегчението от работата може да се засили по тази линия и да доведе до лична резигнация, оттам и до разхвърляне на функции по администрацията. . Това развитие не зависи от Тръмп, а от няколко фактора, които са извън негов контрол. Единият е руската връзка. Дори да не стигне директно до Тръмп в смисъл на прокурорско обвинение, може да покаже недопустими контакти на обкръжението му, както се разбира от вече повдигнати обвинения на специалния прокурор Мълър. Другата са възможни разкрития за нередни, дори да не са престъпни, финансови взаимоотношения с руски, арабски и др. бизнеси. Трета биха били недопустими транзакции било на самата Тръмп организация, било на зет му Джаред Къшнер. По-сериозни обаче са факторите, свързани с възможен заговор за отстраняване чрез импийчмънт, организиран от сенатори в координация с членове на администрацията. Има достатъчно сигнали, че основните лица в кабинета на Тръмп едва издържат на своите постове. Никой няма да напусне просто така, защото му е дошло до гуша, това е неприемлив в американската политика мотив. Затова основните лица – държавният секретар Рекс Тилърсън, шефът на администрацията на Белия дом Джон Кели, секретарят по отбраната Джон Матис – биха подкрепили, макар и да не са склонни да организират, отстраняване на Тръмп. При дадени условия – особено комбинация от разследване и пореден скандал, или недвусмислени разкрития за сексуален тормоз, или нещо друго – Конституцията на САЩ предвижда такава възможност. Тя може да се реализира с действия по станалата напоследък известна 25-та поправка вместо с традиционен импийчмънт, който предвижда по-сложна процедура. . При това развитие отегченият и изтощен Тръмп продължава безцелно и някак безхаберно да обитава Белия дом, без обаче да лансира амбициозни политически инициативи. Той е разбрал, че федералните институции на САЩ не са лесни за преодоляване, ненавижда ги дълбоко, но си дава сметка, че са по-силни от него. От време на време Тръмп произвежда някакъв публичен скандал, изстрелва туитове, кара се със сенатори, дава сигнали, че в крайна сметка той е босът и че е тук задълго. Но не се занимава с управление. Ходи през ден по голф игрищата си.  Това не е сценарии за бъдещо развитие, а наблюдение върху случващото се. Тръмп се доказа през изминалата година, предвидимо, разбира се, изключително неуспешен президент от гледна точка на основен критерий – прокарване на законодателни политики през Конгреса. До този момент нито една от амбициозните му идеи не е минала през законодателния орган. Ако тази тенденция продължи – което е доста вероятно – тя може да доведе до трайно разделяне между политиките на президента и хулиганското му лично поведение. Така онова, което виждаме последната година ще се втвърди като модел на президентство. Тръмп ще безумства напред-назад, ще върши произволи от всякакъв вид, ще бомбардира през Туитър, но сериозният политически процес ще тече извън него. Никой няма да го отстранява, Републиканската партия ще преглътне собственото си унижение и ще чака края на мандата. . Тръмп може да прибегне инстинктивно към такава опция за да консолидира властта и репутацията си. Военна акция обслужва добре подобна цел. Точките по света, които могат да предизвикат директна американска намеса не са малко. Преди всичко към момента това са авантюрите на Северна Корея и непредвидимото поведение на Ким Чен Ун. Към тях могат да се добавят Сирия, Иран, Южнокитайско море, Украйна и други. В друга ситуация всяка подобна точка би била внимателно обработвана от гледна точка на редукция на риска от военен конфликт. Но при Тръмп няма политика на традиционно въздържане и възпиране. Вместо нея президентът сам се държи предизвикателно, тоест не като президент, а повече като водещ на ТВ шоу. Но Тръмп е по природа страхлива персона, крайностите в заплахите, особено към Северна Корея, са повече невъздържан език, отколкото политика. На второ място, членовете на администрацията, които са най-пряко отговорни за военни кампании, работят систематично за избягване на директни намеси. На трето, дори временно Тръмп да заздрави властта си, една военна авантюра може да радикализира противниците му и да предизвика по-остро поставяне на въпроса за неговата непригодност като президент. Особено ако военна акция, примерно в Северна Корея, излезе от контрол и доведе до мащабна катастрофа. . В това развитие Тръмп успява да разшири подкрепата, която сега има в сектори на американското общество. Разширението на тази база му дава възможност да наложи волята си над ред институции, които сега му се противопоставят, особено Конгрес и съдебна власт. Така той успява да осъществи ред свои хрумвания, стената между САЩ и Мексико, отмяна на Обамакеър, крайности в имигрантската политика, може би и до частично оттегляне от НАТО, изтегляне от търговски споразумения. Това беше мечтата на съветника Стивън Банън, на когото се наложи да напусне. Подобен сценарий означава трансформация на институции, политика и общество в САЩ. Шансовете му са много ниски, дори да среща подкрепата на \"алтернативното дясно\" и на електоралната база на Тръмп. До този момент по-скоро се наблюдава обратното: институциите са под натиск от президента, но работят добре, а за една година до конституционна криза не се е стигнало. Това са осем сценария. Те могат да се множат чрез включване на нови или раздробяване на някои от дадените. В тях обаче се вижда една тенденция, която характеризира този президентски мандат. И тъкмо тя е по-съществена, отколкото всеки разказ само по себе си. Първо, всички сценарии са като цяло негативни, нежелателни. Те са сценарии на неуспеха, било на директния провал на един президент, било на западането на политическата тенденция, която той представя. Второ, дори сценарий, който предвижда успех на Тръмп би бил сценарий за нежелателно развитие в американската политика и общество. Каквото и Тръмп да желае, сбъдването му би довело до допълнителен упадък на САЩ.  Трето, от всички сценарии става ясно, че политиката и институциите на САЩ са трайно в режим на редукция на щетите от това президентство. Радостни и щастливи няма, а отговорните внимават как да предотвратят катастрофата.  Накрая, ако има все пак най-вероятен сценарий, той би бил комбинация на някои от предложените по-горе. Най-вероятна ми се струва една (а) протяжна и мъчителна ситуация, в която (б) Тръмп не управлява, а безумства, (в) институциите ограничават белите, (в) САЩ губят международна репутация за сметка на нови сили като Китай. За САЩ това означава повече от просто по-добър избор на президент. \"Революцията Тръмп\" подсказва необходимост в бъдеще да премислят някои елементи на федералната политика, характер и структура на партиите, контрол над президента, отношения между властите и пр.  Ако по принцип тенденцията се окаже такава, разбирането й от страна на лидерите на ЕС трябва да доведе еманципация на Съюза и развитие на собствена политика на сигурност, включително разузнаване и отбрана. Това вече би бил поне един положителен сценарий.", "date": "2017.11.06", "title": "Тръмп: Сценарии година след избора"}
{"url": "http://www.dnevnik.bg/sport/2017/11/06/3072439_grigor_dimitrov_se_izkachi_na_rekordnoto_shesto_miasto/", "text": "Григор Димитров постигна рекордно класиране в световната ранглиста. Българският тенисист се изкачи на шестото място с 3650 точки. До момента той не беше стигал по-напред от осмата позиция, където беше в последните три седмици. Изкачването на Димитров се дължи на срива на Анди Мъри и Новак Джокович. Двамата пропуснаха последните турнири за сезона заради контузии, което доведе до загуба на точки. Мъри се смъкна с 13 места и вече е 16-и в света. За последно той беше извън челната десетка преди три години. Джокович отстъпи с пет места и зае 12-ата позиция. Последният път, в който сърбинът беше извън топ 10, беше на 5 март 2007 г. Александър Зверев също се възползва от срива на Мъри и се изкачи до третото място. Той допълва тройката, като се нарежда след водача Рафаел Надал и рекордьора по титли от Големия шлем Роджър Федерер. Вниманието на Димитров се насочва към  финалите на АТП в Лондон, където ще играе за първи път . Турнирът, събиращ най-добре представилите се осем състезатели през сезона, ще се проведе от 12 до 19 ноември. Освен българина там ще играят Надал, Федерер, Зверев, Доминик Тийм, Марин Чилич, Давид Гофен и Джак Сок. Те ще бъдат разпределени в две групи по четири, като ще играят всеки срещи всеки и най-добрите двама ще се класират за полуфиналите.", "date": "2017.11.06", "title": "Григор Димитров се изкачи на рекордното шесто място в световната ранглиста"}
{"url": "http://www.dnevnik.bg/sport/2017/11/06/3072443_djoshua_shte_shruska_diontei_uaildur_siguren_e/", "text": "Заканите между Антъни Джошуа и  Дионтей Уайлдър  в последните седмици не спират. Двете най-големи звезди в тежката категория на бокса защитиха титлите си в в два поредни уикенда и се заканиха един на друг. На 28 октомври Джошуа победи с технически нокаут в 10-ия рунд Карлос Такам, защитавайки поясите си на Международната боксова федерация (IBF), Международната боксова организация (IBO) и Световната боксова асоциация (WBA). След мача си британецът изрази желанеи да се бие с Уайлдър, за да обедини титлите в тежка категория. По-късно промотърът на Ей Джей Еди Хърн обеща, че мач между двамата ще има през 2018 г., а клиентът му ще се бие още с  Тайсън Фюри  и  Джоузеф Паркър . На 4 ноември Уайлдър нокаутира Бърмейн Стивърн още в първия рунд и след това обяви война на британския боксьор. \"Слушай Ей Джей, отдавна чакам за мач между нас и сега ти обявявам война. Приемаш ли моето предизвикателство. Аз не бягам и не се крия, защото съм най-добрият. Ще отида навсякъде по света, за да се бия с теб. Хайде да го направим\", каза Уайлдър. Хърн коментира пред Sky Sports, че от лагера на Джошуа имат голям интерес към подобен мач и не се страхуват от думите на Уайлдър. \"Няма спор, че всички искаме да видим такъв мач през 2018 г. Антъни не се страхува от тези думи, той е готов да схруска Уайлдър. Промотърът на британския шампион обясни, че в момента има огромна разлика между двамата и той е изненадан колко лек е Уайлдър. На официалния кантар американецът регистрира 99.3 килограма, докато Джошуа беше с най-високото си лично тегло срещу  Такам  115.2 кг. \"Ние ще преценим следващите ходове на Антъни, но той иска всички пояси, така че ние ще се бием с всички шампиони. Уайлдър и Паркър, те искат мачове, ние също. Знам, че и Фюри има големи планове за 2018 г., очакват ни много интересни месеци\", добави Хърн.", "date": "2017.11.06", "title": "Джошуа ще схруска Дионтей Уайлдър, сигурен е промотърът на британския боксьор"}
{"url": "http://www.dnevnik.bg/zelen/2017/11/06/3071801_v_bon_zapochva_konferenciia_za_klimata_na_oon/", "text": "В германския град Бон от днес започва конференция на ООН за климатичните промени.  Събитието  ще продължи до 17 ноември под председателството на правителството на Фиджи – държава, уязвима към последствията от климатичните промени, с над 300 острова с ниско надморско равнище, застрашени от покачването на нивото на световния океан. Министрите на околната среда от цял свят ще се съберат в германския град, за да изработят заедно конкретни насоки за Парижкото споразумение за климата, подкрепено от 195 страни през 2015 г. Един от съществените обрати по сделката беше заявката на американския президент Доналд Тръмп да изтегли Съединените щати от договора. Главната цел на пакта е да ограничи повишаването на температурите \"значително под 2 градуса Целзий\" от прединдустриалния период. Парижкото споразумение влезе в сила през ноември миналата година и етапът на изпълнението му започна. Конференцията в Бон е следващата стъпка на правителствата да приложат ангажиментите, поети по време на срещата за климата в Париж, и да ускорят трансформацията към устойчиво и безопасно за климата развитие. Тази конференция ще изясни допълнително рамките, които ще направят споразумението от Париж изцяло оперативно, трябва да дефинира и нужната подкрепа за съответните държави за постигане на целите им в областта на промените в климата. \"Тази среща е невероятно важна. Насърчавам правителствата да дойдат, готови да работят заедно, за да ускорят изпълнението на ангажиментите от Париж и да предприемат решителните следващи стъпки към промяната\", пише на сайта на събитието Патрисия Еспиноса, изпълнителен секретар на Рамковата конвенция на ООН за промените в климата. \"Като председател на COP23 поех тържествено задължение да придвижим международната общност към решителни действия за справяне с основните причини за глобалното изменение на климата. Конференциите са средство за постигането на тази цел, да използваме най-новата наука за промени в климата, да оценим напредъка в света и да се споразумеем за подходящи правила, процедури и механизми за справяне с всички предизвикателства на глобалното затопляне\", заявява министър-председателят на Фиджи Франк Баинимарама.", "date": "2017.11.06", "title": "В Бон започва конференция за климата на ООН"}
{"url": "http://www.dnevnik.bg/sviat/2017/11/06/3071808_putin_i_trump_shte_se_sreshtnat_vuv_vietnam_tazi/", "text": "Руският президент Владимир Путин и американският държавен глава Доналд Тръмп вероятно ще се срещнат тази седмица в кулоарите на форум във Виетнам. В петък Кремъл потвърди, че се водят преговори за среща по време срещата на Азиатско-тихоокеанското икономическо сътрудничество, която е между 8 и 10 ноември в Дананг. Тръмп също потвърди това пред \"Фокс нюз\". \"Може да се срещнем с Путин. И повтарям – Путин е много важен, защото може да ни помогне със Северна Корея. Със Сирия. Трябва да говорим и за Украйна.\" Двамата се срещнаха за пръв път на срещата на Г-20 в Хамбург през юли, за да обсъдят обвиненията за руска намеса в предизборната кампания в САЩ. През август Тръмп наложи нови, по-тежки санкции на Русия, а Кремъл отвърна, че това слага край на надеждите за по-добри отношения. Сегашната среща ще се проведе на фона на нови разкрития в разследването за руската намеса в миналогодишния вот. Преди дни специалният прокурор Робърт Мюлър повдигна обвинения срещу бившия мениджър на кампанията на Тръмп Пол Манафорт, съдружника му Ричарт Гейтс и съветника на кампанията Джордж Пападополус. Според \"Уолстрийт джърнъл\" властите имат достатъчно доказателства да дадат под съд и шестима членове на руското правителство за хакването на компютрите на Националния комитет на Демократическата партия миналата година.", "date": "2017.11.06", "title": "Путин и Тръмп ще се срещнат във Виетнам тази седмица"}
{"url": "http://www.dnevnik.bg/sviat/2017/11/06/3072486_napadateliat_ot_teksas_e_bil_uvolnen_disciplinarno_ot/", "text": "Нападателят,  застрелял най-малко 26 души в църква в Тексас , е бил уволнен дисциплинарно от Военновъздушните сили на САЩ по обвинения, че малтретира съпругата и детето си, съобщава Асошиейтед прес. През 2012 г. той е бил осъден на 12 месеца затвор от военен съд, след което е бил понижен в чин. Две години по-късно е уволнен за лошото си поведение. Нападателят е служил в логистичния отдел на база в Ню Мексико от 2010 г. до уволнението си. Името му не беше съобщено от властите, като беше уточнено само, че е бял мъж, ненавършил 30 години. По-рано пожелали анонимност източници съобщиха пред Асошиейтед прес, че това е Девин Кели, живял в предградие на Сан Антонио и е на 26 години. Няма данни за връзки между него и организирани терористични групи. Съседи на Кели съобщават, че през последните дни са чували интензивна автоматична стрелба от дома му. Президентът на САЩ Доналд Тръмп, който се намира в Токио, нареди държавните знамена над институциите да бъдат спуснати до средата в знак на траур за жертвите на нападението. Преди да се срещне с президента японският премиер Шиндзо Абе заяви, че иска да изрази солидарността на своята страна със САЩ в този труден момент.", "date": "2017.11.06", "title": "Нападателят от Тексас е бил уволнен дисциплинарно от американските военновъздушни сили"}
{"url": "http://www.dnevnik.bg/sport/2017/11/06/3072416_video_da_ne_poviarvash_na_ochite_si_-_kak_vratar/", "text": "Гледай си в краката. Вярвай само на очите си... Все важни съвети, на които вратарят на \"Майнц\" Робин Центнер е хубаво да обърне внимание. Стражът беше въвлечен в едно от най-забавните положения досега през сезона в Бундеслигата. При наглед безобидна ситуация Центнер се разсея и обърка топката с... точката за изпълнение на дузпа. След неуспешния опит за изритване, той все пак реагира бързо и със съдействието на свой съотборник топката беше изчистена. \"Майнц\" стигна до 1:1 при гостуването си на \"Борусия\" (Мьонхенгладбах). ", "date": "2017.11.06", "title": "Видео: Да не повярваш на очите си - как вратар \"улучи\" точката за дузпата вместо топката"}
{"url": "http://www.dnevnik.bg/sviat/2017/11/06/3072488_sauditski_princ_e_zaginal_pri_katastrofa_s_helikopter/", "text": "Саудитски принц и осем високопоставени лица загинаха при катастрофа с хеликоптер в южната част на страната, близо до границата с Йемен, съобщава БТА. Загиналият принц е Мансур бен Мокрен, който е заместник губернатор на провинция Асир. Причината за катастрофата не се съобщават. Общо девет от пътуващите в хеликоптера са загинали.", "date": "2017.11.06", "title": "Саудитски принц е загинал при катастрофа с хеликоптер"}
{"url": "http://www.dnevnik.bg/bulgaria/2017/11/06/3068904_vurhovniiat_sud_osudi_na_chetiri_godini_zatvor_mlad/", "text": "Спречкване в дискотека в Бяла Слатина прераства в бой между две компании и завършва с ранени, единият от които е намушкан с нож. Няколко съдебни състава решиха казуса по кардинално различен начин - от условна присъда за подсъдимия Николай Николов, през той въобще не следва да бъде наказан до...седем години затвор. Окончателното решение на Върховния касационен съд (ВКС), което стана известно миналата седмица, също се различава от предходните. Николай Николов е осъден на четири години затвор. Случаят достига до последната инстанция за трети път, което означава, че съдът няма как да върне процесът и трябва да го реши окончателно. Затова и в решението е записано, че някои от изводите и част от приетото в последното произнасяне на Софийския апелативен съд (САС) не е вярно, но процесът не може да бъде повече връщан. Същевременно обаче върховните съдии отбелязват и, че липсват данни фактите по делото да са останали неизяснени. ВКС приемат и променят правната квалификация на деянието от опит за убийство в нанасяне на средна телесна повреда. Те се съгласяват с жалбата на Николай Николов с това, че долната съдебна инстанция неправилно е приела, че дължината на ножа, с който е ранен пострадалия Павел Вътов е 19 см. След като ножът не е открит, за него се преценява само от свидетелските показания. Единствено в показанията на един свидетел се споменава, че ножът е бил 10 см и апелативният съд не се е съобразил с това. ВКС обаче припомня, че не може да върне делото за отстраняването на този недостатък и просто приема, че ножът е бил с дължина 10, а не 19 см. Върховният съд приема като основателен и друг аргумент в жалбата - долната съдебна инстанция не е обсъдила дълбочината на раните на пострадалия. Според заключението на съдебната експертиза те са 2.5-3 см, според устните разяснения на експерта раните са малки - до 5 см, след като не са засегнали белите дробове. Това е от значение за приемане от съда дали става дума за опит за убийство или телесна повреда. Освен това долната съдебна инстанция неправилно е разтълкувала експертното заключение, че раните по тялото на пострадалия са четири, след като те са две в областта на гръдния кош, посочват върховните магистрати. Една рана пострадалият е имал и на гърба си. ВКС приема, че поведението на подсъдимия към пострадалия в болницата, където те са отишли след инцидента заради раните си, е показвало желание за саморазправа. \"Това обаче не означава еднозначно, че подсъдимият е желаел смъртта на пострадалия по-рано\", се казва в окончателното решение по казуса. Предисторията Историята е от август 2013 г. и звучи накратко така: Братът на подсъдимия Николай Николов - Венислав, се засича по стълбите на дискотека \"Екстази\" в Бяла Слатина със сина на кмета на с. Галиче Ценко Чоков - Мартин Чоков. След размяна на реплики помежду им, те започват да се блъскат и карат. Докато тече боят, момиче отишло да повика охраната в заведението, която дошла да разтървава биещите се мъже. В крайна сметка пострадал - е един от двамата охранители на дискотеката Павел Вътов, който бил намушкан от Николай Николов, както приема съдът на всички инстанции. Ножът не е открит, но показанията на свидетелите и данните от експертизите показват, че той е извършител на деянието. Охранителят Вътов пострадал докато извеждал Николов от дискотеката. След това Николай и брат му се обадили на телефон 112. Докладвали, че е станало сбиване и има ранени. Двамата се отправили към болницата заради раните, които получили от сбиването. Там по-късно бил докаран и раненият охранител, той бил опериран веднъж в града и веднъж в софийската болница \"Пирогов\". Обвинението на Николай Николов е за опит за убийство. Какво решават различните състави на инстанциите досега четете  тук . Разликите в съдебните решения Как е бил изведен Николай от дискотеката - е единият момент, в който се различават мотивите в присъдите на различните инстанции, което води и до различните наказания. Част от съдебните състави приемат, че охранителят го е удрял извън правомощията си, друг - че охранителят си е вършил работата и само е \"избутвал\" подсъдимия. Във всеки съдебен акт приетата теза се аргументирана или с едната половина от свидетелските показания или с другата. Вторият момент, който води до различните наказания, е дали подсъдимият е искал да убие пострадалия или е искал да го рани. Съдебните състави, които приемат, че Николов не трябва да бъде наказан или следва да получи условна присъда, приемат, че извършеното от него е умишлена телесна повреда. Съдебният състав, който го осъжда на седем години затвор приема, че извършеното от него е опит за убийство. Върховният касационен съд (ВКС) с решението си от миналата седмица е преквалифицирал деянието в обвинението от опит за убийство в умишлена телесна повреда, но въпреки това налага 4-годишна ефективна присъда.  Интересен момент в процеса бе действията на апелативния съд при третото разглеждане на случая - след края на съдебното следствие, бе обявено, че съдът ще се произнесе с решение в срок. Според утвърдена от години съдебна практика по наказателни дела това означава, че наказанието, който ще постановят магистратите, ще е същото - 1.6 условна присъда, постановена от първоинстанционния съд, или по-леко. Случаят обаче се развива по друг начин. След като делото е обявено за решаване, съдия Вера Цветкова отмени проведенето съдебно следствие и поиска започването му отначало. Причината бе - да изиска свидетелство за съдимост на подсъдимия. Такова е имало по делото, дори и да е изтекло (свидетелствата за съдимост се издават за срок от 6 месеца - бел.ред.), съдът може служебно да го изиска, обясни тогава за \"Дневник\" адвокатът на подсъдимия - Людмил Рангелов. Освен това може да се иска свидетелство и да се реши делото, без да се отменя съдебното следствие и да се налага то да започва отначало пред този състав. В крайна сметка случаят е решен от съда окончателно с 4 години затвор, въпреки че според някои съдебни състави подсъдимият не е трябвало да бъде наказан или е трябвало да бъде порицан, но с условна присъда.", "date": "2017.11.06", "title": "Върховният съд осъди на четири години затвор млад мъж за спречкване, прерастнало в бой"}
{"url": "http://www.dnevnik.bg/sviat/2017/11/06/3072491_vlastite_v_belgiia_osvobodiha_puchdemon_no_bez_pravo/", "text": "Уволненият каталунски премиер Карлес Пучдемон и още четирима бивши министри са освободени от властите в Белгия под определени условия, предаде Би Би Си. Вчера Пучдемон и министрите, за които в петък испанският съд издаде европейска заповед за арест,  се предадоха на белгийската полиция  и бяха задържани. Сега съдия е разпоредил, че петимата няма да могат да напускат Белгия без съдебно разрешение. Освен това те трябва да предоставят реален адрес и да се явяват лично на всички съдебни заседания, както и да се отзовават на призовки от полицията или съда, съобщава БТА. Петимата каталунски сепаратисти се явиха пред белгийски съдия следовател вчера следобед и разпитът им продължи до вечерта. Очаква се те да се изправят пред съда в Белгия до 15 дни, който да разгледа  искането на Испания за екстрадиция . Би Би Си отбелязва, че Белгия има максимум 60 дни, за да върне петимата в Испания, но ако те не предприемат правни действия, екстрадирането им може да се осъществи много по-рано.", "date": "2017.11.06", "title": "Властите в Белгия освободиха Пучдемон, но без право да напуска страната"}
{"url": "http://www.dnevnik.bg/na_put/2017/11/06/3069338_ekspoziciia_s_otvoren_final_muzeiat_na_politicheskata/", "text": "Когато човек се озове в Санкт Петербург и разполага само с около 10 дни, изкушенията са многобройни и е почти невъзможно да се видят и усетят всички интересни места и възможности. Дори когато става въпрос само за музеите в града и околностите, изборът не е лесен. Санкт Петербург предлага най-голямото разнообразие от държавни и частни музеи и колекции в страната. Естествено беше сред Ермитажа, Държавния руски музей, Кунсткамера, Петропавловската крепост, Петерхоф, Музея на Ахматова, Музея на Достоевски, Музея на Фаберже, Музея на Собчак и неизброим списък с още, предложението за \"Държавен музей за политическа история на Русия (с филиал – крайцера \"Аврора\") да отива все по-назад в списъка с възможности за посещение. Човек може да си представи експозиция, поотупана от прахоляка на късния соц (в стил НИМ–София и повечето регионални музеи в страната) и поорязан откъм епитети познат разказ за руския ХIХ и ХХ век. Разказ, в който \"Великата октомврийска социалистическа революция\" се предлага отново като илюзия за начало на световен прогрес и хоризонт за светли комунистически обещания в близко бъдеще в миналото. Музеят на политическата история на Русия е приемник на първия музей, който болшевиките отварят още през 1919 г. като Държавен музей на революцията и известно време се помещава на втория етаж на Зимния дворец. През 1955 г. музеят се мести в близост до метростанция \"Горковская\" - в сградите на две имения, \"експроприирани\" от новата власт през 1917 г. Едното от тях е построено през 1909 г. за крупния търговец на дървесина, барон В. Бранд. Съседното имение, в което е основната част от експозицията на музея, е принадлежало на прима-балерината на Мариинския театър Матилда Кшесинская - героинята на най-скандалния руски филм за тази година. Матида Феликсовна живее в имението до Февруарската революция от 1917 г. След това сградата е превърната в щаб на болшевиките. Владимир Илич Ленин има кабинет там, а от балкона на имението той чете и \"Априлските тезиси\". Кшесинская се опитва да си върне къщата: тя съди болшевиките и дори спечелва делото, но новите обитатели не изпълняват решението. През 1920 г. балерината напуска Русия завинаги. Къщата й се използва за седалище на държавни институции на новата власт, а след това там се помещава музеят \"Киров\". През 1955-1957 г. сградата е свързана със съседното имение на Брант и там се настанява Музеят на Октомврийската революция. След разпадането на СССР той се преформатира в Държавен музей на политическата история на Русия. Шумотевицата в Русия около филма \"Матилда\" беше допълнителен стимул за любопитство към музея. Отправих се натам с очакването да попреглътна доза притоплени разкази по политическа история и с леко вулгарното любопитство да разгледам къщата на балерината – \"примадона на императора\". Освен това щях да видя и намиращата се в съседство с музея джамия, построена в началото на XX в. от татарската общност в Санкт Петербург. Оказа се, че Музеят на политическата история предлага истински музеен спектакъл. Обновената през 2013 г. интерактивна експозиция \"Човекът и властта в Русия през XIX-XXI век\" успява да държи посетителя в удовлетворяващо напрежение цял работен ден и да иска да се върне отново на следващия. Хронологическите рамки на колекциите обхващат период от руската история от управлението Александър I до последните събития от политическия живот на днешна Русия. Работещите там повече от 200 души (изследователски екип , дизайнери, PR-сътрудници) успяват да превърнат мястото в съвременен исторически музей с буквално отворен финал. Върху подготовката на основната експозиция \"Човекът и властта в Русия през XIX-XXI век\", разположена на два от етажите на сградата, са работили около 10 години. Тя е интерактивна и представлява сърцевината на цялата система действащи в момента и планирани в бъдеще музейни изложби – наистина провокативна по съдържание и оригинална по образно решение експозиция. \"Човекът и властта...\" е един вид \"музей в музея\" и образец за новостите в съвременния музеен дизайн. В 12 зали са представени основните политически, икономически и културни трансформации в Русия през XIX-XXI век. Сред тях най-любопитни са залите, посветени на съветския период: \"Съветската епоха: между утопията и реалността\" (1917-1985); \"Сталинският терор. ГУЛАГ\", \"Индустриализация. Колективизация. Всекидневие\", \"Комуналната кухня\", \"Следвоенният сталинизъм\", \"Противоречията на Хрушчовото \"Размразяване\", \"Времето на Брежнев: Идеологически патос и всекидневие\", \"Времето на Брежнев: Криза на идеологията, дисиденти, вождове\", \"Времето на Брежнев: Територия на свободата\"; \"Перестройка\" и др. Специално място в изложбеното пространство на музея заема темата за политическите репресии. Посетителят може да види и докосне копия от документи, да усети мащаба на терора, да срещне семейните и личните измерения на политическото насилие. Освен тази експозиция, музеят представя и няколко постоянни и временни изложби, съпътствани с образователни програми: \"Държавната Дума: исторически паралели\"; \"Реформи и реформатори на Русия\"; \"Имението на Кшесинская - време и хора\"; \"Русия - САЩ: политическата карикатура вчера и днес\"; \"Войната на прокълнатите. Гражданската\"; \"Демокрация или диктатура? Политическите партии и властта в Русия от самодържавието до перестройката\"; \"Спомени за бъдещето. Русия 1917 - началото 1990-те години\"; \"Музей за семейни истории\"; \"Храната – държавно дело\"; \"Жените и революцията\"; \"Фабрика за лозунги\"; \"Женският въпрос в Русия в първата четвърт на ХХ век\" и др. Музейният мениджмънт за деца там явно е успешен – през целия ден имаше групи с очевидно забавляващи се ученици. Явно успешният контакт с музейната публика е резултат не само на скъпоструващите експозиционни съоръжения. Изложбите в Музея на политическата история на Русия в Санкт Петербург успяват да провокират критичен поглед към миналото, без това да се превръща в подигравка с живота на по-възрастните поколения, без отъждествяване с отношението към Държавата като политическа институции и Държавата - Отечество. Усещането, че ти се дава възможност да си съставиш собствена представа за морално и неморално, допустимо и неприемливо в системата на отношенията между общество и власт и това е, може би, най-удовлетворяващото от посещението там. E, остава усещането, че сегашният \"Вожд\" все още няма форма за музеифициране... Въпреки това, музеят успява да представи социална история, която засяга всички. Още на входа има слоган: \"Време е да разберем миналото и да се ангажираме с настоящето!\"... А от входа нататък в експозициите може да се влезе и с пълен виртуален тур в залите на Музея:  http://tour.polithistory.ru/gallery/#174", "date": "2017.11.06", "title": "Експозиция с отворен финал (Музеят на политическата история на Русия)"}
{"url": "http://www.dnevnik.bg/bulgaria/2017/11/06/3072500_glavchev_iska_razsledvane_na_sdelkite_po/", "text": "Председателят на Народното събрание Димитър Главчев заяви пред БНТ, че подкрепя  идеята на премиера Бойко Борисов  да падне давността за престъпления, за да може да се разследват сделките по приватизацията. Според него по този начин ще излязат \"доста интересни факти\" и \" обществото ще научи кой и как е забогатял\". Той уточни, че за да се случи всичко това, ще се направят промени в НПК. По думите му или давността ще падне, или ще се възобнови, за да могат да започнат разследвания на редица сделки. Главчев допълни, че не трябва президентът да назначава председателя на новия антикорупционен орган, нито да препотвърждава избора му от Народното събрание. \"Ако парламентът избира, а след това президентът препотърждава решението му, то тогава къде отиват принципите на парламентарната република. В такъв случай президентът ще трябва да утвърждава и състава на Министерския съвет\", каза още Главчев. Той определи бюджета за 2018 г., който влезе за обсъждане в Народното събрани, като бюджет на стабилността и на увеличените доходи. Председателят на парламента посочи, че средната пенсия ще се увеличи с близо 20 лв., а средната заплата - с 50 лв.", "date": "2017.11.06", "title": "Главчев иска разследване на сделките по приватизацията, за да научи обществото кой и как е забогатял"}
{"url": "http://www.dnevnik.bg/photos/snimka_na_denia/2017/11/06/3072425_snimka_na_denia_po_pricheskite_shte_gi_poznaete/", "text": "Халфовете на   Маруан Фелайни и Тимуе Бакайоко бяха двама от футболистите, които привлякоха най-сериозно внимание в мача между техните отбори. Голът за сините отбеляза Алваро Мората, но въпреки това полузащитниците бяха уловени в най-интересните кадри от сблъсъка на \"Стамфорд бридж\", най-вече заради атрактивните си прически.", "date": "2017.11.06", "title": "Снимка на деня: По прическите ще ги познаете"}
{"url": "http://www.dnevnik.bg/citat_na_deniia/2017/11/06/3072504_citat_na_denia_diktatura_moje_da_vurne_ahmed_dogan_v/", "text": "Това заяви пред Би Ти Ви бившият шеф на фонд \"Земеделие\" и близък до Ахмед Доган Димитър Тадаръков. Той уточни, че е един от най-близките приятели на почетния председател на ДПС, като се чувал или виждал с него един път седмично. По думите му диктатура представлява сливането на партийната и реалната власт. Според него в момента има наченки на нещо подобно, като даде за пример скандалите около роднински назначения в някои общини. Тадаръков каза още, че когато ДПС е участвало в управлението на държавата е нямало такива скандали с даване на обществени поръчки на близки до партията хора. Той посочи себе си като човек, който е близък с Доган, но никога не е печелил обществена поръчка.", "date": "2017.11.06", "title": "Цитат на деня: Диктатура може да върне Ахмед Доган в политиката"}
{"url": "http://www.dnevnik.bg/bulgaria/2017/11/06/3072538_asociaciiata_na_postradalite_pri_katastrofi_iska_da_se/", "text": "Председателят на Асоциацията на пострадалите при катастрофи Владимир Тодоров заяви пред \"Нова телевизия\", че до края на седмицата ще внесе предложение в Изпълнителна агенция \"Автомобилна администрация\" за поставяне на камери в автобусите. По думите му само така ще може да се следи какво се случва по време на път. С видеорегистраторите ще могат да се записват критичните ситуации и как шофьорите реагират на тях. По думите на Тодоров камерите ще имат много силен контролиращ ефект върху водачите. Той даде за пример видеорегистраторите, които бяха поставени преди година в линейките в София. По негови данни нарушенията, направени от шофьорите на линейки, са намалели почти наполовина. Повод за искането на Асоциацията на пострадалите при катастрофи стана последният инцидент с автобус, който  катастрофира на магистрала \"Тракия\"  миналата седмица. 17 души пострадаха, а причината за катастрофата все още се изяснява, като най-вероятно става въпрос за умора на водача. Инцидентът предизвика сериозно обществено внимание, като след него се разбра, че т ранспортните фирми не могат да контролират тахографските шайби  на шофьорите, нито знаят дали служителите им са били глобявани за пътни нарушения.", "date": "2017.11.06", "title": "Асоциацията на пострадалите при катастрофи иска да се поставят камери в автобусите"}
{"url": "http://www.dnevnik.bg/sviat/2017/11/06/3072553_letishteto_v_kandahar_e_bilo_podlojeno_na_ataki_niama/", "text": "Летище Кандахар в Афганистан е било подложено на ракетни обстрели през изминалите дни, съобщи българското Министерство на отбраната. Нападенията са извършени на 4 ноември в 1.37 часа местно време (23.07 ч. на 3 ноември българско време) и на 6 ноември в 1.38 ч. местно време (23.08 ч. на 5 ноември българско време). Няма пострадали български военнослужещи, съобщава министерството.", "date": "2017.11.06", "title": "Летището в Кандахар е било подложено на атаки, няма пострадали българи"}
{"url": "http://www.dnevnik.bg/bulgaria/2017/11/06/3072558_sled_obiavenoto_uchelichenie_na_stipendiite_do_500_lv/", "text": "След  обявеното увеличение на докторантските стипендии с 50 лева докторанти  отново написаха отворено писмо до управляващите, в което питат как правителството ще задържа млади учени в България. Според докторантите освен това увеличение са нужни и други мерки за поетапно повишаване на докторантските стипендии, които в момента са 450 лева на месец и не са променяни от 2008 г. В предишно отворено писмо те искаха  размерът на стипендията да бъде поне една и половина минимална работна, или от януари поне 765 лева на месец. \"Как увеличение в размер на 50 лева, или общо 500 лева месечна стипендия, ще отговори на нуждите на младия учен, свързани с покриване на жизнените му потребности и с финансиране на научното му развитие на европейско ниво\", питат докторантите във второто си писмо и отговарят: \"Никак.\"  \"Без нови кадри - докторанти, които да правят качествени научни изследвания и да дават своя принос за развитието на науката у нас в дългосрочен план, \"тенденцията на устойчив спад\" ще стане необратима, а постигането на крайната цел на стратегията - \"устойчив икономически растеж и значително повишаване на качеството на живот в страната\" – невъзможно\", пишат докторантите. ", "date": "2017.11.06", "title": "След обявеното учеличение на стипендиите до 500 лв. докторанти искат още мерки за повишаването им"}
{"url": "http://www.dnevnik.bg/bulgaria/2017/11/06/3072531_kak_da_zatvurdim_dobroto_vpechatlenie_sled_intervju_za/", "text": "След интервюто ви за работа вече всичко е приключило, нищо не зависи от вас. Сега трябва да седнете и да стискате палци да ви позвънят от кампанията с положителен отговор. Грешка! Точно сега трябва да вземете нещата в свои ръце и да не разчитате на случайността и късмета, за да ви вземат на работа, а да \"извоювате\" своята позиция, пише  сайтът за кариерно развитие karieri.bg . Като начало, непосредствено след интервюто покажете на евентуалния ви бъдещ работодател, че наистина се интересувате от тази позиция. След края на официалната среща не пропускайте да благодарите на хората, провели интервюто.  Не се срамувайте да питате. Това също прави много голямо впечатление. Почти няма вероятност абсолютно всичко да ви е ясно, нали? Ако изникнат въпроси за позицията, кога се очаква да стане известно кой е избран или кога и как ще се свържат с вас, не се колебайте да ги зададете. Освен че ще получите ценна информация, ще покажете на интервюиращите, че не сте безразличен и наистина искате дадената позиция.  Няколко часа след интервюто е препоръчително да напишете благодарствен имейл. Много работодатели споделят, че това прави много голямо впечатление, а в повечето от случаите не се свързват с хора, които не са пратили такова съобщение след интервюто.  Бъдете точни и коректни и не досаждайте. Колкото и да сте нетърпеливи, не звънете ежедневно с въпроси от типа \"кога ще ми звъннете\" или \"мен ли ще вземете\", защото това намалява шанса както да ви позвънят, така и да ви наемат.  Постарайте се да спазите тези съвети и така ще увеличите шанса да впечатлите хората от компанията и те да ви вземат на исканата от вас позиция. Ако все още обаче не сте намерили подходящото за вас място, не пропускайте да разгледате актуалните топ обяви за работа на Karieri.bg.", "date": "2017.11.06", "title": "Как да затвърдим доброто впечатление след интервю за работа"}
{"url": "http://www.dnevnik.bg/politika/2017/11/06/3072564_i_patriotite_odobriha_pazeniia_v_taina_nov_zdraven/", "text": "Политическият съвет на управляващата коалиция утвърди официалната номинация за министър на здравеопазването. В събота премиерът  Бойко Борисов обяви, че вече е решил кой да е новият здравен министър , но ще го съобщи след гласуването на бюджет 2018. Сега в съобщение на правителствената информационна служба се казва, че на днешното редовно заседание лидерите на партиите от коалицията са разгледали няколко възможни кандидатури, а предложението за министър ще бъде внесено от премиера в парламента веднага след приемането на бюджета за догодина. Очаква се това да стане в четвъртък, така че предложението да бъде гласувано от депутатите в петък (10 ноември). По неофициална информация номинираният не е лекар. Според източници от ГЕРБ името му било известно само на петима души - на премиера Бойко Борисов, председателя на групата на ГЕРБ в НС Цветан Цветанов и на тримата съпредседатели на \"Обединени патриоти\" - Валери Симеонов, Красимир Каракачанов и Волен Сидеров. На заседанието си днес политическият съвет на коалицията е отчел, че реализирането на 4-годишната управленската програма на правителството за първите 6 месеца се изпълнява в срок, се казва в съобщението на правителствената информационна служба. Лидерите на партиите са се обединили около извода, че коалиционното мнозинство е стабилно. Правителството и мнозинството в парламента изпълняват ангажиментите, свързани с българското председателство на Съвета на ЕС. Политическият съвет ще възложи на депутатите на ГЕРБ и на \"Обединени патриоти\" да формират екип от юристи, който да изготви правен анализ и да направи предложения за законодателни промени по отношение на отпадането на давността за престъпления при приватизационни сделки, каквато идея лансира премиерът Борисов през почивните дни. По време на срещата е обсъден и внесеният от кабинета проект на държавен бюджет за 2018 г., разгледани са промени в нормативната уредба, свързани с подобряване на туристическото обслужване и гарантирането на спокойствието на туристите, и са обсъдени предложения за промени на няколко закона, свързани с ограничаването на нивата на шума в зимните и летните курорти. Разгледани са и предложения, свързани с преместваемите обекти по плажовете.", "date": "2017.11.06", "title": "И Патриотите одобриха пазения в тайна нов здравен министър"}
{"url": "http://www.dnevnik.bg/biznes/2017/11/06/3072559_do_pet_meseca_na_osnovni_putishta_v_stranata_shte/", "text": "До края на март следващата година ще бъдат инсталирани общо 16 станции за бързо зареждане на електромобили. Те ще бъдат разположени на основни пътища и магистрали в страната. Това предвижда споразумение между \"Шел\" (Shell) и платформата \"Елдрайв\" (Eldrive), която се занимава с популяризирането на електромобилността в Югоизточна Европа. В началото на ноември бяха открити и първите две подобни зарядни станции. Те се намират в бензиностанции на \"Шел\" във Велико Търново и Любимец. Инсталираните зарядни станции са с мощност 50 kWt DC, което прави възможно батериите на най-разпространените марки електромобили да се зареждат до 80% за по-малко от 20 минути. От \"Шел\" уточняват, че България е сред първите страни, където компанията въвежда в своите търговски обекти бързозарядни станции за електрически автомобили. По този начин електромобилността ставала реална алтернатива на конвенционалния автотранспорт, като същевременно с това е по-евтина и не замърсява околната среда. Преди по-малко от два месеца се разбра, че само  в София ще бъдат изградени 64 подобни станции . Все още обаче не са уточнени конкретните им локации.", "date": "2017.11.06", "title": "До пет месеца на основни пътища в страната ще бъдат поставени 16 зарядни станции за електромобили"}
{"url": "http://www.dnevnik.bg/sviat/2017/11/06/3072563_gardiun_rusiia_e_finansirala_feisbuk_i_tuitur_chrez/", "text": "Две руски институции, свързани с президента Владимир Путин, са направили значителни инвестиции в \"Туитър\" и \"Фейсбук\" чрез посредничеството на бизнес съдружник на Джаред Къшнър – зет и съветник на американският държавен глава Доналд Тръмп. Това съобщава в. \"Гардиън\", позовавайки се на документи от  \"Досиетата от Рая\"  - разследване на близо 100 световни медии за изнасянето на пари в офшорни сметки. Няколко европейски издания едновременно публикуваха извадки от 13.4 милиона файла с общ обем от 1.4 терабайта, обработвани близо една година от над 380 журналисти от 67 държави. Документите се простират до 70 години назад във времето. Данните идват от две компании, предоставящи подобни услуги, както и от фирмените регистри на 19 данъчни убежища, предоставени на германския в. \"Зюддойче цайтунг\". Те са споделени от  Международния консорциум на разследващите журналисти  с 96 издания, включително \"Гардиън\", Би Би Си, \"Ню Йорк таймс\" и \"Новая газета\". Инвестициите в двете технологични компании са направени чрез руския магнат  Юрий Милнер , който има дял във фирма, на която Къшнър е съсобственик. Наскоро  \"Фейсбук\" и \"Туитър\"  свидетелстваха пред американския Конгрес в разследването за руската намеса в изборите миналата година. Те не са били наясно, че финансирането на инвестициите идва от държавната руска банка ВТБ и от петролната компания \"Газпром\", твърди Милнер. Говорител на Къшнър е отказал коментар. Кой, къде, как През 2011 г.  ВТБ  е финансирала инвестиция в \"Туитър\" на стойност 191 млн. долара. По същото време инвестиционният клон на \"Газпром\" - \"Газпроминвестхолдинг\", налива пари в офшорна компания, която на свой ред ги праща в инвестиционен инструмент, който притежава акции на \"Фейсбук\" на стойност 1 млрд. долара. Парите се движели през инвестиционни структури, контролирани от Милнер, който през 2015 г. е финансирал стартъп, притежаван от Къшнър и брат му. Зетят на президента първоначално не разкри дела си във фирмата на име Cadre, когато зае служба в Белия дом. Милнер е бил съветник  на руското правителство, участвайки в комисия, председателствана от премиера и бивш президент Дмитрий Медведев. Сега той е базиран в Силициевата долина и е инвестирал над 7 млрд. в повече от 30 онлайн компании, включително Airbnb, Spotify и Alibaba. По думите му  ВТБ  не си е купила влияние в \"Туитър\"; не е знаел за инвестициите на \"Газпроминвестхолдинг\" във \"Фейсбук\"; не е сътрудник на Къшнър, а е инвестирал в бизнеса му по комерсиални причини и го е виждал на живо само веднъж. Говорителка на \"Фейсбук\" твърди, че инвестицията, финансирана от \"Газпром\", е била продадена преди 5 години, след като компанията излиза на борсата. Говорител на \"Туитър\" заяви, че фирмата проучва всички инвеститори, на които се предлагат дялове преди началото на публичните продажби. И в двата случая парите минават през инвестиционната компания на Милнер DST Global, която е основана през 2009 г. Сериозна финансова подкрепа му е оказана от собственика на футболен клуб \"Арсенал\" Алишер Усманов, който е спечелил вероятно над 1 млрд. долара от първоначалния си дял от 200 млн. Той е продал последните си акции от \"Фейсбук\" през септември 2013 г. Покупките са били известни публично, но досега не се знаеше за ролята на руските банки, включително в любимата на Тръмп мрежа - \"Туитър\". Кой е Юрий Милнер Кръстен на Юрий Гагарин, Милнер е роден през 1961 г. в Москва и е учил теоретична физика в руската столица. През 1990 г. заминава да учи и работи в САЩ, но после се завръща в родината си и създава имейл услугата mail.ru. През 2009 г. е поканен да се присъедини към комисията на Медведев. Впечатлен от успехите му,  Марк Зукърбърг  го кани да инвестира във \"Фейсбук\". Първата им сделка е сключена през 2009 г. и е на стойност 200 млн. долара. Двамата се сприятеляват и са близки и до днес. Сътрудници на Милнер твърдят пред \"Гардиън\", че той се е опитал да си осигури финансиране от западни банки, но му е било отказано, така че след 2008 г. прибягва до руски институции. След връщането на Путин на власт през 2012 г. Милнер напуска Москва и от 2014 г. живее със семейството си в САЩ. Банката Той твърди пред \"Гардиън\", че DST Global е управлявала самолично инвестициите си и че не е разкривала идентичността на финансиращите пред компаниите, в които е имала дял, а ВТБ и останалите са получавали само базисна информация. Запознати със ситуацията източници твърдят пред \"Гардиън\", че през 2012 г. \"Фейсбук\" е проучила руските инвестиции, но разследването ѝ не е стигнало до категорични заключения дали Москва се опитва да придобие политическо влияние, или просто търси печалба. ВТБ има близки връзки с Кремъл  и според анализатори е получила повече субсидии от която и да било друга руска банка. Тя е свързана и с разузнаването ФСБ – председателят ѝ Андрей Костин е бивш служител на КГБ, получил няколко държавни награди от Путин. Милнер отрича да е знаел за това. Пътеката \"Досиетата от Рая\" разкриват сложния път, изминат от руските пари до американските социални мрежи – многобройни компании с подобни имена и акроними, някои регистрирани в офшорни зони, които пазят в тайна собствеността. Всичко започва през декември 2005 г., когато \"Газпроминвестхолдинг\" влага пари в Kanton Services – компания, регистрирана на Британските Вирджински острови. По това време вече споменатият Алишер Усманов е генерален директор на клона на \"Газпром\", използван за ренационализирането на авоари, продадени през 90-те. През 2009 г. компанията придобива Kanton за 920 млн. долара, а през 2011 г. Kanton придобива мажоритарен дял от DST USA II – свързана с Милнер инвестиционна компания. До 2012 г. тя купува над 3% от акциите на \"Фейсбук\". В следващите месеци собствеността ѝ е прехвърлена на компанията на Усманов, която продава акции на стойност над 1 млрд., изкарвайки значителна продажба. Крайният собственик на Kanton не е известен, но тя има връзки с Усманов. Изтеклите документи показват, че ВТБ е финансирала друга инвестиционна компания - DST Investments 3, регистрирана в данъчния рай остров Ман. ВТБ влага около 191 млн. в институцията, която купува дялове в \"Туитър\", и преди социалната мрежа да излезе на борсата, тя притежава 2% дял. През юли 2014 г., малко преди САЩ да наложат санкции на руски фирми, сред които ВТБ и \"Газпром\", Kanton придобива контрол върху DST Investments 3. Зетят на президента През 2015 г. Милнер внася 850 000 долара от семейния си тръст в инвестиция на обща стойност 50 млн. долара в Cadre – базирана в Ню Йорк компания, създадена от братята  Джаред и Джошуа Къшнър  и техен приятел от Харвард. Тя вече причини неприятности на Къшнър, който пропусна да разкрие дела си в нея, когато заемаше поста си в Белия дом. Той я добави в документите, декларирани пред Службата по правителствена етика, едва по-късно.", "date": "2017.11.06", "title": "\"Гардиън\": Русия е финансирала \"Фейсбук\" и \"Туитър\" чрез съдружник на Джаред Къшнър"}
{"url": "http://www.dnevnik.bg/biznes/2017/11/06/3072590_bulgarska_kompaniia_shte_podmenia_truboprovodi_v_kuba/", "text": "Българската компания  \"Строителна механизация\" АД  ще участва в подмяната и изграждането на тръбопроводните системи в Куба. Фирмата ще се включи в смесено дружество с предприятие, собственост на кубинското министерство по водните ресурси. Това предвижда меморандум, който беше подписан по време на посещението на българска бизнес делегация в Хавана, водена от зам.-министъра на икономиката Александър Манолев, съобщиха от ведомството. Смесеното дружество се очаква да е първото от няколко подобни партньорства между българския бизнес и кубинските власти. Меморандумът предвижда дълготрайна работа по стратегически водни проекти в Куба, като за целта българската компания ще инвестира в машини, материали и технологии. Първите проекти, по които ще се работи, ще са в историческите центрове Тринидад и Карденас, както и в известния морски курорт Варадеро. От \"Строителна механизация\" АД са поели ангажимент да предложат решаване на проблемите с експлоатацията на тръбопроводните системи в островната държава посредством екологичните \"безизкопни технологии\" , както и решения за пречиствателни станции за питейни и отпадни води. Още през 2015 г. българската компания и кубинският Национален институт по водните ресурси сключиха меморандум за разбирателство, предвиждащ въвеждането на безизкопните технологии за изграждане и рехабилитация на тръбопроводи в карибската държава.", "date": "2017.11.06", "title": "Българска компания ще подменя тръбопроводи в Куба"}
{"url": "http://www.dnevnik.bg/zelen/2017/11/06/3072484_kak_ovcete_i_pchelite_stanaha_otnovo_lozari/", "text": "В малкото градче Бад Кьосен в провинция Саксония-Анхалт, Германия, овце колтучат лозето, а оси и пчели се борят с вредителите вместо пестициди. Завръщането на тази традиционна \"работна ръка\" не само разкрасява живописните хълмове край долината на река Зале, но има и дългосрочна цел - ограничаването на ефекта от климатичните промени. На 51 градуса северна ширина и приблизително на средата на пътя между Лайпциг и Ваймар долината, образувана от реките Зале и Унструт, е един от най-северните винопроизводителни региони в Европа. Някога основен за Източна Германия, след 1989 г. той страда от ефектите на силно индустриализираното земеделие, а и от естествените си дадености - хълмист терен и капризно време. Масивите, разположени по склоновете около реката, някога са се радвали на слънце и ограничени валежи. В последните години обаче екстремното време - периоди на суша с 30-градусови температури, редуващи се обилни валежи от по 30-40 л на квадратен метър - ерозира почвите и допълнително усложнява трудната обработка. Проблемите карат местната винарна \"Клостер Пфорта\", наречена на средновековния манастир край Наумбург, да търси изобретателни решения. С проекта LifeVinEcoS, осъществяван заедно с Университета за приложни науки в Анхалт, тя иска да установи научните ползи от забравени в региона техники за отглеждане на грозде - като саденето на зелени пътеки от диви цветя и билки по редовете и използването на животинска сила - или по-скоро апетит - за колтучене и плевене. Инициативата е финансирана с 800 хил. евро от програмата на Европейския съюз Life, чиято цел е да инвестира в проекти за устойчиво зелено развитие и един от три земеделски проекта, които Европейската комисия показа пред журналисти в рамките на кампанията #InvestEU. Проектът, започнал през 2016 г., е едва в първата от своите четири години. Надеждата на \"Клостер Пфорта\", която е публична собственост, е резултатите му да убедят останалите винопроизводители да го приложат. На първо време от винарната са развили два микса от семена на 48 диви цветя и билки, ендемични за региона, които цъфтят целогодишно. Приспособени към местния климат, те не конкурират лозите за вода през сушавите периоди, докато ограничават ефектите на ерозията. Овцете пък се оказват евтин и \"нисковъглероден\" вариант за обгрижване на полегатите склонове - пуснати да пасат свободно, животните показват естествено предпочитание към тревите, билките и листата на гроздето. А периодичното окастряне на листата на храста, както и на новопоникналите филизи (колтучене) е необходимо, за да достигат слънцето, въздуха, хранителните вещества от почвата и насекомите до зреещия грозд. За целодневна паша в продължение на два периода от по два месеца в годината животните са прекарали средно само 2% от времето си в ядене на плодовете, твърдят от винарната. Тези техники се оказват и алтернатива на мулчирането (засипването на почвата с материал, който да предотврати израстването на плевели и да задържа влагата). Редовете с диви растения, \"обработени\" от овцете, привличат повече пчели, оси и пеперуди от застрашени видове, които на свой ред привличат птици и са естествена мярка за борбата с вредителите. От винарната се надяват да докажат, че увеличеното биоразнообразие - от 50% до 60% сред растителните видове - ще привлече повече насекоми и особено диви пчели, чийто брой  намалява със стряскаща скорост. \"Клостер Пфьорта\" произвежда 21 вида вино, предимно от бели сортове. Целта на LifeVinEcoS не е да увеличи добива на грозде (винарите в Саксония-Анхалт имат наложен от провинцията производствен лимит от 90 хектолитъра на година), а да ограничи ефекта на климатичните промени и отпечатъка на самото земеделие върху природата. А не бива да се забравят и естетическите ефекти, разказва д-р Сабине Тишев, главен експерт по биоразнообразие към проекта. През Бад Кьосен минават едновременно винен, колоездачен и планински туристически маршрут и \"Клостер Пфорта\" разчита както на производството си, така и на редовни турове и дегустации в ресторанта, магазина и избата си - своя \"винен музей\", който пази от всички вина, произвеждани в региона.", "date": "2017.11.06", "title": "Как овцете и пчелите станаха отново лозари"}
{"url": "http://www.dnevnik.bg/biznes/2017/11/06/3072615_obedinenieto_na_sibank_i_obb_e_pred_prikljuchvane/", "text": "Обединението на Сибанк и ОББ,  което започна в края на август , е на финала си, съобщава  \"Капитал\" . За 6 декември 2017 г. е свикано извънредно общо събрание на акционерите, става известно от покана, публикувана в Търговския регистър, на което е предвидено да се вземе решение за вливане на Сибанк в ОББ. Дотогава БНБ трябва да даде разрешение за вливането. Това на практика ще е юридическото сливане на двете банки. Към момента те функционират отделно и като самостоятелни дружества. В резултат на вливането Сибанк ще се прекрати без ликвидация, а цялото имущество, дейност, права и задължения ще преминат към ОББ, която ще е универсален правоприемник, е посочено в документите в Търговския регистър. Предвижда се увеличение на капитала на ОББ с близо 17.9 млн. лв. - от 76 млн. лв. на малко над 93.8 млн. лв. Увеличението ще стане чрез издаване на нови акции – обикновени с номинал 1 лв. всяка. Те ще бъдат придобити от KBC Bank (едноличен собственик на Сибанк). След вливането и увеличението на капитала в ОББ ще останат малък дял миноритарни акционери, които ще притежават 70 632 обикновени поименни безналични акции с право на глас всяка и номинал 1 лв. \"Капитал\" цитира договора за вливането, публикуван в Търговския регистър, в който е записано, че KBC ще има право на дивидент от новите акции за годината, приключваща на 31 декември 2017 г., само ако вливането бъде финализирано през 2017 г. За счетоводни цели вливането ще се смята за влязло в сила от 1 януари 2018 г. Сделката  по придобиването на ОББ от белгийската банково-застрахователна група KBC  приключи на 13 юни 2017 г. с плащането на цената от 610 млн. евро. Юридическата част от сливането приключва с получаването на разрешението за вливането и реалното обединение на двете банки в една. През този период, около половин година, двете банки работят по сливане на дейностите – оптимизация на клонова мрежа, обединение на информационните системи, уеднаквяване на продукти, услуги, тарифи, такси. След реалното вливане на Сибанк в ОББ новата банката ще бъде третата на пазара в страната с активи за над 10.5 млрд. лв. след Уникредит Булбанк и Банка ДСК. Името на новата банка е ОББ. Това е най-голямата сделка в банковия сектор досега (Булбанк беше продадена за 360 млн. евро), както и втората по размер в корпоративния сектор в България през последните 5 години след продажбата на \"Глобул\" на Telenor за 717 млн. евро, отбелязва \"Капитал\".", "date": "2017.11.06", "title": "Обединението на Сибанк и ОББ е пред приключване"}
{"url": "http://www.dnevnik.bg/biznes/2017/11/06/3072620_potrebitelite_ochakvat_vloshavane_na_finansovoto_im/", "text": "През октомври 2017 г. общият показател на доверие на потребителите намалява с 0.7 пункта спрямо юли, което се дължи на пониженото доверие сред населението както в градовете, така и в селата. Това показват данните на Националния статистически институт (НСИ). Общата оценка на потребителите за развитието на икономическата ситуация в страната през последните 12 месеца се запазва на равнището от предходното наблюдение. По отношение на очакванията за следващите 12 месеца се наблюдава известно подобрение в мненията на живеещите в селата за разлика от населението в градовете, което изразява по-негативни прогнози в сравнение с юли. Оценките на потребителите за настъпилите промени във финансовото състояние на техните домакинства през последните 12 месеца, както и очакванията им за следващите 12 са по-резервирани спрямо оценките им три месеца по-рано. По-неблагоприятни са и оценките за изменението на потребителските цени през последните 12 месеца. Потребителите, които отчитат, че цените са се повишили са с 4.6 пункта повече в сравнение с юли. Инфлационните очаквания се запазват и за следващите дванадесет месеца, показват данните на НСИ. По отношение на безработицата в страната прогнозите на потребителите са, че ще има съкращаване на персонал през следващите дванадесет месеца, като според населението в селата то ще бъде с по-високо темпо. Същевременно през октомври се регистрира леко подобрение на общата оценка на настоящата ситуация да се правят разходи за покупка на предмети за дълготрайна употреба. Позитивна е и нагласата за извършването на разходи за \"покупка или построяване на жилище (вила)\" и за \"подобрения в дома\" през следващите 12 месеца.", "date": "2017.11.06", "title": "Потребителите очакват влошаване на финансовото им състояние"}
{"url": "http://www.dnevnik.bg/photos/2017/11/06/3072552_fotogaleriia_pomnete_pomnete_noemvri_peti/", "text": "Всяка година на 5 ноември хиляди хора излизат по улиците на Лондон с маски на Гай Фокс - участник в Барутния заговор на бунтовници католици срещу британския крал Джеймс Първи.  Фокс е трябвало да взриви 36 бъчви с барут, разположени в подземието под Камарата на лордовете, в опит да убие краля, наследника му и голяма част от членовете на парламента. Един от участниците в заговора обаче издава плана. Фокс е заловен, измъчван и осъден на смърт за държавна измяна.", "date": "2017.11.06", "title": "Фотогалерия: Помнете, помнете ноември пети"}
{"url": "http://www.dnevnik.bg/sport/2017/11/06/3072640_klivland_dopusna_zaguba_i_ot_posledniia_hardun_zapisa/", "text": "\"Кливланд кавалиърс\" допусна шестата си загуба от десет мача през сезона в НБА. Първенецът в Източната конференция от миналата година отстъпи със 115:117 срещу последния в класирането \"Атланта хоукс\". \"Кавалиърс\", който е един от основните фаворити за титлата, поведе с тройка още в началото и след това изпусна водачеството. \"Атланта\" дръпна напред и до края на мача държеше инициативата. Леброн Джеймс и съотборниците му опитаха да променят хода, като едва в последните минути съумяха да се доближат на две точки до съперника си. Повече обаче не можаха да направят и \"Атланта\" стигна до едва втория си успех за сезона. Звездата на \"ястребите\" Денис Шрьодер стана най-резултатен с 28 точки, а за \"Кливланд\" Джеймс и Дуейн Уейд завършиха съответно с 26 и 25. Вечерта се оказа паметна за Джеймс Хардън, който имаше съществен принос за победата на \"Хюстън рокетс\" със 137:110 срещу \"Юта джаз\". Той записа най-резултатния мач в кариерата си, като завърши с 56 точки, 13 асистенции и две борби. Точките му дойдоха след 25 стрелби, като беше точен в седем от осемте си опита от тройката. Хардън остана само на точка от постижението на Калвин Мърфи, който държи рекорда за най-много точки в мач на \"Хюстън рокетс\". \"Ракетите\" са начело в Западната конференция с осем победи и три загуби.", "date": "2017.11.06", "title": "\"Кливланд\" допусна загуба и от последния, Хардън записа рекордните 56 точки"}
{"url": "http://www.dnevnik.bg/bulgaria/2017/11/06/3072644_gerb_iska_da_subere_vsichki_prevozvachi_v_edinna/", "text": "Управляващата партия ГЕРБ внесе предложение в парламента за създаването на Българска автомобилна камара. В нея е предвидено да се обединят превозвачите на пътници и товари в страната. Това съобщава в новия си брой вестник  \"Капитал daily\". Законопроектът обаче не беше приет добре, като предизвика бурни спорове между различните фирми в сектора. По-малките обявиха, че идеята е в полза на големите играчи. Председателят на Националната транспортна камара Койчо Русев посочи, че такава камара ще създаде напрежение, защото в нея ще участват хора от бранша, които са в конкуренция. Той допълни, че има регламент на Европейския съюз от 2009 г., според който органът, който се занимава с даването и отнемането на лицензите на превозвачите, е Изпълнителна агенция \"Автомобилна администрация\". Именно такова предложение обаче е заложено като функция на камарата – да има възможност да предлага на министъра на транспорта да спира, отнема или издава лицензи за превоз и също така да следи  да се спазват изискванията и разпоредбите на закона. В законопроекта е записано още, че членуването в националния орган ще е задължително. Всеки съществуващ превозвач, както и тези, които искат да влязат в сектора, ще трябва да подават молба за членство и да бъдат проверени. Ще има и публичен регистър на превозвачите. Такъв обаче вече има от 4 години, уточни Красимир Лалов от Националното сдружение на българските превозвачи. Предвидено е още автомобилната камара да има две комисии - една за пътнически и една за товарни превози. Камарата ще се самоиздържа чрез членски внос, което ще покрива и разходите за проверка и лицензиране на превозвачите. \"Подкрепяме създаването на такава камара, защото това ще подобри взаимоотношенията в сектора и ще въведе ясни правила\", заяви от своя страна транспортният министър Ивайло Московски. На обратното мнение беше транспортният министър по време на кабинета на Сергей Станишев Петър Мутафчиев. Според него в момента има над 15 хил. превозвача, които няма как всички те да бъдат вкарани в тази камара. По време на обсъждането на законопроекта беше решено да се създаде работна група, която ще продължи дискусията за създаването на органа.", "date": "2017.11.06", "title": "ГЕРБ иска да събере всички превозвачи в единна автомобилна камара"}
{"url": "http://www.dnevnik.bg/ot_vas/novini_ot_vas/2017/11/06/3072583_bazilikata_san_marko_vuv_veneciia/", "text": "Свети Марко е покровителят на Венеция, неговото име носи една от най-красивите църкви в християнския свят - базиликата \"Сан Марко\". През 829 година тялото на един от четирите евангелисти, свети Марко, е откраднато от Александрия и пренесено във Венеция, строежът на църквата започва като параклис за нуждите на дожите. В храма не се говори, не се спира и така може добре да се разгледа добре всичко, без да пречат туристи, пръснати из цялата църква. Горе, над централния вход, се вижда летящият лъв, символът на Венеция.", "date": "2017.11.06", "title": "Базиликата \"Сан Марко\" във Венеция"}
{"url": "http://www.dnevnik.bg/detski_dnevnik/2017/11/06/3072667_tri_bronzovi_medala_specheliha_bulgarskite_uchenici_na/", "text": "С три бронзови медала се върнаха български ученици от 22-та международна олимпиада по астрономия в Китай, съобщиха от пресцентъра на министерството на образованието. Васил Николов, Тодор Кюркчиев и Любомир Шойлев са отличените сред 58 ученици от 12 страни, сред които България, Виетнам, Индия, Италия, Китай и Русия. Младежите се състезаваха в две възрастови групи между 14 и 18 години, а надпреварата се проведе в три тура – теоретичен, практически и наблюдателен.  Последната за тази година олимпиада по астрономия ще бъде в Тайланд от 12 до 21 ноември, България ще участва с трима представители.", "date": "2017.11.06", "title": "Три бронзови медала спечелиха българските ученици на олимпиадата по астрономия"}
{"url": "http://www.dnevnik.bg/sport/2017/11/06/3072529_fotogaleriia_dulgoochakvanata_amerikanska_pobeda_v/", "text": "Исторически момент - Шалейн Фланаган стана първата американка, която печели маратона в Ню Йорк след 40 години.", "date": "2017.11.06", "title": "Фотогалерия: Дългоочакваната американска победа в маратона на Ню Йорк"}
{"url": "http://www.dnevnik.bg/sviat/2017/11/06/3072650_germanskata_armiia_dopuska_razpad_na_es_do_2040_g/", "text": "Германската армия смята, че появата на пукнатини в Европейския съюз и увеличаване на световните конфликти са един от шест възможни сценария, които може да се сбъднат до 2040 г., пише сп. \"Шпигел\", като се позовава на секретен доклад на Бундесвера. Според източници на списанието въоръжените сили на Германия са проиграли сценариите, които съдържат евентуални \"политически и обществени\" тенденции за следващите малко над две десетилетия.  В \"Стратегическа прогноза за 2040 г.\" се отбелязва тежката дългова криза в ЕС в края на миналото и началото на сегашното десетилетие заедно с първия случай на напускане на блока, който  предстои  в края на март 2019 г. В  сценариите  (загатнати в онлайн изданието, но пълно изложени в новия брой на списанието) стратезите на германската армия допускат възможност и други страни да последват примера на Великобритания, а светът да става \"все по-размирен\". В документа няма изрични прогнози, които да се отбелязват като по-вероятни\" - от гледна точка на днешната дата към 2040 г. обаче всички изглеждат правдоподобни, пишат авторите. Единият от възможните варианти гласи: \"Разширяването на ЕС до голяма степен спира и още страни напускат блока. Все по-размирният, понякога хаотичен и обхванат от конфликти свят драматично е променил политиката на сигурността на Германия и Европа.\" Сценарият   описва упадъка на международния ред, ерозирал и стигнал до \"десетилетия на нестабилността\", и подкопаването на глобализацията заради тази несигурност. Четвъртият сценарий,  , очертава възход на екстремизма. При него неназовани партньори на ЕС \"на моменти, изглежда, търсят специфично приближаване на \"модела на държавния капитализъм\" на Русия. Според петия сценарий -   - някои от страните в Източна Европа спират напредъка в евроинтеграцията, а други стават част от \"източен блок\". Според \"Ройтерс\", цитирана от БТА, в този сценарий вероятно се имат предвид Русия и съюзниците ѝ.  В   се прогнозира един по-мирен свят, добавя агенцията. Според списанието докладът от 102 страници, изготвен през февруари и оттогава засекретен, трябва да бъде последван от конкретни планове за въоръжаване, които ще бъдат подготвени в следващите години. Според \"Шпигел\" сценариите са изработени от учени, работещи към службата за планиране на Бундесвера.", "date": "2017.11.06", "title": "Германската армия допуска \"разпад\" на ЕС до 2040 г., сочи доклад"}
{"url": "http://www.dnevnik.bg/zelen/2017/11/06/3072684_oshte_v_nachaloto_na_noemvri_vuzduhut_v_redica_gradove/", "text": "Сериозна запрашеност на въздуха е измерена в цялата страната още в началото на ноември месец. Това се случва при първото застудяване през зимния сезон у нас, а обичайно най-тежкият смог бива измерван в дните и седмиците на декември и януари, когато нивата на замърсяване скачат многократно над нормата заради използване на твърди и течни горива за отопление, автомобилите в съчетание с безветрието и мъглите. От Инспекцията по околната среда и водите отчитат завишени в пъти над допустимите нива на замърсяване (50 µg/m3) в осем български града в началото на ноември, показа репортаж на \"Нова телевизия\". И в момента стойностите на фини прахови частици в тези градове са с 1.0 - 1.35 превишение, показва справка  на сайта на ИАОС . През изминалата седмица най-високи показатели са били измерени в Горна Оряховица –  на фини прахови частици във въздуха е имало там на 2 ноември 2017 г. В три квартала на София също са отчетени стойности над нормата - \"Надежда\" (2.39 пъти над нормата), \"Хиподрума\" (1.65), и \"Павлово\" (1.48). Бургас, Пловдив, Видин, Смолян, и Шумен също са сред градовете с опасни превишения. Пред \"Нова телевизия\" Валери Серафимов – директор на дирекция \"Мониторинг\" в Изпълнителната агенция по околна среда, обясни, че през зимата въздухът е по-мръсен, защото условията са благоприятни за натрупване на повече фини прахови частици. Причините са няколко – масовото отопление на твърди и течни горива, автомобилният трафик в съчетание с неблагоприятните метеорологични условия, безветрие и мъглата. По думите му в малките населени места основният замърсител е отоплението, в големите градове – транспортът също е ключов фактор наред с отоплението. Като цяло най-замърсените с прах градове са Видин, Монтана, София. Няма проблем със замърсяването в населени места са Девня, Димитровград, част от Варна, изтъкна Серафимов.", "date": "2017.11.06", "title": "Още в началото на ноември въздухът в редица градове е запрашен над нормата"}
{"url": "http://www.dnevnik.bg/biznes/2017/11/06/3072693_prez_2018_g_poveche_ot_40_proekta_shte_budat/", "text": "През следващата година по съфинансираните чрез фондовете на Европейския съюз програми ще бъдат обявени повече от 40 процедури за набиране на проектни предложения на обща стойност над 1.3 млрд. лв. Това обяви вицепремиерът Томислав Дончев на заседание на Съвета за координация на управлението на средствата от ЕС към Министерския съвет, съобщиха от правителствената пресслужба. Договорените средства по оперативните програми и Програмата за морско дело и рибарство към края на миналия месец възлизат на малко над 8 млрд. лв., което е близо 46% от общия бюджет. До бенефициентите са достигнали съответно малко над 14% от бюджетите на програмите, или близо 2.5 млрд. лв. По Програмата за развитие на селските райони са били сключени договори за над 1.7 млрд. лева, или малко над 30% от средствата за селскостопански проекти до края на програмния период. До момента по тях са разплатени над 800 млн. лева към бенефициентите. По думите на Дончев веднага след края на българското председателство на Съвета на ЕС ще започне подготовката за следващия програмен период, като още отсега трябва да бъде засилен капацитетът за правене на секторни политики при спазване на основен принцип за допълняемост на инвестициите, така че фондовете да допълват, а не да заместват националните инвестиции.", "date": "2017.11.06", "title": "През 2018 г. повече от 40 проекта ще бъдат финансирани с 1.3 млрд. лв. европейски средства"}
{"url": "http://www.dnevnik.bg/sport/2017/11/06/3072728_cska_e_podal_jalba_sreshtu_sudiistvoto_v_macha_s/", "text": "ЦСКА обяви, че е подал жалба срещу съдийството в мача с \"Лудогорец\". Червените  спечелиха ценна победа с 2:1 в Разград , но въпреки това останаха разочаровани от поведението на съдията Драгомир Драганов. \"Всички зрители видяха, че главният съдия Драгомир Драганов и екипът му в състав Диян Вълков, Мартин Маргаритов, Георги Кабаков, Станислав Тодоров и Димо Вълчев ощетиха нашия клуб. Вярваме, че на провинилите се рефери ще бъдат наложени съответните санкции\", обявиха от клуба в сайта си. След мача червените бяха недоволни от изгонването на голмайстора си Фернандо Каранга. Бразилският нападател получи втори жълт картон след съприкосновение с Козмин Моци в средата на терена през второто полувреме. Играчите и треньорският щаб на ЦСКА поискаха и дузпа за нарушение срещу Кевин Меркадо, но такава не беше отсъдена. След първата си загуба за сезона \"Лудогорец\" остава начело, но вече води с две точки пред червените. В следващия кръг на 18 ноември шампионите гостуват на \"Локомотив\" (Пловдив), а ЦСКА приема \"Ботев\".", "date": "2017.11.06", "title": "ЦСКА е подал жалба срещу съдийството в мача с \"Лудогорец\""}
{"url": "http://www.dnevnik.bg/politika/2017/11/06/3072729_kiril_ananiev_se_ochakva_da_bude_noviiat_zdraven/", "text": "Дългогодишният заместник-министър на финансите и председател на надзорния съвет на Националната здравноосигурителна каса (НЗОК) Кирил Ананиев се очаква да бъде следващият министър на здравеопазването според източници на \"Дневник\". Кандидатурата на следващия здравен министър ще бъде внесена в парламента в четвъртък и се очаква да бъде гласувана от депутатите в петък. Тя е била утвърдена днес от  политическия съвет на управляващата коалиция, но име не се съобщава . Досегашният титуляр проф. Николай Петров подаде оставка миналия понеделник след репортаж на Би Ти Ви, в който се твърди, че е дал обществени поръчки за 1.6 млн. лв. на зет си. Според източници на \"Дневник\" кандидатурата за нов здравен министър ще бъде гласувана от депутатите в петък, след като в сряда и четвъртък парламентът одобри на първо четене бюджетите на Държавното обществено осигуряване и на здравната каса, както и националния бюджет за следващата година. Като дългогодишен зам.-министър на финансите Кирил Ананиев се занимава със съставянето на бюджетите и е възможно да присъства на обсъждането и гласуването им на първо четене в пленарната зала. Кирил Ананиев е назначаван за зам.-министър на финансите шест пъти. Той бе и служебен финансов министър в кабинета \"Герджиков\". \"Дневник\" потърси за коментар Ананиев, но той не отговаря на мобилния си телефон.", "date": "2017.11.06", "title": "Кирил Ананиев се очаква да бъде новият здравен министър"}
{"url": "http://www.dnevnik.bg/biznes/2017/11/06/3072742_bulgariia_e_na_osmo_miasto_v_evropa_po_upotreba_na/", "text": "За Европа продажбите на антибиотици за ветеринарни цели като цяло намаляват, но за България има тенденция на ръст. В периода 2010 - 2015 г. потреблението на антимикробни препарати в отглеждането на животни за производство на месо се е увеличило от 92 мг на килограм живо тегло през 2011 г. до 121 мг през 2015 г., обаче със спад през 2014 г. до 82 мг/кг. Последното изчисление от 2015 г. поставя България на осмо място по прилагане на антибиотици сред 30 европейски държави. Данните са публикувани в  годишен доклад на Европейската агенция по лекарствата  за продажбите на антимикробни препарати за ветеринарни цели за период от пет години. На първите позиции са Кипър и Испания с по четири пъти повече вложени антибиотици в производството на месо, отколкото в България - съответно 434 и 402 мг/кг, както и Италия с три пъти повече количества на килограм живо месо (322 мг). На другия край на класацията са скандинавските държави, където почти не се използват тези вещества. В Норвегия са измерени 2 мг/кг, в Исландия - 5 мг/кг, в Швеция - 11 мг на килограм живо тегло. Антибиотиците се прилагат рутинно и се дават дори на здрави животни като превенция на заболявания, което обаче е в разрез с новите насоки от Световната здравна служба и европейски агенции за заплахата от антибиотична резистентност на бактериите, припомня ЕМА. В доклада за България се посочва, че най-много се употребяват тетрациклини, вероятно заради широкия им диапазон на действие за различни възможни заболявания при животните. След това се нарежда класът на пеницилините, също в големи дози, както и сулфонамиди. Това са масово употребяваните вещества за ветеринарни цели и в останалите държави в Европа. За страната ни се уточнява, че антибиотиците и за ветеринарни цели се използват само с предписание и са проследени продажбите на производители и аптеки, но статистиката през петте години може да не е пълна.", "date": "2017.11.06", "title": "България е на осмо място в Европа по употреба на антибиотици в отглеждането на животни за месо"}
{"url": "http://www.dnevnik.bg/photos/2017/11/06/3072608_fotogaleriia_chudatite_iaponski_kushti_koito_ustoiavat/", "text": "Разположени в близост до вулкана Асо в Южна Япония, 450 куполни къщи привличат с пъстрите си цветове посетители от цяла Азия.", "date": "2017.11.06", "title": "Фотогалерия: Чудатите японски къщи, които устояват на земетресенията"}
{"url": "http://www.dnevnik.bg/sviat/2017/11/06/3072683_ministurut_na_turgoviiata_na_sasht_e_pod_natisk_zaradi/", "text": "Нараства натискът в САЩ върху министъра на търговията Уилбър Рос, обвиняван от демократите, че не е информирал за инвестициите си в руска компания - съсобственост на санкционирани руски бизнесмени, свързани с президента Владимир Путин. Сенаторът от демократите Ричард Блументал и други представители на партията призоваха и за разследване на връзките между Рос и сочения като зет на Путин Кирил Шамалов. Името на Рос се появи като част от второто по мащаб (след \"Досиетата от Панама\")  изтичане  на поверителни документи, разкрива как някои от най-богатите и известни хора на планетата, корпорации и държавни глави са изнасяли и напълно законно не са регистрирали пред данъчните власти парите си в сметки по британските острови с офшорен статут. Сред споменаваните в документите е и зетят на американския президент Доналд Тръмп,  Джаред Къшнър .  Според документите Рос е инвестирал чрез фирми в офшорни зони в базираната във Великобритания Navigator Holdings, която печели милиони, пренасяйки петрол и газ за най-големия си клиент, \"Сибур\". Един от ключовите акционери в последната, приближеният на Путин Генадий Тимченко (чиято компания \"Стройтрансгаз\" известно време  беше сред акционерите  в консорциума за изграждане на \"Южен поток\"), е  санкциониран от САЩ  заради действията на Русия в Украйна. Обект на санкции е и газовата компания  \"Новатек\"  на Леонид Михелсон, който има мажоритарен дял (50.2%) в \"Сибур.\" От \"Сибур\", в която акционер е Кирил Шамалов (3.9%), сочен от \"Блумбърг\" и \"Форбс\" за зет на руския държавен глава, са извършили значителни плащания към фирма на Рос. Шамалов, женен за Екатерина Путина, не е в списъка на санкционираните за разлика от баща си Николай - съсобственик на банка \"Россия\". Рос пък е свързан с компанията чрез други фирми, регистрирани на Каймановите острови. Делът му в Navigator Holdings e информация, която той не е излагал досега пред Конгреса и не е споменавал на изслушването си, преди да заеме министерския пост. Връзката му с част от фирмите на Каймановите острови е обществено достояние, тъй като е споделена с Конгреса. Проблемът е във възможността за конфликт на интереси, както и в евентуалните връзки със санкционирани от САЩ руски физически и юридически лица. Интересът към темата е голям и заради \"руското разследване\", което тече в момента за възможни връзки между лица от предизборния щаб на президента Тръмп и Москва. Какво казват Рос и \"Сибур\"  Министерството на търговията на САЩ настоява, че той не е извършил нищо незаконно и не е срещал никого от санкционираните. Според институцията Рос е в тясно сътрудничество с \"представители по въпросите на етиката на търговското министерство, за да гарантира най-високите етични стандарти\". Министерството добавя, че Рос \"като цяло подкрепя санкциите на администрацията срещу руски и други юридически лица\". По-късно Рос каза за Би Би Си и американската телевизия Си Ен Би Си, че \"няма нищо нередно в това Navigator да е свързана със \"Сибур\", а и нищо нередно не се е случило, тъй като последната компания не попада в списъка на санкционираните. Самата \"Сибур\" каза в съобщение в понеделник следобед, че е \"изненадана от политическия привкус\" на публикациите за бизнеса ѝ в някои медии. Според изявлението партньорите в компанията са направили \"всички възможни проверки\", за да проверят дали връзките с Navigator Holdings нарушават санкциите. Подобни нарушения \"не са открити\". Какво означават връзките на Рос за Тръмп Според Би Би Си връзките между създадената от Рос компания WL Ross & Co и Navigator Holdings са близки, а агенция \"Блумбърг\" разказва, че висшето ръководство на последната компания го е поздравило за номинацията му като министър на търговията в нюйоркски ресторант вечерта когато името му е било оповестено публично. Агенцията твърди още, че Рос е казал на изпълнителния директор на Navigator: \"Американската икономика ще расте, а Navigator ще има ползи от това.\" Клиент на компанията, свързана със \"Сибур\", е  PDVSA  - държавната петролна компания на Венецуела, санкционирана тази година. Отвъд контекста на \"руското разследване\" информацията за Рос няма пряка връзка с Тръмп. Същевременно отношенията между двамата предхождат връзките на Рос с руски бизнесмени. Милиардерът с инвестиции в множество компании по света влезе в екипа на Тръмп тази зима и си сътрудничи тясно с него в оформянето на търговската му политика, отбелязва \"Ройтерс\". Рос и Тръмп се познават от близо четвърт век. Според биографа на Тръмп Дейвид Кей Джонсън Рос е бил ключова фигура в усилията да задържи сегашния президент в бизнеса, когато казиното му \"Тадж Махал\" в Атлантик сити банкрутира. Джонсън пише, че Рос е видял \"стойността в името на Тръмп... ако не беше Уилбър Рос, Доналд Тръмп нямаше да е в Белия дом\".", "date": "2017.11.06", "title": "Министърът на търговията на САЩ е под натиск заради бизнес връзки с \"вътрешния кръг\" на Путин"}
{"url": "http://www.dnevnik.bg/sport/2017/11/06/3072673_katar_se_gotvi_da_osiguri_nai-bezopasnoto_svetovno/", "text": "Директорът по сигурността на световното първенство по футбол в Катар през 2022 г. Ал Мохамед ал Али е уверен, че страната е готова да приеме надпреварата въпреки  обтегнатите политически отношения в региона . \"Подготвени сме за всичко. Това ще бъде най-безопасното световно първенство досега. Работим усилено с национални, регионални и международни организации, държави и агенции\", заяви Ал Али пред \"Франс прес\". За осигуряването на реда по време на световното първенство ще бъдат наети допълнително полицаи от класиралите се страни за Катар 2022. Според Ал Али международните служители имат опит със справянето с хулиганите и ще помогнат при евентуални проблеми с тълпата. Като част от мерките по сигурността по време на световното първенство Катар ще ограничи продажбата на алкохол. Страната ще създаде също специални съдилища за арестуваните запалянковци. Изборът на Катар за домакин на световното вече предизвика много критики.  Таен доклад  през октомври определи шампионата в азиатската държава като проект с висок риск заради увеличаващия се политически риск в страната. Определянето на Катар за домакин на световното първенство беше последвано от множество съмнения за  купуване на гласове . В края на юни \"Билд\" публикува част от доклада по разследването на Етичната комисия на ФИФА, от който става ясно, че Катарската футболна асоциация е превела  2 млн. долара в сметката на 10-годишната дъщеря  на член на ФИФА.", "date": "2017.11.06", "title": "Катар се готви да осигури \"най-безопасното световно първенство по футбол\""}
{"url": "http://www.dnevnik.bg/bulgaria/2017/11/06/3072774_remont_promenia_dvijenieto_na_vsichki_vlakove_mejdu/", "text": "От днес до 9 декември за всички влакове, пътуващи между София и Перник, ще бъде въведена временна промяна в движението. Това се налага заради ремонт на жп линията в участъка между спирка Метал и гара Драгичево, съобщиха от БДЖ. Влаковете, които преминават в участъка на извършвания ремонт в интервала от 9:30 ч. до 16:40 ч., ще се движат София - Драгичево - София и Благоевград - Перник - Благоевград. На пътниците ще бъде осигурен превоз с автобуси в участъка между гарите Перник и Драгичево. Международният бърз влак от София за Солун, който заминава в 15 ч., вече ще тръгва с 25 минути по-рано и ще пътува по обиколен маршрут през гарите Разменна и Храбърско. Всички пътнически и бързи влакове, които се движат в сутрешните и вечерните часове, ще преминават в участъка на извършвания ремонт с намалена скорост и заради това ще бъдат въведени промени в графика им на движение.", "date": "2017.11.06", "title": "Ремонт променя движението на всички влакове между София и Перник"}
{"url": "http://www.dnevnik.bg/bulgaria/2017/11/06/3072764_prezidentut_radev_se_chudi_dali_da_naloji_veto_na/", "text": "Президентът Румен Радев все още няма позиция дали да върне промените в закона за съдебната власт (ЗСВ), с които беше осигурена възможност за бонус до шест заплати годишно за магистратите, които работят в специализираните съд и прокуратура. Промените бяха  приети  от парламента в края на октомври - на 27, въпреки че срещу тях възразиха и от съдебния съвет, и от съвета за развитие на съдебна реформа към министъра на правосъдието. Държавният глава има 15 календарни дни да обнародва промените. Срокът за това изтича в края на другата седмица, но от отговора на президентството стана известно, че правният съвет все още няма окончателно становище. Промените не са публикувани в съдържанието на излизащия утре Държавен вестник Измененията предвиждат размерът на бонуса да се определя по утвърдени от съответната колегия на Висшия съдебен съвет правила за индивидуална оценка на резултатите от дейността. Не стана известно какво точно ще представлява тази оценка. С промените се въведе или по-скоро се върна старият по-лек режим, по който магистратите могат да бъдат командировани от един съд или прокуратура в друг. Промените, свързани с по-високи възнаграждения за специализираните магистрати, бяха обосновани от вносителите - с новата компетентност на специализирания съд и прокуратура. От днес там вече ще се разследват случаите на висока корупция, както и на още близо 40 престъпления. Промените за сменената компетентност ще бъдат атакувани от Върховния касационен съд пред Конституционния съд (КС), стана известно след проведен пленума на върховните магистрати миналата седмица.", "date": "2017.11.06", "title": "Президентът Радев се чуди дали да наложи вето на бонусите за специализираните магистрати"}
{"url": "http://www.dnevnik.bg/kultura/2017/11/06/3072699_fotoizlojba_i_kniga_pripomniat_putepisite_na_radichkov/", "text": "Изложба с фотографии от пътуването на Йордан Радичков в Сибир ще бъде представен осмият том от събраните съчинения на писателя, публикувани от издателство \"Нике\". Кадрите, възстановени от фотографа Александър Сертев, документират пътешествието му до едно от най-суровите места на планетата през 1967 г. Оттам се ражда първият му пътепис - \"Неосветените дворове\", който впечатлява дотолкова читателите в Швеция, че по-късно Радичков е поканен в страната и я описва в \"Малка северна сага\". Самият том съдържа двата \"добре забравени\" пътеписа на големия български писател, както и за пръв път факсимилета от бележките му, в които сред непосредствените му впечатления от тайгата личи скицата на бъдещата му книга, разказват от издателство \"Нике\". Томът от известно време е на пазара, а на 15 ноември от 18.30 ч. ще бъде представен заедно с откриването на изложбата в Столична библиотека. За пътеписите ще говорят професорите Вера Ганчева и Инна Пелева, която като познавач на Радичков помага на \"Нике\" с това първо академично издание на събраните му съчинения. Радичков кръстосва Сибир в продължение на почти четири месеца, от по-големи градове до съвсем безлюдни кътчета на снежната пустош. Силно впечатление и диря в творчеството му оставя срещата му със сибирски шаман, която писателят често си спомня: \"Бог е един, каза шаманът, кръстосал ръце на гърдите си. Бог е един, религиите са различни; може и да го има, може и да го няма – не трябва да говорим. Трябва така живеем, все едно, че има бог. И ако не вярваме в него, да бъдем честни – е, това е вече самият бог. Вярата е като кладенеца, различни хора пият от нея, а водата в кладенеца винаги си остава една и съща\", пише той в \"Неосветените дворове\". \"Неосветените дворове\" е публикувана на множество езици и се радва на голям успех в Скандинавието, откъдето канят писателя да обрисува и техните земи. Така през 1980 г. се появява и \"Малка северна сага\", в която Радичков събира разказите си от различни посещения в Швеция, включително литературни срещи с Кърт Вонегът и Хайнрих Бьол, с мемоари от своето детство. Фотоизложбата носи името \"Неосветените дворове\" и ще остане в библиотеката до 30 ноември.", "date": "2017.11.06", "title": "Фотоизложба и книга припомнят пътеписите на Радичков от Скандинавия и Сибир"}
{"url": "http://www.dnevnik.bg/sport/2017/11/06/3072745_uest_hem_uvolni_slaven_bilich_za_da_spre_propadaneto/", "text": "Мениджърът на \"Уест хем\" Славен Билич беше уволнен, съобщиха от клуба. Хърватският специалист е освободен след слабото начало на сезона, което изпрати \"чуковете\" в зоната на изпадащите. \"Собственикът и бордът на директорите искат да изразят своите благодарности за работата на Славен и щаба му през последните две години и половина. Вярваме, че промяната е задължителна, за да продължи клубът позитивно напред\", се казва в изявлението на \"Уест хем\". Билич изведе \"чуковете\" в 111 мача във всички турнири, в които записа 42 победи, 30 равенства и 39 загуби. Хърватинът спечели средно по 1.33 точки на мач във Висшата лига, което е най-високият резултат за постоянен мениджър в историята на \"Уест хем\". Билич, който имаше договор до края на сезона, застана начело на \"чуковете\" през лятото на 2015 г. В първия му сезон във Висшата лига 49-годишният хърватин класира отбора на седмо място. Година по-късно \"Уест хем\" завърши 11-и. \"Чуковете\" започнаха слабо настоящия сезон, като след 11 мача се намират на 18-ото място с девет точки. Отборът има две победи, като превъзхожда единствено последния \"Кристал палас\" по този показател, който е с един успех. \"Тъжен съм и разочарован, но не от клуба. Очаквах го (уволнението), ако трябва да съм честен. Не си тръгвам с лоши чувства. Ще мине време и съм сигурен, че ще бъда горд от работата си тук\", заяви Билич пред \"Скай спортс\". Уволнението на Билич е четвъртата треньорска смяна от началото на сезона във Висшата лига. Хърватинът последва съдбата на  Франк де Бур ,  Крейг Шекспир  и  Роналд Куман . Според \"Скай спортс\" най-вероятният заместник на Билич е бившият мениджър на \"Евертън\", \"Манчестър юнайтед\" и \"Съндърланд\" Дейвид Мойс.", "date": "2017.11.06", "title": "\"Уест хем\" уволни Славен Билич, за да спре пропадането"}
{"url": "http://www.dnevnik.bg/biznes/2017/11/06/3072832_simeonov_nastoia_roza_damascena_da_bude_dobavena_v/", "text": "Вицепремиерът Валери Симеонов проведе разговор с китайския посланик Джан Хайджоу, като по време на срещата беше обсъден казусът с вноса в азиатската страна на български хранителни продукти със съдържание на ценната роза дамасцена, съобщиха от правителствената пресслужба. Неотдавна се разбра, че през март 2010 г. Департаментът по стандарти за безопасност на храните в Китай е приел и публикувал допълнителен списък с разрешените съставки за хранителни продукти в страната. Документът представлява т.нар. положителен списък на традиционно неядливи субстанции, които могат да бъдат влагани в хранителни продукти. Това предизвика сериозни притеснения сред българските производители на розово масло, че всичко, което не фигурира във въпросния списък, не може да бъде добавяно в хранителни продукти и разпространявано на китайския пазар. Хайджоу е поел ангажимент да проучи процедурата с китайските власти и да съдейства за включването на сорта роза дамасцена в списъка. Вицепремиерът Симеонов поиска това да стане в най-кратък срок. Двете страни се обединиха, че българските производители и търговци, изнасящи в Китай, нямат основание за безпокойство по отношение на износа на разрешените и до момента хранителни продукти, включващи съставки от роза.", "date": "2017.11.06", "title": "Симеонов настоя роза дамасцена да бъде добавена в разрешените съставки за хранителни продукти в Китай"}
{"url": "http://www.dnevnik.bg/photos/2017/11/06/3072272_snimka_na_denia_kalashnikov_pokaza_na_putin_nov_tejuk/", "text": "Тежък мотоциклет \"Иж\", създаден от концерна \"Калашников\", бе едно от постиженията, които бяха показани на руския президент Владимир Путин на изложбата \"Русия, устремена към бъдещето\" в Москва. Моторът, представен на щанда на корпорация \"Ростех\", е част от проекта \"Кортеж\" за проектиране и изработване на техника за превоз на първите лица на държавата, съобщи ТАСС. Двигателят е с мощност около 150 кс и може да вдига до 250 км/ч. Президентът бе съпроводен от духовните лидери на основните вероизповедания в страната. В една от залите всеки посетител можеше да посочи какви основни качества трябва да има \"бъдещият руснак\". Путин избра \"любов, доброта, милосърдие\".", "date": "2017.11.06", "title": "Снимка на деня: \"Калашников\" показа на Путин нов тежък мотоциклет"}
{"url": "http://www.dnevnik.bg/sport/2017/11/06/3072863_obshtinata_v_plovdiv_se_gotvi_da_dade_stadiona_i_teren/", "text": "Футболният \"Локомотив\" (Пловдив) ще получи стадиона си на концесия за 30 г., обяви кметът на града Иван Тотев. Той поясни, че ръководството на клуба вече е входирало искането да вземе на концесия спортния комплекс в парка \"Лаута\". \"Локомотив\" ще получи и 28 декара терен за изграждане на нова база. На клуба ще бъде отдадено място в район \"Тракия\" до средното училище \"Черноризец Храбър\". Плановете на черно-белите били да се изградят два нови терена. Срокът на концесията ще бъде бъзе за 15+10 години. От общината уточниха, че няма да се налага промяна на статута на мястото, тъй като е предназначено за образование и спорт. През март 2013 г., когато начело на \"Локомотив\" беше Веселин Марешки,  общината даде стадиона на клуба с договор за наем за 10 години . В края на миналата година собственикът на клуба  Христо Крушарски заяви намерения да вложи 16 млн. лева в базата . \"С тази сума ще построим стадион по проекта, който представихме преди няколко месеца, ще се изградят още две тренировъчни терена, както и ще се подобри инфраструктурата на целия комплекс. Стадионът ще отговаря на четвърта категория на УЕФА. Сега на ход е местната власт\", каза тогава бизнесменът.", "date": "2017.11.06", "title": "Общината в Пловдив се готви да даде стадиона и терен за база на футболния \"Локомотив\""}
{"url": "http://www.dnevnik.bg/razvlechenie/2017/11/06/3072861_tri_bulgarski_filma_sa_nominirani_za_evropeiskite/", "text": "\"Пощальонът\" (The Good Postman) на българския режисьор Тонислав Христов е сред шестте филма, номинирани за Европейска филмова награда в категорията за документално кино, съобщава \"София филм фест\". Селекцията беше обявена на фестивала в Севиля през уикенда, седмица след като стана известно, че българско-белгийската копродукция \"Белгийският крал\" ще се състезава за най-добра комедия. Така заедно с номинацията за дебют за \"Безбог\" на Ралица Петрова заглавията с българско участие тази година стават три. Престижните отличия се връчват от Европейската филмова академия (EФА), чиито няколко хиляди членове - по аналогия с американските оскари - гласуват и за номинациите. Тази година е трийсетото им юбилейно издание, а церемонията по награждаването ще се състои на 9 декември в Берлин. \"Пощальонът\" на Тонислав Христов дебютира в конкурса на \"Сънданс\", мина и през най-авторитетния фестивал за документално кино в Европа - IDFA в Амстердам. Това е трета номинация за български документален филм на ЕФА след успеха на Адела Пеева с \"Чия е тази песен?\" и \"Развод по албански\". Българо-финландската копродукция на Тонислав Христов ще се състезава с \"Austerlitz\" на Сергей Лозница, \"Communion\" на полската режисьорка Анна Замецка, \"La Chana\" със сценарист и режисьор Лучия Стойевич и \"Stranger In Paradise\" на холандеца Гуидо Хендрикс. \"Белгийският крал\", който откри тазгодишния \"София филм фест\" и в който участват актьори като Валентин Ганев и Нина Николина, е първата българска номинация в комедийната категория. В най-голямата категория - за европейски филм, конкуренцията е сериозна. \"Нелюбов\" на Андрей Звягинцев и \"120 удара в минута\" на Робен Кампийо (които са номинирани редом с германско-българската копродукция \"Уестърн\" за наградите ЛУКС) ще се състезават с \"Другата страна на надеждата\" на Аки Каурисмаки, On Body And Soul на унгарската режисьорка Илдико Еньеди, спечелил \"Златна мечка\" в Берлин, и \"Квадратът\" на Рубен Остлунд, носител на \"Златната палма\" от Кан 2017. Същите автори си оспорват приза за режисура заедно с Йоргос Лантимос и новият му филм The Killing Of A Sacred Deer.", "date": "2017.11.06", "title": "Три български филма са номинирани за Европейските филмови награди"}
{"url": "http://www.dnevnik.bg/photos/2017/11/06/3072749_fotogaleriia_da_ulovish_pelikan/", "text": "Всяка есен служителите на зоопарка в чешкия град Либерец водят истинска битка с пеликаните, за да ги преместят в зимната им клетка.", "date": "2017.11.06", "title": "Фотогалерия: Да уловиш пеликан"}
{"url": "http://www.dnevnik.bg/video/2017/11/06/3072883_video_drugite_novini/", "text": "Хидрогенът настъпва в автомобилната територия Френски арт изненади в Киномания Три филма в битката за наградите на ЕФА Фаворити за компания в самолета", "date": "2017.11.06", "title": "Видео: Другите новини"}
{"url": "http://www.dnevnik.bg/politika/2017/11/06/3072891_dbg_preduprejdava_che_vsiako_razdelenie_vdiasno_shte/", "text": "Членовете на Националния съвет на \"Движение България на гражданите\" (ДБГ) предупреждават \"отделни представители на ръководствата на ДСБ и \"Да, България\", че действията им на разделение ще помогнат на БСП да се върне във властта. \"Изказваме опасенията си от сепаратистките действия, които отделни представители на ръководствата на ДСБ и \"Да, България\" предприемат. Публично и приятелски отправяме предупреждението, че такива действия на разделение удобно ще обслужат интересите на ГЕРБ и ще помогнат на БСП да се върне във властта. Всяко разделение ще повтори печално съдбата на парламентарната група на Реформаторския блок, разцепена от собствения си съпредседател, тогава председател на ДСБ\", се казва в решенията на  проведения вчера  Национален съвет на партията. Обединения в цялата страна с дясноцентристки политически и граждански формати, наречени Реформаторски общности за демокрация (РОД), инициира още ДБГ. Целта им е \"разбиването на феодалния модел на ГЕРБ в местната власт, убедително участие на местните избори и на евентуални предсрочни парламентарни избори\". Според ДБГ мандатоносителят ГЕРБ отказва да се борят с корупцията още от първия им мандат, а непоследователната им икономическа политика обслужва непублични интереси. Инициативата на ДБГ е поне третият обявен проект за обединение на определящи се като десни партии, в който участват партии от Реформаторския блок. ДСБ и \"Да, България\" разговарят за  общо явяване на местните избори , които предстоят през 2019 г., а Найден Зеленогорски (ДБГ) във вторник обяви, че  Реформаторският блок ще се разширява.  Предизборната коалиция \"Нова република\", която беше изградена около ДСБ, още съществува.", "date": "2017.11.06", "title": "ДБГ предупреждава, че всяко разделение вдясно ще върне БСП във властта"}
{"url": "http://www.dnevnik.bg/kultura/2017/11/06/3072696_panairut_na_knigata_vse_pak_shte_e_v_ndk/", "text": "Коледният панаир на книгата все пак ще се проведе в НДК. Това потвърдиха пред \"Дневник\" организаторите от Асоциация \"Българска книга\" (АБК), след като по-рано казаха, че ще се премести в  \"Интер експо център\" . Решението е окончателно, заявиха от АБК, а датите на провеждането му са 12 - 17 декември. Изборът на място е бил преразгледан на редовното заседание на асоциацията в четвъртък, след като издатели възнегодуваха срещу местенето в \"Интер експо център\". От отворено писмо на издателство \"Милениум\" тогава стана известно, че причината за него е в увеличението на наема в НДК ( от 7 на 10 лв на кв.м,  по думите на ръководството на двореца) и изискванията към ремонтираната база. А след публикация в свързания с издателството сайт ПИК (\"СКАНДАЛ В ПИК! Министър Боил Банов и НДК изгониха културата с безумни наеми - издатели в шок от рекета на двореца уж заради европредседателството\") министърът на културата заяви, че като принципал на НДК би искал това знаково събитие да остане в Двореца. От асоциацията коментираха пред \"Дневник\", че въпросът е бил решен демократично от членовете й, след като дворецът се е отказал от повишението на наемите. Панаирът ще е първият голям форум след ремонта на НДК, който би трябвало да е завършен на 15 декември.", "date": "2017.11.06", "title": "Панаирът на книгата все пак ще е в НДК"}
{"url": "http://www.dnevnik.bg/sviat/2017/11/06/3072854_izraelski_istorik_ruskata_poziciia_za_spasiavaneto_na/", "text": "Руската позиция, че Червената армия е отговорна за спасяването на българските евреи, е абсурдна, но в нея има и известна логика, каза ръководителят на центъра \"Симон Визентал\" в Ерусалим, Ефраим Цуроф, цитиран от \"Джерузалем пост\". Той има предвид твърдението на външното министерство в Москва, че настъплението на Червената армия вероятно е предотвратило масовото изтребление на хиляди евреи, включително в България. Цуроф - историк, който издирва от години нацистки престъпници - коментира спора между София и Москва за българските евреи, започнал миналата седмица. Тогава в изявление по повод на антиционистки надпис върху Паметника на съветската армия в София (впоследствие изтрит) говорителят на руското външно министерство Мария Захарова  каза:  \"В годините на Втората световна война благодарение на (съветските) воини е предотвратена депортацията на евреите от България и по този начин около 50 000 души бяха спасени от неминуема гибел.\" Думите ѝ предизвикаха реакция от българския външен министър  Екатерина Захариева  и  институцията  ѝ, министъра на отбраната  Красимир Каракачанов , и президента  Румен Радев , който допусна, че изявлението може да е \"провокация\". В края на седмицата руското посолство в София  изтъкна  приноса на България за спасяване на евреите. Малко по-късно обаче председателят на Руското военноисторическо общество (РВИО) Михаил Мяхков защити позицията на външното министерство в Москва, според което руските воини са предотвратили депортацията на евреите от България. Мяхков  посочва:  \"Главният аргумент за заемането на подобна позиция от българските власти е била променената обстановка на военните фронтове, победата на Червената армия край Сталинград и Курск, жертвите на съветския народ, дадени за освобождаването и на своята страна, и на страните от Европа.\" Конкретно за българския случай Цуроф смята, че е абсурдно да се приписват заслуги на Червената армия. \"Не така са били спасени евреите\", казва той в отговор на коментара на Захарова. \"Евреите са били спасени заради съпротивата на някои важни личности в България срещу депортациите. Позицията му за коментара на Мяхков, препубликуван и от руското посолство в София, е малко по-различна. \"Истина е, че много повече евреи щяха да загинат по време на холокоста без Червената армия, но това са два отделни въпроса... Няма съмнение, че приносът на Червената армия в разгрома на нацистка Германия, която в края на краищата прекъсва окончателното решение (на еврейския въпрос - бел. ред.), е от огромно значение,\" смята Цуроф. Затова според него аргументът на Мяхков, че нацистите биха могли в други обстоятелства да принудят българските власти да участват в Холокоста, има известна тежест, пише \"Джерузалем пост\". Официалният израелски мемориал на Холокоста \"Яд Вашем\" е присъдил почетната титла \"праведник от народите на света\" на подпреседателя на Народното събрание Димитър Пешев, покойния софийски митрополит Стефан, пловдивския митрополит Кирил и още 17 българи. Тази титла се присъжда на хора, които не са евреи, но са рискували живота си, за да спасят евреите от депортация и попадане в лагерите на смъртта.", "date": "2017.11.06", "title": "Израелски историк: Руската позиция за спасяването на българските евреи не е лишена от логика"}
{"url": "http://www.dnevnik.bg/sviat/2017/11/06/3073003_strelbata_v_teksas_e_prichinena_ot_semeen_problem/", "text": "Стрелецът, който уби 26 души в църква в щата Тексас, вероятно е бил подтикнат да действат заради семейно разногласие. Това заяви Фрийман Мартин, представител на органите на реда на щата, предаде \"Франс прес\", цитирана от БТА. \"В това семейство е имало разногласие\", каза той. Мартин съобщи, че тъщата на нападателя Девин Патрик Кели е посещавала църквата, в която той стреля. Според \"Ройтерс\" той ѝ изпращал заплашителни текстови съобщения. \"Имало е семеен проблем в семейството (и сред роднините), обясни Фрийман. \"(Тъщата) посещаваше църквата. Знаем, че ѝ е изпращал... че е получавала заплашителни съобщения от него,\" каза той. Федералното бюро за раследване на САЩ междувременно съобщи, че засега не се води разследване за тероризъм. По-рано днес местен шериф каза, че сватовете на нападателя са ходели в църквата от време на време, но в момента на нападението не са били там. Кели е бил военнослужещ в американските военновъздушни сили. През 2012 г. е бил осъден от военен съд за насилие над съпругата и детето си.", "date": "2017.11.06", "title": "Стрелбата в Тексас е причинена от семеен проблем, смятат разследващите"}
{"url": "http://www.dnevnik.bg/sport/2017/11/06/3073017_septemvri_vze_chetvurta_poredna_pobeda_s_10_v_purva/", "text": "Септември\" постигна четвъртата си поредна победа в Първа лига. Воденият от Николай Митов отбор го направи така, както и в предните си три срещи - с 1:0, този път срещу \"Пирин\". Гола вкара Борис Галчев в деветата минута. С успеха си \"Септември\" се изкачи на деветото място с 19 точки, а \"Пирин\" е 12-и с 13. Във втората минута Анти Рениа излезе само срещу Янко Георгиев, но стреля право във вратаря. Седем след това домакините излязоха напред, след като Галчев се измъкна зад защитата и преодоля Благой Макенджиев за петия си гол през сезона. Ишмаел Байду в 17-ата минута пропусна добра възможност да удвои резултата. След него и Мартин Тошев не се възползва от подаване на Весели. През второто полувреме \"Пирин\" заигра по-добре и имаха голямо превъзходство. Това обаче не се отрази на резултата и заради големия брой пропуски. В 73-ата минута Станислав Костов остана сам срещу Георгиев, но стреля право в него и топката напусна в ъглов удар. Минута преди края на срещата \"Септември\" пропиля възможност за втори гол. Първо Байду стреля по диагонала, а Макенджиев изби. Топката попадна в Галчев, който от няколко метра на празна вратата пропусна.", "date": "2017.11.06", "title": "\"Септември\" взе четвърта поредна победа с 1:0 в Първа лига"}
{"url": "http://www.dnevnik.bg/photos/2017/11/06/3072648_fotogaleriia_svetovnite_snimki_na_denia_-_6_noemvri/", "text": "Луната се издига над базиликата ''Сакре Кьор'' в Монмартър, Париж.", "date": "2017.11.06", "title": "Фотогалерия: Световните снимки на деня - 6 ноември"}
{"url": "http://www.dnevnik.bg/bulgaria/2017/11/06/3073018_cvetanov_potvurdi_che_ministurut_na_zdraveopazvaneto/", "text": "Новият министър на здравеопазването няма да е лекар. Това потвърди пред медиите в Русе зам.-председателят на ГЕРБ Цветан Цветанов. В събота премиерът Бойко Борисов обяви, че има кандидатура за поста на подалия оставка ген. Николай Петров, а днес политическият съвет на управляващата коалиция утвърди официалната номинация. Име не беше съобщено, но източници на \"Дневник\" съобщиха, че това ще е сегашният зам.-министър на финансите и дългогодишен участник в Надзорния съвет на здравната каса Кирил Ананиев.", "date": "2017.11.06", "title": "Цветанов потвърди, че министърът на здравеопазването няма да е лекар"}
{"url": "http://www.dnevnik.bg/bulgaria/2017/11/06/3073022_pojar_izbuhna_v_mesokombinat_vuv_veliko_turnovo/", "text": "Голям пожар избухна тази вечер в месокомбината във Велико Търново. Вече трети час горят повече от 500 квадратни метра складови площи и халета с хладилни инсталации, съобщи БНР.  МВР потвърди информацията като съобщи, че огънят е обхванал производствено хале на площ 6 дка, в което има оборудване за производство и съхранение на месни продукти. В действията по погасяване на пожара участват 12 пожарни екипа и автомеханична стълба. Целият свободен от дежурство състав, заедно с огнеборци от Габрово, Горна Оряховица, Павликени, Полски Тръмбеш, Свищов и Елена, също са на терен и са се включили в потушаването на огъня. Не са отчетени замърсявания над нормите при направените замервания на въздуха във Велико Търново, информира пресцентърът на вътрешното ведомство. Не се съобщава за пострадали, нито причината за пожара. ", "date": "2017.11.06", "title": "Пожар избухна в месокомбинат във Велико Търново"}
{"url": "http://www.dnevnik.bg/sport/2017/11/06/3073028_tervel_pulev_shte_izleze_sreshtu_bivsh_svetoven/", "text": "Тервел Пулев ще срещне бившия междинен шампион на Световната боксова асоциация (WBA) Валери Брудов в боксова гала-вечер. Мачът ще се проведе на 11 ноември в Берлин. Руснакът има 18-годишен опит на професионалния ринг. В кариерата си има 44 победи, като 30 от тях са с нокаут. Той е допуснал 13 загуби, като осем от тях са с нокаут. Първият опит на Брудов да стане световен шампион завърши с неуспех. На 27 януари 2006 г. в Атлантик сити той загуби от Върджил Хил с единодушно съдийско решение. На 2 декември 2006 г. в зала \"Берси\" в Париж той победи с технически нокаут панамеца Луис Пинеда и стъпи на върха. До момента в кариерата си Брудов е бил общо седем пъти официален претендент за световната титла. За Тервел Пулев предстоящият мач в Берлин ще бъде пета в професионалната му кариера. Първите си четири мача той спечели с нокаут. Наскоро  Пулев трябваше да се качи на ринга срещу американеца Бритън Норууд в Чикаго, но мачът пропадна .", "date": "2017.11.06", "title": "Тервел Пулев ще излезе срещу бивш световен шампион в Берлин"}
{"url": "http://www.dnevnik.bg/politika/2017/11/06/3073021_centralnata_izbiratelna_komisiia_iska_50_mln_leva_za/", "text": "Централната избирателна комисия (ЦИК) е поискала 50 млн. лева от Министерството на финансите, за да осигури машинно гласуване във всички секции на следващите избори. Това се разбра от интервю на бившия депутат от Реформаторския блок Петър Славов за Би Ти Ви днес. От избирателната комисия обясниха пред \"Дневник\", че целта била държавата да закупи машини за гласуване за всички секции. Според разпоредбите в Изборния кодекс на извънредния парламентарен вот на 26 март във всички секции в страната трябваше да има възможност за машинно гласуване. Затова бе обявена  обществена поръчка за наемане на 12 500 машини за гласуване с прогнозна цена от 15 млн. лева без ДДС , но заради кратките срокове се яви един кандидат, който по-късно обяви, че не може да изпълни поръчката. При сега действащия Изборен кодекс на следващите редовни избори през 2019 г., които ще бъдат за евродепутати, трябва да има възможност за машинно гласуване във всички секции. От ЦИК смятат, че е по-добре машините да се закупят, отколкото да се наемат. Засега в комисията нямат информация дали цялата искана сума ще бъде отпусната в бюджета за 2018 г. Според Петър Славов с това предложение ЦИК се опитвала да саботира машинното гласуване, тъй като по думите му нямало финансов министър, който да отпусне тези пари. По информация на \"Дневник\" преди два месеца се е провела среща между представители на ЦИК, \"Информационно обслужване\" и управляващите, на която са били изказани мнения, че машинното гласуване крие повече рискове, отколкото преимущества. На изборите за евродепутати през 2019 г. трябва да бъде въведено и дистанционното електронно гласуване, за каквото референдум инициира президентът Росен Плевнелиев. Бюджетът  за пилотната система е 1.5 млн. лева .", "date": "2017.11.06", "title": "Централната избирателна комисия иска 50 млн. лева, за да купи машини за гласуване"}
