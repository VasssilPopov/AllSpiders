{"url": "https://www.dnevnik.bg/sviat/2019/10/30/3984824_tuitur_niama_da_razprostraniava_politicheska_reklama/", "text": "Туитър\" - най-влиятелната услуга за кратки съобщения и една от една от най-популярните социални мрежи в света, спира от 22 ноември разпространяването на политическа реклама. \"Решихме да прекратим всякаква политическа реклама в \"Туитър\" в глобален мащаб\",  обяви  главният изпълнителен директор на компанията Джак Дорси. \"Вярваме, че разпространяването на политическо послание трябва да бъде заслужено, а не купено.\" Последната политическа реклама ще бъде разпространена на 15 ноември. Ще има някои изключения, като например рекламите в подкрепа участието на гласоподавателите в избори. \"Ройтерс\" коментира, че това е резултат от растящ натиск над социалните мрежи да блокират опити чрез фалшива информация да се манипулират избори. Същото важи и за \"Фейсбук\", призовавана да не публикува повече невярна информация. Засега съоснователят и изпълнителен директор Марк Зукърбърг отказва с доводите, че не могат да цензурират политици и че тази платформа все пак е достъпна за кандидати с по-малко средства за кампания, докато при пълно блокиране вече управляващи и добре платени политици така или иначе ще могат да си купуват телевизионно и медийно време и пространство. \"Едно политическо послание заслужава да стигне до хората, които са решили да следват нечий профил или да споделят определен туит\", смята Джак Дорси. \"Да се плаща за достъп премахва това решение и принуждава хората да четат едно силно оптимизирано и нацелено политическо послание. Вярваме, че подобно решение не бива да бъде компрометирано от парите.\" От думите му се разбира, че той няма предвид съобщения с невярно съдържание, които разпространяват политици. \"Туитър\" е най-мощното средство за пряк достъп до избирателите на президента Доналд Тръмп, който има 66.4 млн. последователи на профила му. \"Интернет рекламата е все по-влиятелна и много ефективна за търговски реклами, но тази власт нови значителни рискове в политиката, където може да бъде използвана за въздействие върху гласове, засягащи живота на милиони\", пише още Дорси. \"Мислехме да спрем рекламите само за политиците кандидати, но рекламирането на определени теми е един от начините това да се заобикаля. В допълнение, не е честно всички, освен кандидатите в политиката, да купуват реклама за теми и въпроси, които искат да прокарат. Така че спираме и това.\" Дорси допълва, че в компанията осъзнават, че са само малка част от една много по-голяма екосистема на политическата реклама. \"Някои може да твърдят, че днешното ни решение може да фаворизира вече управляващите. Но ние сме виждали много социални движения да достигат огромен мащаб без никаква политическа реклама. Убеден съм, че това само ще се разраства.\" Любопитно е, че Дорси призовава и за \"мислеща за бъдещето регулация на политическата реклама (което е много трудно да се направи\". Той допълва, че изискванията за прозрачност кой точно стои зад определени реклами, е напредък в това отношение, но не достатъчен. \"И накрая - не става дума за свобода на словото. Става дума за плащането с цел по-добър достъп. А за плащането да се увеличи обсегът на политическото говорене има значителни последици, с които днешната демографска структура може да не е подготвена да се справи\", казва още директорът на \"Туитър\". Според него си струва заради всичко това компанията да направи крачка назад.", "date": "2019.10.30", "title": "\"Туитър\" няма да разпространява политическа реклама"}
{"url": "https://www.dnevnik.bg/sport/2019/10/30/3984468_tron_kamera_na_jivo_emocii_i_sulzi_kak_beshe/", "text": "За култа на аржентинците към Диего Марадона може да се говори много. Това, което стана във вторник в Росарио обаче, беше определено като емоционално, вълнуващо и дори сюрреалистично. Марадона се завърна на стадиона на \"Нюелс олд бойс\", където игра през 90-те години на миналия век. Този път той дойде като съперник, тъй като е начело на \"Химнасия\" (Ла Плата). Легендата на световния футбол беше посрещнат като герой. В часовете преди мача стотици привърженици на домакините му направиха своеобразна серенада, която той прие с удоволствие.    На стадиона ръководството на \"Нюелс олд бойс\" връчи на Марадона скъп подарък - фланелка с номер 10 и надпис \"Доня Тота\", посветен на майка му Далма Салвадора Франко. Бившият футболист се разчувства и разплака. Последва бурното посрещане на препълнения стадион. Там за Марадона имаше нова изненада - трон, от който да ръководи мача. Пред публиката той загатна, че някой ден ще се завърне в клуба. По време на двубоя Марадона стоеше на трона си и отпиваше от енергийна напитка. Всяко негово действие можеше да се следи на живо в \"Ютюб\". Футболистите на \"Химнасия\" добавиха още емоции, като постигнаха най-голямата си победа като гост от 23 години след гръмкото 4:0 в Росарио. За \"Химнасия\" това беше втора победа през сезона, но и втора в последните три мача, като отборът е предпоследен със седем точки.", "date": "2019.10.30", "title": "Трон, камера на живо, емоции и сълзи: как беше посрещнат Марадона в Росарио"}
{"url": "https://www.dnevnik.bg/sviat/2019/10/30/3984475_bezopasnata_zona_v_siriia_shte_se_suzdade_po_vreme_na/", "text": "Турция и Русия започват много скоро работата си по създаване на т.нар. безопасна зона в Сирия, обяви министърът на отбраната Хулуси Акар, цитиран от \"Хюриет дейли нюз\". Според ръководителя на комуникациите на турското президентство Фахретин Алтун изграждането ѝ ще започне именно в хода на патрулите. Те станаха възможни, след като изтече срокът от 150 часа, който имаха кюрдските бойци от Сирийските демократични сили (SDF) да се изтеглят от 30-километровата зона по границата. Анкара до вчера твърдеше, че изтеглянето не се случва напълно. След коментари от Москва обаче турските власти се съгласиха с Русия, че SDF са изпълнили условието, направи го лично и турският президент Реджеп Тайип Ердоган. \"Ще създадем (зоната - бел. ред.) със съвместното патрулиране, независимо дали (SDF) са се изтеглили\", написа все пак Алтун в туитър. Напускането на кюрдските сили, за което говори Русия, стана с помощта на руска военна полиция и сирийската армия. В началото патрулите ще са само в зона на най-много 10 км от границата. Те няма да обхващат единствено град Камишли край североизточната граница.", "date": "2019.10.30", "title": "\"Безопасната зона\" в Сирия ще се създаде по време на руско-турските патрули"}
{"url": "https://www.dnevnik.bg/evropa/2019/10/30/3984440_nov_referendum_za_brekzit_ili_izbori_-_koe/", "text": "Когато бившият британски премиер Тереза Мей обяви преди две години, че иска предсрочни избори, не всички бяха доволни. Британските депутати снощи  подкрепиха предложението  на премиера Борис Джонсън за избори на  12 декември . Парламентът ще бъде разпуснат идната сряда за кампания, която ще продължи пет седмици и ще се фокусира върху Брекзит, след като Джонсън не успя да изпълни обещанието си страната да напусне ЕС на 31 октомври  със или без сделка.  Изходът бе отложен  за 31 януари  с опция да се осъществи и по-рано, ако все пак сделката за него получи одобрението на парламента. Би Би Си обобщава какви са обществените нагласи. Искат ли хората избори отново? Най-простият въпрос бе поставен от Ipsos Mori. Хората бяха попитани дали подкрепят, или са против \"незабавни общи избори\". За са 44%, а против – 27%. Почти трима на всеки 10 (29%) казват, че не са нито за, нито против или че не знаят. Подобни резултати са получени и от Opinium и YouGov, когато попитали избирателите дали трябва да се проведат избори, ако Брекзит бъде отложен, каквото стана. Данните далеч не говорят за ентусиазъм за избори. Според YouGov само един на всеки четирима (25%) мисли, че вотът ще сложи край на безизходицата около Брекзит. Какво да има – избори или референдум? Различна е картината, когато избирателите биват питани дали мислят, че следващата стъпка в процеса на Брекзит трябва да са избори или референдум. Има няколко важни разлики в начина, по който агенциите са питали за този избор. Въпреки това почти всички установяват, че малко повече хора предпочитат референдум пред избори, въпреки че нито една от опциите не е подчертано популярна. Panelbase и YouGov са попитали дали избори или референдум ще са по-добрият начин за излизане от безизходицата около Брекзит. Резултатът е, че около 40% подкрепят референдум, а 33% - избори. Други анкети са включили идеята за провеждане на избори или референдум заедно с друг начин за постигане на напредък по Брекзит – продължаване на преговорите с ЕС, още време за обсъждане на сделката в парламента или сформиране на правителство на националното единство. С едно изключение, проучване от миналата седмица на Opinium, в което 31% са посочили избори, а 23% - референдум, от анкетите става ясно, че нов референдум е по-популярният курс на действие. Какво искат привържениците и противниците на Брекзит? Когато хората са питани просто дали подкрепят, или са против избори, между половината и две трети от гласувалите за оставане в ЕС през 2016 г. казват, че подкрепят избори. Само около една трета са против идеята. Тези, които са гласували за Брекзит на референдума обаче, са или поравно разделени, или открито против. Относителното нежелание на тази група да подкрепи избори може да изглежда изненадващо, предвид че изборите сега се предлагат от правителство, което иска да осъществи Брекзит. То обаче може да отразява вярата сред подкрепящите оставането, че избори може да доведат до промяна на правителството. Искащите Брекзит може да са притеснени, че това действително ще стане. Референдум за излизане от задънената улица Когато хората са поставени пред вариантите избори или референдум за излизане от безизходицата около Брекзит, се получава обратното. Гласувалите за оставане далеч повече харесват идеята за втори референдум, отколкото за избори. Поддръжниците на Брекзит изглеждат относително по-благосклонни към перспективата за избори. Проучванията, включили допълнителна опция, разкриват същата картина. Дори и анкета на Opinium, в която по изключение повечето предпочитат избори пред референдум, 44% от гласувалите за оставане искат референдум, а само 20% - избори. Сред гласувалите за излизане 6% предпочитат референдум, а 44% - избори. Различните възгледи Партиите, които са против Брекзит , подкрепят идеята за референдум. В момента според проучванията нов референдум може да доведе до крехко мнозинство в подкрепа на отмяна на решението за излизане от ЕС. С 52% за оставане и 48% за напускане средните резултати от сегашните анкети са обратни на резултата от референдума през 2016 г. В същото време обаче изглежда, че консерваторите на Борис Джонсън, който иска да осъществи Брекзит без референдум, може да спечелят изборите.", "date": "2019.10.30", "title": "Нов референдум за Брекзит или избори - кое предпочитат британците"}
{"url": "https://www.dnevnik.bg/ot_vas/chitatelski_dnevnik/2019/10/30/3983476_kogato_izbiratelite_sa_poveche_ot_bjuletinite/", "text": "Прекарах четиринайсет часа в избирателната секция на с. Брягово, община Първомай, в качеството си на застъпник за независим кандидат за кмет на селото. Живея тук от почти четири години и в неделя видях близо 400 от 511-те регистрирани жители с право на глас. Висока избирателна активност, която надминава тази от 2015. От началото на изборния ден се знаеше, че бюлетините за кмет на селото са 400, а за общински съветници и общински кмет – 500. При брой на регистрираните избиратели – 511. От 7 ч. сутринта всички се вайкахме какво ще правим, като свършат бюлетините Около 19.30 бюлетините за кмет на селото се изчерпаха. От 400 бройки първата отиде за образец на външното табло. А последната за образец за копиране на нови бюлетини на ксерокса от бряговското читалище \"Развитие\". Това решение (РЕШЕНИЕ №1577-МИ София, 27.10.2019, достъпно на  www.cik.bg ) ни беше оповестено от представители на ОИК - Първомай, на място. Изведнъж ме сполетяват мисли за демокрацията и гняв към присъстващите, които клатят глава в съгласие. \"Ами, какво толкова. Ще пишем протоколи към всяка нова бюлетина\"; \"Готово, оправен е проблемът\"; \"Това ни казаха от ЦИК. Нищо повече не можем да направим\". Завихрят се спорове между наблюдатели, застъпници, хора от комисията. Отвън се събира тълпа. Оформят се два лагера. Мен ме хващат нервите и започвам да им говоря за демократични принципи и европейски ценности. \"Ние новодошлите\" пак правим проблеми... 19.50 ч е. Влизат последните двама гласоподаватели. Единият, бивш \"враг на народа\", е известен с това, че винаги гласува в последните пет минути. Абсолютно се противи да даде гласа си върху набързо копираната бюлетина. Казват му: \"Ако искаш. Това е положението.\" \"Е как ще гласувам върху тоя лист. Той прозира.\" \"Ще напишем протокол, не се притеснявай.\" Няма и химикалка в кабината. Единият от застъпниците му подава негова, друг застъпник изкрещява: \"Не може, бе, с твоя химикалка! Комисията има резервни.\" \"Значи с импровизирани бюлетини може, но с импровизирана химикалка не може\", мисля си аз. Как да е, за всекиго имаше бюлетина.  Изборният ден приключи. Със съмишленици отвън пред секцията започваме да подаваме жалби и сигнали. Няма отзвук. Кой ще ни обърне внимание?! Избори са – къде ти София, къде ти Брягово! И проблемът не е на партийно ниво, а опира до спазването на Изборния кодекс и решения на ЦИК. След края на изборния ден започва броенето на бюлетините. Не го дочаквам. \"Имаш дете за приспиване\", казват ми. Аз им отвръщам безгласно: \"К‘во ще ви следя броенето на нелегитимни бюлетини.\" Вкъщи започваме да четем Изборния кодекс: В кодекса не успяхме да открием информация за \"изобретяване\" на бюлетини, но на 27 октомври станахме свидетели на неспазване на Изборния кодекс от изборна комисия. Или не сме разбрали добре. Или: ЦИК избира да пренебрегне правото на гласоподавателя да изрази волята си тайно, за да може все пак да я изрази, защото пък не може да му отнеме изобщо правото да гласува. Но поради допуснатата административна грешка на гласоподавателя автоматично му е отнето правото да гласува, защото не са му осигурили необходимата оригинална бюлетина, която би следвало да е част от общото тесте. И така, изборният ден за мен приключи. Резултатите са ясни, но изборите не бяха легитимни.", "date": "2019.10.30", "title": "Когато избирателите са повече от бюлетините"}
{"url": "https://www.dnevnik.bg/sviat/2019/10/30/3984505_dogovorut_s_gurciia_se_zamraziava_chastichno_zaradi/", "text": "Основни моменти в Преспанския договор, подписан с Гърция за смяната на името на Северна Македония, няма как да се изпълнят. За това предупреди македонският премиер Зоран Заев дни след като експерти отбелязаха рисковете от забавянето на преговорите с Европейския съюз, появили се за договора, сложил край на десетилетния спор. \"Определени глави ще бъдат замразени, защото не може да се приложат. Ще опитаме да ги приложим, но двете са свързани едно с друго,\" коментира Заев в интервю за гръцкия канал на \"Евронюз\", цитирано от  \"Катимерини\" . Става дума основно -  както допускаха гръцки експерти  - за вътрешната употреба на името на Северна Македония, наричала се само Македония допреди подписването на договора. Пълното въвеждане на името за вътрешна употреба (\"червена линия\" на Атина, която Скопие прие) е обвързано с началото на преговори за членство в Европейския съюз, срещу което Франция оказа съпротива този месец. Мярката бе замислена като гаранция, че Гърция няма да блокира преговорите, тъй като правеше именно това години наред заради спора за името. \"Съдбата на договора зависи от изборите\" Заради европейската блокада в Северна Македония ще има избори през април. Премиерът предупреди, че \"няма алтернатива\" на членството в ЕС и че \"ако светлината от звездите на знамето на Европейския съюз угасне, ще остане само тъмнина. И може да се изгубим в тази тъмнина.\" Междувременно основната опозиционна партия ВМРО-ДПМНЕ, която бе противник на Преспанския договор, но се раздели в оценката си за референдума за името миналия септември, започна да коментира как изборите могат да се отразят на историческото споразумение. \"Съдбата на Преспанския договор ще зависи от резултатите от изборите,\" обяви лидерът ѝ Християн Мицкоски в интервю  за сръбския в. \"Политика\" . \"Ако имаме стабилно мнозинство от две трети в парламента и мнозинство от депутатите от другите етнически общности, се отваря възможност за връщане с крачка назад\", каза той, без да навлиза в подробности каква крачка може да се има предвид. Същевременно Мицкоски добави, че \"(Северна) Македония трябва да се върне бързо по пътя към пълноправно членство в ЕС, а това изисква да се коригира грешката.\" \"Няма договор, който да може да ми забрани да бъда македонец, който говори македонски език и който е от Македония. Концепцията ни е: \"Не\" на антиквизацията и \"не\" на севернизацията, а \"да\" на завръщането на македонизма в (Северна) Македония.\"", "date": "2019.10.30", "title": "Договорът с Гърция се замразява частично заради преговорите с ЕС, предупреди Заев"}
{"url": "https://www.dnevnik.bg/evropa/2019/10/30/3984526_desniiat_radikalizum_se_razprostraniava_v_germaniia/", "text": "Ръководителят на на германската агенция за вътрешно разузнаване заяви, че войнствени десни привърженици се смесват с не толкова радикални консерватори, за да направят екстремизма по-приемлив и по-труден за откриване, предаде \"Ройтерс\". В изявление по-малко от три седмици след като  мъж, публикувал расистки и антисемитски манифест , застреля двама души близо до синагога в Хале, Томас Халденванг добави, че единичните терористи също представляват увеличаваща се заплаха. През август миналата година в Германия се проведоха най-големите крайнодесни демонстрации от десетилетия след смъртта на мъж, за когото се смята, че е бил намушкан с нож от сириец в източния град Кемниц. Лидерът на крайнодясната партия \"Алтернатива за Германия\" в провинция Тюрингия, Бьорн Хьоке, се присъедини към демонстрациите. Хьоке, който настоява за пренаписване на исторически книги, за да се фокусират повече върху германското, отколкото върху еврейското страдание през Втората световна война, иска да изтласка партията още по-надясно. На  изборите в Тюрингия  в неделя партията му спечели второ място,  изпреварвайки консерваторите  на канцлера Ангела Меркел. Халденванг каза, че хората, принадлежащи към \"новото дясно\", стават политически активни с цел да направят дясното радикално мислене, дори екстремисткото мислене, приемливо. Той повтори оценките на агенцията си, че около половината от приблизително 24 100 \"десни екстремисти\" в Германия имат потенциал да използват насилие. Халденванг изтъкна увеличаващата се опасност от нападатели, които са радикализирани в интернет и действат сами и сравни нападателя от Хеле с тези в Осло и Крайстчърч, Нова Зеландия. \"Разследванията засега сочат, че извършителят не е споделил плана си за антисемитски мотивирана атака в Хале с никой до момента на извършването й\", добави той.", "date": "2019.10.30", "title": "Десният радикализъм се разпространява в Германия, заяви шефът на контраразузнаването"}
{"url": "https://www.dnevnik.bg/razvlechenie/2019/10/30/3984520_hbo_se_otkazva_ot_edna_predistoriia_na_igra_na_tronove/", "text": "HBO e поръчала 10 епизода на отделен сериал, свързан с \"Игра на тронове\", чието заглавие ще е House Of The Dragon (неофициален превод - \"Домът на дракона\"), обявиха от телевизионната мрежа във вторник, малко след като се появи информация, че каналът се е отказал от друг сериал, чието действие трябваше също да се развива в света, създаден от писателя Джордж Р.Р. Мартин, предаде \"Ройтерс\".  Дейстивето на House of the Dragon ще се развива 300 години преди събитията от превърналата се в глобален феномен средновековна фентъзи поредица \"Игра на тронове\", чийто финален осми сезон бе излъчен през май тази година. Новата поредица ще се базира на книгата на Мартин \"Огън и кръв\" и ще разказва историята на Дома Таргариен, обяви HBO. Зад сериала освен писател ще стои и Райън Кондал (Colony), работил преди това по сценария на поредицата. Мигел Сапочник, режисирал епизоди на \"Игра на тронове\" като \"Битката на копелетата\" и \"Дългата нощ\", ще се завърне на режисьорския стол за пилотния епизод, както и за допълнителни епизоди от първия сезон. Мрежата обяви House of the Dragon по време на събитие, посветено на новата им услуга за стрийминг HBO Max, която ще бъде пусната през май 2020 г. и ще се конкурира с Netflix Inc и Walt Disney Co. На него обаче не бе съобщено от кога се очаква House of the Dragon да бъде достъпен. По-рано от публикации в издания, специализирани за Холивуд, стана известно, че предисторията на \"Игра на тронове\", в която трябваше да участва актрисата Наоми Уатс, е била отменена. Източник, близък до компанията, потвърди информацията, но така и не бе оповестено каква е причината за решението. Пилотен епизод от него бе заснет в Северна Ирландия по-рано тази година, а историята трябваше да се развива хиляди години преди събитията, представени в \"Игра на тронове\". През юли програмният директор на HBO Кейси Бойс обяви след заснемането на първия епизод, че е доволен от резултата. \"Изглежда наистина добре. Кастингът е невероятен\", коментира тогава Блойс пред Асоциацията на телевизионните критици в Бевърли Хилс. През септември тази година финалният сезон на \"Игра на тронове\" спечели 12 награди \"Еми\", сред които и най-голямото отличие за драматичен сериал.", "date": "2019.10.30", "title": "HBO се отказва от една предистория на \"Игра на тронове\" за сметка на друга"}
{"url": "https://www.dnevnik.bg/sport/2019/10/30/3984454_visshata_liga_razrabotva_tehnologiia_za_avtomatichno/", "text": "Разработване на нова технология, която да помогне още повече за работата на съдиите и да намали прекъсванията на мачовете, обсъждат във  Висшата лига . Английският шампионат планира да въведе допълнение към съществуващата технология за видеоповторения (VAR), след като в последните седмици много отбори се оплакаха от спорни решения. По информация на \"Дейли мейл\" компанията Hawk-Eye, която разработи технологията на голлинията, както и системите за преглед в крикета и тениса, отново работи с Висшата лига. Тя разработва усъвършенствана система, използваща множество камери, за да предостави на видеосъдиите достъп до автоматизирана линия на засадата в реално време. Камерите ще следят задния крак на всеки един футболист на терена, за да се формира автоматичната линия на засадата. Системата ще влиза в употреба само тогава, когато дадена ситуация е прекалено сложна или се развива на много висока скорост, за да бъде отчетена от асистентите на терена. При настоящата система за видеоповторения се налага всеки път видеоарбитрите да чертаят линия на засадата, което често води до големи забавяния. От началото на сезона във Висшата лига 26 решения бяха променени след използване на технологията в общо 100 изиграни мача. В четвъртък ще има  събиране на специална група , която да обсъди използването на технологиите в английския шампионат.", "date": "2019.10.30", "title": "Висшата лига разработва технология за автоматично отсъждане на засада"}
{"url": "https://www.dnevnik.bg/sviat/2019/10/30/3984540_polsha_zabrani_na_samotnite_jeni_da_zabremeniavat/", "text": "Полякините, които нямат интимен партньор, нямат право да забременеят чрез асистирана репродукция – до това доведоха строгите политики на консервативната католическа партия \"Право и справедливост\", която е на власт. Едно от първите ѝ действия през 2015 г. бе да увеличи  размера на детските помощи , но в същото време да спре да финансира  инвитро процедури  от държавния бюджет. През юни тя успя да прокара още ограничения – сега те не просто се плащат от пациентите, а е необходимо за провеждането им да се вземе декларация от бъдещата майка и бъдещия баща, които обещават да поемат правна и финансова отговорност за все още несъздадените деца. Новият закон поставя в правен вакуум жените, които се опитват да забременеят чрез  инвитро с донорска сперма . Една от тях е Ирена (името е сменено) – жена, интервюирана от сп. \"Ню Йоркър\", която се опитва да има дете от 2012 година насам, когато ограниченията не са били толкова строги. По време на втората си процедура през 2015 г., тя се сдобива с 6 ембриона, от които замразява 4. Трансферът на другите два е успешен, но жената губи бременността си в десетата гестационна седмица. А сега, според новия закон, тя няма право на достъп до останалите четири, освен ако мъж не се подпише на исканата декларация. Нещо повече – неизползваните ембриони ще бъдат дарени на безплодна хетеросексуална двойка, ако не бъдат използвани в рамките на 20 години. Каква роля играе религията Според католическата църква  инвитро оплождането е грях,  тъй като тази процедура може да доведе до унищожаване на ембриони, а според вярата те вече притежават душа и имат право на живот, дори преди да бъдат имплантирани в утробата на жената. Папа Бенедикт Шестнадесети е коментирал, че тази процедура \"замества любовта между мъжа и жената\". Католическите медии в страната описват заченатите по този начин деца като генетично подозрителни и неестествени. Други противници на процедурата позират като защитници на ембрионите. Близостта на \"Право и справедливост\" с  Католическата църква  бе демонстрирана и чрез неколкократни опити  абортите да бъдат изцяло криминализирани . Сега те са позволени само при заплаха за живота на плода, голяма опасност за здравето на майката или при инцест или изнасилване, но за \"Право и справедливост\" дори това е прекалено много и извършващите ги бременни жени би трябвало да подлежат на наказателно преследване. Многобройни протести засега предотвратяват тези рестрикции. Кога започва животът Правителствата имат интерес да защитават човешкия живот, пише \"Ню Йоркър\" - заради това са забранени убийствата, цигарите са обложени с акцизи, да се носи колан при возене в кола е задължително... Полското правителство отдавна твърди, че носи отговорност и за живота, който според него започва от зачеването. По темата за абортите тази защита има превес пред правото на жената, която желае да прекрати бременността си. По темата за инвитро оплождането защитата на ембрионите е по-важна дори от правата на все още незабременялата жена, която ги е създала. На практика правителството би трябвало да провежда експроприация върху тях, независимо дали ги класифицира като биологична тъкан, собственост или човек. Технически, оплодената яйцеклетка се превръща в ембрион, след като е имплантирана в утробата. Според правилата на ЕС тези \"пре-ембриони\" са тъкан, която се управлява по същите правила, по които и костния мозък за трансплантации например. Остава въпросът дали потенциала на този ембрион да се превърне в човек не го отличава - но той няма лесен отговор. Зачеването, изкуствено или не, е толкова несигурно, че имплантираният ембрион има само 1 към 3 шанс да се превърне в човек. Междувременно в него са били инвестирани сериозни финансови, биологически и емоционални ресурси. Някои пре-ембриони са създадени изцяло с генетичен материал на родителите; някои имат донорски гени, трети изобщо нямат генетична връзка с жената, която иска да забременее, и с мъжа, който ще отглежда детето. Много аспекти от миналото, настоящето и бъдещето на ембриона зависят от въпроса кой точно е отговорен за него.", "date": "2019.10.30", "title": "Полша забрани на самотните жени да забременяват чрез инвитро"}
{"url": "https://www.dnevnik.bg/zelen/2019/10/30/3984260_stanimira_deleva_starite_gori_sa_osnova_za_opazvaneto/", "text": "                          Bat Conservation International - През юли 2019 организирах едномесечна експедиция в Национален парк \"Мулу\", Малайзия, като част от изследване по докторантурата ми към Университета на Коста Рика (Universidad de Costa Rica). Работата ми започна в Коста Рика като проект за изучаване на екологията на пещерните прилепи в страната. Целта на проекта е да се проследи връзката между колониите на пещерни прилепи и кръговрата на хранителните вещества в дъждовната гора. Има над 1300 вида прилепи по света. Те играят важна роля в екосистемите, които обитават – регулират броя на насекомите, опрашват растения, разпространяват семена и др. В пещерите прилепните колонии поддържат цели съобщества от организми, като внасят хранителни вещества с гуаното си ( ), което е основа на хранителната верига в изолираната подземна среда. Прилепното гуано е високо ценен естествен тор, заради съдържанието на азот и фосфор и се използва като ресурс от хора, които живеят близо до пещери с големи прилепни колонии - в Северна Америка, Югоизточна Азия и т.н. Веднъж попаднало в пещера, се смята, че гуаното остава завинаги там и е загубено като ресурс за надземната екосистема, а пещерите са разглеждани като изолирани екосистеми със слаба връзка с останалата среда. Моят проект изследва дали това наистина е така. Когато през една пещера преминава подземна река, тя пренася хранителните вещества от гуаното обратно към повърхността, където да бъдат усвоени от растенията покрай бреговете й. Като се има предвид, че някои прилепни колонии наброяват хиляди и дори милиони индивиди, количеството хранителни вещества може да бъде значително и да играе важна роля за растенията, особено в тропическите гори, известни с бедните си почви. - За да бъдат резултатите ни приложими на глобално ниво, изследваме три места – Коста Рика, България и Малайзия - Национален парк \"Мулу\" на остров Борнео. Теренната работа в Коста Рика се състоя през 2017 и 2018 г. В България работим съвместно с Националния природонаучен музей към Българската академия на науките. В България работихме през 2018 и ще продължим през 2020 г. В Малайзия работихме това лято и все още чакаме резултатите от пробите, които взехме, което ще покаже дали си заслужава да се върнем пак там за още един сезон теренна работа. - Работя от няколко години в Коста Рика, така че природната среда в Борнео не е много по-различна – субекваториален климат и дъждовна гора.      В сравнение с България нещата са други. За нетренираното око природата в тропиците е като експлозия – привиден хаос от цветове и форми. В тропическата гора е по-вероятно да видиш 100 различни вида организми, отколкото 100 индивида от един и същи вид. Изисква се много време, за да вникнеш в логиката и тънкия баланс в тропическата екосистема – всичко е свързано в огромна мрежа, която все още се опитваме да разплетем. Няма как да се направи сравнение – тропическата гора няма аналог в умерения климат. - Става въпрос за напълно несравними неща. Национален парк \"Мулу\" е обявен за защитена територия и световно природно наследство от ЮНЕСКО заради уникалните пещери и карстови образувания. В парка се намират едни от най-обемните и дълги пещери в света – например дългата над 230 км пещерна система Clearwater и зала Sarawak в пещерата Good luck, която е толкова обемна, че в нея се побират 40 самолета \"Боинг 747\" (Jumbo Jet). Над половината от огромното биоразнообразие на остров Борнео може да бъде намерено в парка - седемнайсетте различни растителни зони поддържат 2142 нецъфтящи растения и най-малко 2000 вида цветни растения, включващи 182 орхидеи и 15 вида хищни растения. Животните, известни в момента от парка, са 116 бозайници, включително 54 вида прилепи, 305 вида птици, 100 влечуги, 97 земноводни и 48 вида риби. Богатството на безгръбначни животни е оценено на около 20 000 вида, включващи 360 паяка, 147 вида водни кончета, 281 пеперуди, приблизително 3000 молци, 458 мравки и приблизително 4000 вида бръмбари. Някои уникални растителни видове са ендемични за недостъпните скални масиви на парка. Пещерите в Борнео са много по-различни от тези в България – и поради огромного количество вода са много опасни – нивото на подземните реки може да се вдигне с няколко метра за секунди. Трябваше да бъдем много внимателни, особено при взимането на водните проби. Животните в пещерите са много интересни – слепи раци и риби, които се катерят по камъните, както и гигантски насекоми. В някои от пещерите вместо прилепи срещахме бързолети. Тези птици са се специализирали в обитаването на пещери, влизат дълбоко навътре под земята и се ориентират с издаването на звуци. Гнездата им са високо ценен деликатес и могат да достигнат баснословна цена. Бракониери обикалят страничните пътеки на парка в търсене на гнезда на бързолети от пещерите, затова и свободното придвижване извън туристическите маршрути не е позволено. - Избрахме да работим в Мулу заради огромните пещери с подземни води, приютяващи милиони прилепи – чудесен терен за изследванията ни. Районът е проучван в продължение на няколко десетилетия от британски спелеолози, което улесни нашата задача и успяхме да се ориентираме и да изберем най-подходящите пещери, от които да вземем проби. Парк \"Мулу\" ни впечатли с отношението към пещерите, издигнати на особена почит – нещо, което се надяваме да видим скоро и в България. Любители на природата от целия свят се събират в парка, за да посетят някои от пещерите и да наблюдават един от най-зрелищните феномени в животинското царство – излитането на над 2 милиона прилепа от Deer cave.      - На остров Борнео има 68 вида прилепи. За сравнение – в цяла Европа има 36 вида. В тропиците имаме много голямо разнообразие от видове, които заемат различни екологични ниши – има прилепи, които се хранят с насекоми, полен, плодове, дребни животни и дори с други прилепи. Има и т. нар. летящи лисици, които са големи плодоядни прилепи. В България прилепите са само насекомоядни. - В националните паркове в областта Саравак има много строг режим за посещение и издаване на разрешителни за изследване. От друга страна има много негативно въздействие върху околната среда извън парковете – унищожаване на гори, за да се засадят палмови плантации. Това е пагубно за природата, защото за разлика от други места по света, където на мястото на пустеещи земи се засаждат палмови плантации, в Борнео се изсича девствена дъждовна гора – една от последните първични гори в света. Има много голяма разлика с Коста Рика, където палмовите плантации реално са нова гора, засята на пустеещо място. Така палмовите плантации конкретно за Коста Рика образуват добър хабитат за някои видове животни. В Малайзия обаче изсичат първични дъждовни гори, за да ги заменят с тези плантации, което е престъпление. Но това се крие - там няма достъп до ГИС данни, а и туристите не могат да видят горите извън разрешените за посещение паркове, където се сече. Така че всъщност палмовото масло не е лошо, ако идва от Коста Рика, но е страшно, ако идва от Борнео, където заради него изчезват дъждовни гори. - Гора, която е израснала от предисторическите епохи, е безценна. Тя дава условия за хиляди свързани помежду си биологични видове и няма как да бъде заменена със залесяване, дори и да се засадят същите видове дървета. Условията за живот в нея са натрупвани от времето на динозаврите и няма как да се възстановят напълно. Така, че старите гори не са, както си мислят хората \"възобновяем ресурс\". Една стара гора има съвсем различна стойност от новозасадената. Това важи както за тропическите дъждовни гори, така и за вековните гори в България, някои от които са първични. Имаме някои стари гори, които са последните в Европа. Например особено ценни са буковите гори в Стара Планина, които на места тихомълком се унищожават под един или друг претекст. Въпреки че част от тях, тези от Национален парк \"Централен Балкан\", са дори обявени за обект на ЮНЕСКО ( ). Но това не им дава реална защита. В Европа първичните гори изчезват и това, че част от тях в България все още оцеляват, е много важно за опазването на биоразнообразието. От моя гледна точка - и на прилепите, за които вековните гори са местообитание. - Да, но не всички вековни гори в България са картирани, Не знам защо, но както ви казах, част от буковите първични гори в Балкана нямат защита, а сечта им е изключително пагубна за природата. Предполагам, че зависи от правителството. - Ние имаме чудесни закони за опазване на околната среда, но трябва да се прилагат и да се спазват. Важно е Министерството на околната среда да си припомни основната си роля, която е да работи за опазване и устойчиво развитие, защото в момента наблюдаваме тревожна тенденция в обратна посока. Според мен трябва да се наблегне на образованието за защита на природата от ранна детска възраст. Трябва да се обясни на децата в училище защо е важно да се опазва природата. В момента наблюдаваме едно пренебрежително отношение към околната среда, което може да доведе до пагубни последици в бъдеще. Надеждата е в бъдещите поколения. - Обработване на резултати, писане на научни статии и защита на докторската ми дисертация. Мисля си и за бъдещи проекти и нови места.", "date": "2019.10.30", "title": "Станимира Делева: Старите гори са основа за опазването на природата и на прилепите"}
{"url": "https://www.dnevnik.bg/bulgaria/2019/10/30/3984554_kratki_novini_borisov_radvam_se_che_svobodna_evropa/", "text": "                         . Президентът поиска нов медиен закон Професионалните стандарти в журналистиката могат да се отстояват само от свободни медии, които са независими в политическо и финансово отношение, заяви президентът Румен Радев на среща на \"Дондуков\" 2 с президента и изпълнителен директор на \"Свободна Европа\" Джейми Флай. Държавният глава оцени високо възстановяването на дейността на \"Свободна Европа\" в България и особено приноса на медията в разследващата журналистика и борбата с корупцията по високите етажи на властта. По време на срещата държавният глава отново подчерта необходимостта от всеобхватен медиен закон в България, който да установи общи за всички медии стандарти и да регулира прозрачно тяхната дейност и моделите на финансиране. Парламентът удължи срока на комисията за теча на данни от НАП Парламентът разреши удължаването на работата на временната анкетна комисия за теча на данни от НАП. Депутатите приеха искането на комисията да се удължи срока на действие до 30 ноември 2019 г. Предложението беше прието без дебати. Радвам се, че \"Свободна Европа\" възобнови дейността си в България Радвам се, че \"Свободна Европа\" поднови дейността си в България. Нейното присъствие тук е още един знак за доброто сътрудничеството между България и САЩ във всички сфери. Това написа в своя профил във \"Фейсбук\" премиерът Бойко Борисов. Днес той разговаря в кабинета си с изпълнителен директор на Свободна Европа Джейми Флай. \"Обсъдихме актуалната политическа обстановка в страната. Разговаряхме за важността на професионалната и независима журналистика\", обобщи накратко темите на срещата Борисов. Съдът отстрани обвинени за подкупи служители на дирекцията по храните в Бургас Апелативният специализиран наказателент съд отстрани от длъжност двама главни инспектори от Областната дирекция по безопасност на храните, съобщи прокуратурата. Денка Н. и Димо Г. са сред петимата служители, задържани на 27 август в Бургас, Несебър и Поморие, и обвинени за участие в организирана престъпна група за подкупи и длъжностни престъпления. Обвинението срещу тях е, че системно са извършвали фиктивни проверки на търговски обекти в Бургаска област и спирали реални проверки на други служители в дирекцията. Според прокуратурата са получавали между 400 и 900 лв. от собственици на търговски обекти за изготвянето на задължителната \"Система за самоконтрол\".", "date": "2019.10.30", "title": "Кратки новини: Борисов: Радвам се, че \"Свободна Европа\" възобнови дейността си в България"}
{"url": "https://www.dnevnik.bg/biznes/2019/10/30/3984544_bdj_obiavi_poruchka_za_novi_vagoni_chaka_se_i_za/", "text": "Държавната компания \"БДЖ - Пътнически превози\" обяви поръчка за доставката на 40 нови вагона, а скоро се очаква да бъде обявен и търг за 10 локомотива. Това съобщава  \"Капитал\" . Остарелите и постоянно авариращи локомотиви са най-честата причина през последните години за спиране на влакове. Поръчката за вагоните е за прогнозни 76.7 млн лв. без ДДС и доставка до 2 г. след подписване на договор. Средната цена на един локомотив пък е около 5 млн. лева, което означава, че общо с вагоните инвестицията за нов подвижен състав ще стане около 125 млн. лв., изчислява изданието.  Поръчката за пътнически вагони предвижда 22 от въпросните 40 да са второкласни, като 8 от тях ще бъдат достъпни и за хора с намалена подвижност. Първокласните ще бъдат 10, а останалите 8 ще са вагон-бистра. Новите пътнически вагони на БДЖ ще са без купета. В по-дългосрочен план е предвидено и купуване на 10-12 нови мотриси за скорост 160 км/ч. С тях ще се обслужват около 40 влака дневно на средни разстояния между големите градове.  Междувременно \"Холдинг БДЖ\" обяви промени, според които \"БДЖ - Пътнически превози\" и \"БДЖ - Товарни превози\" са преобразувани в еднолични акционерни дружества. В тях ще се създадат мениджърски екипи на мястото на един управител досега. Мотивът за това е, че \"изпълнението на основните задачи не е на необходимото ниво\".  Преобразуването на \"БДЖ - Пътнически превози\" и \"БДЖ - Товарни превози\" в ЕАД се очаква да приключи до края на януари 2020 г.", "date": "2019.10.30", "title": "БДЖ обяви поръчка за нови вагони, чака се и за локомотиви"}
{"url": "https://www.dnevnik.bg/bulgaria/2019/10/30/3984545_sem_shte_opredeli_koi_shte_e_noviiat_generalen/", "text": "През януари Съветът за електронни медии (СЕМ) ще обяви кой ще бъде новият генерален директор на Българското национално радио (БНР). Това стана известно на днешното заседание на медийния регулатор, чиято първа точка беше откриването на процедура по избора на шеф на обществената медиа, съобщи БНР. Петимата членове на СЕМ бяха единодушни и всички гласуваха за откриването на процедурата. Документите на кандидатите ще се приемат до 5 декември, а изслушванията на концепциите ще се проведат на 20 и 21 януари. СЕМ ще определи кой ще е новият генерален директор на радиото на 23 януари. В средата на октомври  СЕМ назначи за временен директор на БНР Антон Митов , който ще управлява радиото до приключването на процедурата. Дотук се стигна, след като  СЕМ уволни досегашния генерален директор на обществената медиа Светослав Костов , който се задържа на поста едва три месеца и половина. Мотивът за решението на СЕМ бяха груби нарушения на Закона за радиото и телевизията заради  безпрецедентното спиране на ефирното излъчване на програма \"Хоризонт\"  на 13 септември 2019 г.  Костов заяви, че ще обжалва решението.  Радиото заглъхна за почти 5 часа в разгара на скандала, предизвикан от  опита за сваляне от ефир на дългогодишния водещ на сутрешния блок на БНЛ Силвия Великова  и нейното отстраняване от съдебния ресор. Тя е известна с критичната си позиция за работата на прокуратурата, а през последните месеци към процедурата по избор на нов главен прокурор и към единствения кандидат за поста Иван Гешев. Спирането на излъчването на БНР е грубо нарушение, доколкото по закон държавното радио е част от стратегическите обекти и дейности от значение за националната сигурност, а държавата трябва да гарантира разпространението на програмата му. ", "date": "2019.10.30", "title": "Медийният регулатор ще определи новия генерален директор на БНР през януари"}
{"url": "https://www.dnevnik.bg/analizi/2019/10/30/3984490_kolkoto_po-obiden_boiko_tolkova_po-blizo_do_svobodata/", "text": "                         ГЕРБ се опитва да цензурира Би Ти Ви, като се намесва в редакционната автономия на най-голямата телевизия. На практика от управляващата партия искат телевизията да бъде наказана за нещо, което няма отношение към Изборния кодекс. Тя показва предисторията на спорни и неудачни инфраструктурни проекти в отделни общини в контекста на изборите на 27 октомври. Уважаването на жалбата на ГЕРБ е погазване на свободата на медиите да информират обективно и професионално за значими обществени теми. Някой ще обясни ли на управляващите, че критики се отправят към тези, които са на власт, които взимат решения и носят отговорност. В случая това е ГЕРБ. И е нормално репортажите с критиките да са насочени към представители на тази партия. Има ли фактически неточности в репортажите, е важен въпрос. Ако няма, за какъв саботаж говорим?! Дали е уместно да се излъчват в деня на вота и защо е станало така, е друга тема, която не мога да коментирам, защото не съм в кухнята на Би Ти Ви, но подборът на темите си е съвсем логичен от журналистическа гледна точка. Разбира се, от времето преди 111. Да отговаряш на критиците си, а не да се цупиш като малко дете, също е част от зрелостта, г-н Борисов. Реакцията на премиера, който се обижда, когато нещо в отразяването не му харесва, е част от несвободата на медиите, която той не може да осмисли. И никой не смее да му обясни. Днес глобяват за репортажи, утре ще глобяват за постове във \"Фейсбук\", вдругиден за мислене. Като при Тодор Живков. И гласувайте за повече от същото. По съвест, разбира се. Веднъж стомна за вода, втори път стомна за вода, трети път стомна за вода – не ви ли стана множко. Накажете голямата медия, за да си знаят по-малките. Не стига, че продължава абсурдната забрана за оповестяване на социологията в изборния ден, но вече медиите трябва да внимават и колко са критични към участниците в изборите. Каквото и да не се хареса от някой политик, в която и да е медия, ЦИК – един партиен придатък, ще бъде използвана за бухалка. Много се радвам, че Бойко е обиден на Би Ти Ви. Дано да остане все така обиден и с новия им собственик. Би Ти Ви бяха безпристрастни, а не проправителствената телевизия, което очакваха от тях, но ГЕРБ не могат да преживеят, че някой не им вика \"браво\". Няма за какво да ви бравосват хората, още по-малко журналистите, чиято работа е да питат, а не да дават оценки. Колкото по-обиден Бойко, толкова по-близо до свободата на словото. Жалката диктатура не понася независима журналистика, колкото и малко да е останала. Борисов, приберете си слугинажа обратно в джоба. Излагате се.", "date": "2019.10.30", "title": "\"Колкото по-обиден Бойко, толкова по-близо до свободата на словото\""}
{"url": "https://www.dnevnik.bg/sviat/2019/10/30/3984567_vsichki_posolstva_i_konsulstva_na_izrael_spirat_rabota/", "text": "Всички посолства и консулства на Израел спряха работа заради стачка, предизвикана от конфликт между външното и финансовото министерство на страната. Това  съобщи днес чрез сайта си  израелското външнополитическо ведомство, цитирано и от БТА. Израелското министерство на външните работи заявява, че е \"принудено\" да затвори дипломатическите мисии във връзка с решение на финансовото ведомство \"да наруши договореностите\", подписани от генералния му директор през юли, и \"да задължи посланиците на Израел в чужбина в едностранен ред да спазват нови указания, които са в разрез с постигнатите преди условия и нарушават реда, съществуващ вече няколко десетилетия\". По време на стачката мисиите на Израел в чужбина няма да приемат посетители и да предоставят услуги. Никой няма да има право да влиза в сградите, пише \"Джерузалем пост\". Вестникът обяснява, че според сред причините е решение на финансовото министерство да се облагат с данъци разходите на израелските дипломати в чужбина, които иначе според \"установения от десетилетия\" протокол не се декларират като приходи на служителите. Според министерството е необходимо всички пари, които те получават, включително представителни, да се облагат. Външното министерство на страната заявява, че решението за промяна в работата на мисиите и процедурите по финансирането им уврежда основополагащи инструменти, които подсигуряват работата на дипломацията и страната като цяло. Министерството добавя, че финансовото ведомство не оставя друг избор на дипломатите и изразява надежда конфликтът да бъде уреден в най-близко време. Това не е първият подобен случай. През март 2014 г. временно бяха затворени всички дипломатически мисии на Израел, включително към международните организации, а също и самото външно министерство в Ерусалим. Израелските дипломати няколко години настояваха правителството и финансовото министерство да подобрят заплащането на труда им. През август 2018 г. стачкуваше спомагателният персонал в израелските посолства по цял свят.", "date": "2019.10.30", "title": "Всички посолства и консулства на Израел спират работа заради стачка"}
{"url": "https://www.dnevnik.bg/sport/2019/10/30/3984335_snimka_na_denia_lionel_mesi_-_izkusniiat_izpulnitel_na/", "text": "Звездата на \"Барселона\" Лионел Меси отбеляза със зрелищно изпълнение 50-ия си гол от фаул в кариерата си. Той вкара от пряк свободен удар в 34-ата минута на двубоя с \"Валядолид\", спечелен с 5:1. Аржентинецът добави още един гол и записа две асистенции.", "date": "2019.10.30", "title": "Снимка на деня: Лионел Меси - изкусният изпълнител на фаулове"}
{"url": "https://www.dnevnik.bg/analizi/2019/10/30/3984103_sudbata_podnese_na_manolova_zlaten_shans_no_tia_go/", "text": "                         \"Ще затворя очи и на втория тур ще ида да гласувам за ...\" Напоследък често чувам това изречение и в двата му варианта:  за Манолова или за Фандъкова . Още по-често обаче чувам някой да казва, че не може да подкрепи нито едната, нито другата. И затова няма да гласува. Това е отдавна предричаната \"драма\" на т.нар. градска десница, която на първия тур се раздели на две (между третия и четвъртия в класирането) или дори на три (доколкото мнозина подкрепиха Бонев за кмет и \"Демократична България\" за общински съвет). Моето мнение винаги (и в други подобни случаи) е било, че тази драма е изкуствена – опит едни хора да бъдат примамени и вкарани да решават чужд мач. Но за други тя е реална – кипят съмнения и страсти, разменят се упреци и обвинения в изневяра и предателство. Неутралните също са \"виновни\", понеже ако не гласуват на втория тур, фактически ще подкрепят водещата в класирането. Пътьом трябва да вметна, че доколкото съм част от тази общност, аз също съм раздвоен – между опита за обективен анализ и субективната си гледна точка. Тъй че оттук нататък те неизбежно ще се смесват. Паралелно с драмата в момента тече ухажването, като и двете страни усилено се опитват да дърпат \"тънките струни\" в душите на нужните им гласоподаватели. Едната им повтаря, че са десни (също като нея), че са демократи и че София никога не е била \"червена\". За да им внуши да не си \"слагат грях на душата\", като гласуват за \"дългогодишното острие\" на \"ретроградната социалистическа партия\". Другата пък им говори в първо лице множествено число за \"нас, гражданите\" и ги призовава пред \"диктата\", \"силовата власт\" и \"еднопартийния монопол\" да изберат демокрацията, като гласуват за \"промяната\". Тоест за нея. Защото \"София означава мъдрост\". Главният въпрос, естествено, е ще обърне ли тази драма резултата от първия тур. Струва ми се очевидно, че е малко вероятно това да се случи. Основният аргумент е чисто аритметически. Дистанцията между двете кандидатки е твърде голяма и едва ли може да бъде преодоляна с гласовете на онези, които (макар и с известно отвращение) ще решат да подкрепят изоставащата в класирането. А и тези гласове, както вече стана дума, ще бъдат балансирани от останалите. Има обаче и други, не по-маловажни аргументи. Първо, двете участнички в балотажа не са съвсем наясно (или така им е изгодно) с адресата на своите послания и въжделения. Самото определяне на тези хора като \"градска десница\" (понеже в София може би има и \"селска десница\") е опростенческо и невярно. Всъщност става дума за образовани, модерно и прагматично мислещи, истински европейски избиратели, които по принцип са отвратени и не гласуват за разните популистки, милиционерски, националистически, соцносталгични, проруски и всякакви други балкански имитации на дясно и ляво, доминиращи тукашната политическа сцена. За тях първостепенни ценности са свободата и върховенството на правото, а първостепенен обществен проблем - властващият модел на политико-олигархично-мафиотско завладяване на държавата. За тези хора ухажващите послания, които чуват, са слаби, а аргументите и обещанията – недостатъчни. Това е валидно и за двете кандидатки за кмет, но е особено важно за онази, която трябва да привлече гласове, за да навакса изоставането си. Още повече, че тя се представя като кандидат на промяната и алтернатива на модела. Рекламиращите я дори оприличаваха София на Шипка, откъдето ще започне освобождаването на цялата страна. Самата тя се извини с половин уста за 2013-та, Пеевски и Костинброд, но не направи нищо повече, за да влезе в ролята на \"освободителка\". А съдбата ѝ поднесе идеална възможност за това –  историята с избора на нов главен прокурор . Възможно най-яркото и отвратително олицетворение на същността, инструментариума и изпълнителите, действащи в модела на завладяната държава. Тя обаче не намери сили и смелост да каже и дума за него. С което, поне според мен, дори да е имала някакви шансове да привлече по-широка подкрепа, окончателно ги пропиля. Накрая няколко думи и по този въпрос: можеше ли драмата на тази общност от хора, за която говорим, да бъде спестена? И те да не се чудят как да постъпят на балотажа, а да гласуват за свой кандидат. Знам, че този въпрос е напълно хипотетичен и че допусканията на базата на механичен сбор на вече подадени гласове са безсмислени. Както е безсмислено да се търси вина. Но така или иначе е ясно, че проблем има. Израз на този проблем е и фактът, че след последните общи избори парламентът е населен само от партии, които в една или друга степен са част от споменатия по-горе модел. Причините могат да бъдат най-различни. Например: неподходящи кандидати или прекалена взискателност към тях, сякаш може да има някакви идеални хора. Причините може да се крият и в затвореността и високомерието на партиите – или пък в романтичната заблуда, че моделът може да се пребори без характерните за тях организация и дисциплина. От някакви независими хора, които хем твърдят, че не искат да са политици и да се обвързват с политиците, хем самите те правят политика. Така или иначе, вторачвайки се прекалено в детайлите, човек рискува да изпусне от поглед голямата картина. А каква е тя, бе нагледно демонстрирано от избора на главен прокурор и задаващото се с него още по-открито и агресивно мракобесие.", "date": "2019.10.30", "title": "Съдбата поднесе на Манолова златен шанс. Но тя го пропиля"}
{"url": "https://www.dnevnik.bg/analizi/2019/10/30/3983610_prekalena_melodrama_e_kogato_artistut_se_razocharova/", "text": "                         Право на артиста е да подкрепи политическа сила, право на феновете му е да се (полу)разочароват, ако артистът подкрепи две политически сили. Става прекалено мелодраматично обаче, когато артистът се разочарова от разочарованите фенове. Но пернишките трагедии са made in Bg и очевидно имат своите почитатели. Плачи дете, баща ти е невинен. И днес имам предложение за нов куплет на песен на Хазарта: \"Демократична България не ме обича, а аз съм е*ати пича\". Ицо Хазарта (Христо Петров) е напълно прав да бъде обиден. Прав е и да критикува \"Демократична България\" за много неща. Не е прав, обаче, в едно нещо. Не е прав, че хейтът, който се изля върху него идва от \"Демократична България\". Няколко поста и коментара на произволни ФБ-потребители не са \"Демократична България\" (ако и някои от тях да са си сложили баджове на профилните снимки). Впрочем, вглеждайки се внимателно в някои от поименно споменатите от Хазарта хора (както и попадайки на други такива, макар и неспоменати), които произведоха този хейт срещу него и заради които с право се гневи и да се чувства обиден, може да се каже (защото ги познавам тези хора), че това не просто не са хора от \"Демократична България\", не просто не са симпатизанти на \"Демократична България\", ами са хора, които по същия начин непрекъснато сипят същия хейт и по \"Демократична България\". Може би това, че тези хора се изявяват често като критици (меко казано критици) срещу същите неща, срещу които се бори и \"Демократична България\", е дало повод на Хазарта да обобщи по този начин. Не е справедливо, обаче. По същия начин, по който не беше справедливо и това нахвърляне на тези хора върху Човекът!, който аз лично продължавам да имам в \"Ъпсурт\"! \"Фейсбук\" - мястото, където виждаш десет неадекватни коментара на хора, които не познаваш и обвиняваш за тях \"Демократична България\". Ицо Хазарта има право да пее и да си изкарва хляба както прецени. Той неведнъж е подкрепял партиите вдясно (които наистина често са разочаровали) и е заявявал принадлежност към тази общност. Да се критикува изпълнител за това, че е пял на събитие на ГЕРБ, е безсмислено и ненужно. От друга страна, да обвиняваме цялата общност за хейта по негов адрес е нелепо, още по-малко самата \"Демократична България\". Тези, които са изразили негативно мнение за едно негово участие, нито са мнозинството в общността, нито са политическите лидери или ръководства, нито коалицията е имала позиция по темата (всъщност е смешно да има такава). Можем до някаква степен да си подбираме членовете, но няма как да си подбираме симпатизантите. Сред тях очевидно има и войнстващи, и морализатори, и сочещи с пръст. Не мисля, че точно тези хора биха спестили себе си на когото и да било. Както не съдя теб, така не съдя и тях. Всеки прави своя избор и носи последствията от него. Но сред нашите симпатизанти несъмнено преобладават хората, които знаят, че не се стреля по естествени съюзници и всеки има право на свобода на съвестта.", "date": "2019.10.30", "title": "\"Прекалена мелодрама е, когато артистът се разочарова от разочарованите фенове\""}
{"url": "https://www.dnevnik.bg/evropa/2019/10/30/3983529_pasporti_i_samoletni_bileti_izpluvat_detaili_za/", "text": "Срещу сума, която може да достигне 50 хил. долара, виетнамските кандидати за миграция във Великобритания могат да получат \"ВИП пропуск\", включващ самолетен билет, фалшив паспорт и дори адвокат. Процедурата определено е скъпа, но се смята за по-сигурна от организирано от каналджии пътуване по суша.  Подробностите за тези добре организирани миграционни пътища се озоваха под светлината на прожекторите след  откриването на 39 трупа  в камион с българска регистрация близо до Лондон.  Първоначално жертвите  бяха обявени за китайци , но сега се смята, че вероятно са виетнамци, след като семейства от тази страна споделиха страховете си, че техни близки може да са били в хладилния камион. Качеството на пътуването на мигрантите зависи от количеството пари, което семействата им са в състояние да събират. За пътуване по суша са необходими около 15 хил. долара, но сумата достига 50 хил. долара за пътуване със самолет, което е далеч по-бързо и удобно, казаха редица запитани от АФП експерти. ВИП пропускът включва пътни документи и полети към Европа, често пъти Франция, Германия или Испания, преди последния етап до Великобритания. Тези посредници \"ви свързват пряко с група във Франция, която ви помага\", обясни за АФП Чунг Фам, който работи с \"Локейт интернешънъл\", британска организация, която помага за откриването на изчезнали виетнамски мигранти. След пристигането си във Великобритания мигрантите получават помощ от адвокати и преводачи в случай, че бъдат арестувани от полицията. \"Това ви показва колко добре са организирани\" тези групи, подчерта Чунг Фам. Великобритания отдавна е ценена от мигрантите дестинация благодарение на добре внедрените престъпни мрежи, които дори им предлагат работа, макар и често пъти на по-ниски заплати от първоначално обещаваните. Централните провинции на Виетнам са особено бедни и там има множество каналджии и посредници. Семействата на кандидатите за миграция продават земи или вземат заеми, за да финансират пътуването им, залагайки на рентабилността на тази инвестиция. ВИП Семейството на Хоанг Ван Тиеп мисли, че той е една от намерените близо до Лондон 39 жертви, въпреки че каналджиите обещали, че техните 13 хил. долара му гарантират сигурен маршрут през Франция. \"Чух, че щял да има ВИП преминаване с кола, но ни излъгаха\", каза майката на 18-годишния младеж Хоанг Тхи Ай в къщата си в Диен Тхин в централната провинция Нге Ан. Младежът е прекарал една година във Франция, а семейството му вече било платило 17 500 долара, за да стигне той дотам през Русия. Последното плащане трябвало да се даде при пристигането му във Великобритания, но семейството му останало без вести. То не е платило за фаталното пътуване с камиона, но още дължи 4300 долара на банката. \"Ако знаех, че ще се качи на този камион, никога нямаше да го пусна\", каза майка му. Въпреки обещанията каналджиите закарват виетнамските мигранти само до Франция или Белгия и тогава те често пъти нямат друг избор освен да предприемат последно опасно пътуване за прекосяване на Ламанша. \"Големи рискове\" За хората с по-малко средства пътуването е по-дълго и опасно. \"По \"селския път\" се пътува пеша или с камион през гората в продължение на месеци\", каза Чунг Фам. По дългия си път на запад мигрантите често са принудени да работят, за да платят следващия етап от пътуването си, с риск да бъдат заловени от полицията. Те работят в кухни, заводи или по пазари. Някои, включително непълнолетни, са принудени да се проституират. Много мигранти са излъгани от каналджиите, които ги примамват с описания на безпрепятствено пътуване, ако платят достатъчно. \"Те поемат големи рискове. Няма как да проверят истинността на обещанията на каналджиите, могат само да се надяват, че те ще спазят обещанието си\", разказва пожелал анонимност виетнамски мигрант, който се е завърнал в родината си. Дори и при такива рискове обаче перспективата за нов живот за много хора е неустоима. Нгуен Ван Хунг тази година е платил 17 хил. долара на каналджии за паспорт и полет до Русия. Семейството му е получило заем, като казало на банката, че иска да отглежда фъстъци. Оттам той стигнал до Франция (семейството му не знае как) и преди няколко седмици им се обадил да поиска пари от майка си за последния етап от пътуването му. \"Оттогава нямаме никакви вести\", каза майка му. /БТА", "date": "2019.10.30", "title": "Паспорти и самолетни билети: изплуват детайли за бизнеса с виетнамски мигранти"}
{"url": "https://www.dnevnik.bg/sport/2019/10/30/3984117_himalaiskata_korona_na_nirmal_purdja_viara_rekordi_i/", "text": "\"Всичко в живота е възможно, когато си въоръжен само с решителен подход и положително мислене\". Това послание се появи в профила на непалеца Нирмал Пурджа във \"Фейсбук\" часове след изкачването на Шиша Пангма (8013 м). Стъпването на най-ниския от осемхилядниците  беляза огромен успех за него - завършване на Хималайската корона . Нещо повече - той го направи за немислимо кратко време. Само за 190 дни (шест месеца и шест дни) и в рамките на една календарна година Нирмал Пурджа стъпи на всичките 14 осемхилядника. Да, направи го с използване на допълнителен кислород, с помощта на шерпи и с добре подготвена логистична подкрепа, включваща прелитане с хеликоптер от един базов лагер на друг. Но въпреки това постижението му е забележително и даде нови представи за човешките възможности. По пътя към голямата цел непалецът и неговият \"Възможен проект 14/7\" дадоха поводи за размисъл и по теми, различни от надпреварата с времето. За вярата, че всичко е възможно Изкачването на 14-те осемхилядника за седем месеца, каквато беше поставената задача, е свързано с огромни предизвикателства. \"Само три месеца преди началото и с 0 паунда, събрани към онзи момент, реших, че трябва да пристъпя напред и да се заема лично с набирането на средствата. Без да имам опит в сферата, за мен това беше кошмар. Не можех да отделям време за тренировки, тъй като всичкото ми време и енергия бяха насочени натам\", заяви бившият гурка (непалски воин). \"Понякога е важно да се съсредоточиш върху нещо, което е много важно за теб. Разбира се, физическата подготовка е много важна, но без средства, нямаше да мога да изкачвам върхове. Така че днес съм тук и ще направя така, че да успея\", разказа той във видео, заснето в първия ден от подготовката му. И посочи, че едно от ключовите умения е да се приоритизира. В друг от разказите си, че Нирмал Пурджа говори за това, че в първите два етапа от проекта си покрай изкачванията с екипа му са участвали в няколко непредвидени спасителни акции. Не на последно място сред необходимите умения той поставя и търпението. Казва, че на него се научил в планината. А тъкмо търпение в комбинация с много дипломатически стъпки бяха необходими на него и екипа му  в очакване на разрешението на Китай да го допусне до Шиша Пангма , който този сезон е забранен за изкачване. Немислимите рекорди С изкачването на Шиша Пангма непалецът завърши Хималайската корона. Нещо повече - за него това е общо 20-о стъпване на осемхилядник. Най-големият от рекордите му без съмнение е този за скоростно изкачване на всички 14 осемхилядници. Към това обаче има още куп внушителни постижения, пише \"Гадзета дело спорт\". Той подобри собствения си рекорд за най-бързо изкачване на Еверест и Лхотце (10 часа и 15 минути от връх до връх). Също подобри и постижението си за най-бързо изкачване на Еверест, Лхотце и Макалу - 48 часа. Само за 70 дни Нирмал Пурджа стъпи на петте най-високи върха на планетата - Еверест, К2, Канчендзьонга, Лхотце и Макалу, което също е рекорд. Сред постиженията се нарежда и най-скоростното изкачване на К2 и Броуд Пик - два дни, един час и десет минути. Общо 23 дни му бяха необходими, за да стъпи на петте осемхилядника в Пакистан (Нанга Парбат, Гашербрум I и II, К2 и Броуд Пик). Заслужава си да се отбележи и изкачването на шест осемхилядника само в рамките на един сезон - през пролетта в Хималаите за 31 дни той стъпи на Анапурна, Дхуаулагири, Канчендзьонга, Еверест, Лхотце и Макалу). Поводи за размисъл Покрай изкачванията си Нирмал Пурджа привлече внимание и към проблемите на планетата, както и тези в алпинизма.      Непалецът  засне задръстването под Еверест , като кадърът предизвика световен отзвук. На снимката бяха показани десетки хора, опитващи се да изкачат най-високия връх. Темата  предизвика широко обсъждане и затягане на мерките . Във видео през септември той говори за промените в климата и топенето на ледовете. \"Земята е нашият дом. Трябва да сме по-сериозни, малко по-внимателни и съсредоточени в това как се грижим за нашия дом. Защото в крайна сметка, ако тази планета не съществува, никой от нас няма да съществува\".", "date": "2019.10.30", "title": "Хималайската корона на Нирмал Пурджа: Вяра, рекорди и... задръстване под Еверест"}
{"url": "https://www.dnevnik.bg/sviat/2019/10/30/3984271_kaliforniec_se_kandidatira_za_gubernator_samo_za_da/", "text": "Калифорниец се кандидатира за губернатор на щата, само за да може да лъже безнаказано във \"Фейсбук\". Активистът Ейдриъл Хемптън се регистрира като участник в изборите през 2022 г., но целта му е да влезе в конфликт със социалната мрежа. Наскоро \"Фейсбук\" обяви, че  публикациите на политици няма да бъдат проверявани  за дезинформация (както всички останали) и няма да бъдат сваляни, дори да нарушават стандартите за реч на омразата (освен ако социалната мрежа не прецени изрично, че става въпрос за изказвания, които могат да разпалят насилие). \"Не смятаме, че е наша работа да ставаме рефери на политически дебати или да предотвратяваме това политиците да стигат до аудиторията си и да бъдат обект на публично обсъждане и проверка\", каза вицепрезидентът на \"Фейсбук\" Ник Клег, който е и бивш вицепремиер на Великобритания. Хемптън ще използва това, за да публикува лъжлива информация за президента  Доналд Тръмп , създателя на \"Фейсбук\"  Марк Зукърбърг  и ръководителите на \"Туитър\". Целта му – социалната мрежа да спре различното си отношение към политиците. \"В основата на тази кампания е регулацията на социалните мрежи и желанието да гарантираме, че проверката на фактите не изключва политици като Доналд Тръмп, които обичат да лъжат онлайн\", коментира Хемптън пред Си Ен Ен. Той е ковчежник на политическия комитет The Really Online Lefty League, който миналата седмица публикува фалшиви реклами по адрес на сенатора републиканец Линдзи Греъм. Те бяха свалени, но от новия си акаунт като кандидат за губернатор, Хемптън ще може да ги публикува. Какви са изключенията за политиците Програмата за проверка на факти разчита на външни сътрудници да проверяват сигналите за фалшиви новини, а след тяхната оценка \"Фейсбук\" намалява разпространението на въпросното съдържание, показва на потребителите истински новини, свързани с темата, и наказва  страниците, които често разпространяват лъжи . Речта на политиците обаче няма да подлежи на тези проверки. Изключение ще се прави само ако политикът сподели вече класифицирана като лъжлива информация. В такъв случай ще се прилагат горните мерки. \"От 2016 г. \"Фейсбук\" има изключение за \"новинарската стойност\". Това означава, че ако някой наруши  стандартите на общността , можем да позволим това съдържание да остане видимо, стига да преценим, че  общественият интерес  хората да го видят е по-голям от опасността\", обяснява още Клег. Сега постовете на политиците ще бъдат класифицирани по подразбиране като такова съдържание. Политиката на \"Фейсбук\" привлече вниманието и на Сената – сенатор  Марк Уорнър  изпрати отворено писмо на Зукърбърг, в което поиска по-голяма прозрачност на решенията. \"Очевидната липса на предвидливост или загриженост за това какви могат да са евентуалните щети ме тревожи\", писа той. Уорнър и сенатор Ейми Клобушар се опитват да внесат закон за рекламите, който да обхваща и онлайн платформите. Според тях те трябва да разкриват кой купува реклами и да прилагат същите правила, каквито важат за радиото и телевизията.", "date": "2019.10.30", "title": "Калифорниец се кандидатира за губернатор, само за да може да лъже във \"Фейсбук\""}
{"url": "https://www.dnevnik.bg/kultura/2019/10/30/3983510_buditelkite_bez_koito_bulgariia_niamashe_da_e_sushtata/", "text": "Каква е ролята на жените в изграждането на България в годините след Освобождението? Това основната тема на проекта \"Будителките\", който ще бъде представен в 31 октомври от 19.00 в галерия \"+Това\" на улица \"Марин Дринов\" 30. За него в четвъртък ще разкаже един от неговите автори - Елица Павлович, а той е дело на независимия женски сайт \"Момичетата от града\". \"Будителките\" се фокусира върху личните истории на 15 българки, между които Екатерина Каравелова, Евдокия Филова, Люба Кутинчева, Елисавета Консулова-Вазова, Мара Белчева. Това е едва първият етап на проекта, който ще продължи през 2020 г. с издаването на книга и с учредяване на ежегодни награди за съвременни будителки. През следващата година специално жури ще обяви категориите, в които ще се раздават отличията, както и номинациите. След това всеки ще може да гласува за своя фаворит, а за първи път наградите ще бъдат връчени на 1 ноември 2020 г. 15-те будителки,  с чиито истории всеки може да се запознае на сайта \"Момичетата от града\" , са разпределени в 5 категории: изкуство, наука, общество, красота и литература. Сред тях попада Анастасия Тошева - една от първите български учителки. Тя се ражда на 18 януари 1837 г. в Ески Заара ( - Стара Загора). Благодарение на стипендия, отпусната от Захарий Княжески, тя в продължение на седем години учи в Русия, където овладява руски и френски език. Завръща се в България през 1857 г. В мемоарите си описва как тя и другите стипендианти са посрещнати - близките им ги очакват извън града с печени агнета, а ученичките от метоха им целуват ръка.  Първото училище в Стара Загора отваря врати през същата година и в него Тошева преподава четене, писане, богословие, смятане и ръкоделие. На следващата година обаче в града избухва епидемия и училището е затворено. Тошева спира да преподава, след като се омъжва за Тоше Тошев през 1859 г., но през 1863 г. в града е отворено девическо училище и тя отново се връща към учителстването. Изнася сказки, за да насърчи майките да изпращат децата си на училище, а много от възпитаничките й сами стават преподаватели. По-късно пътят й минава през Габрово, където е извикана, за да подобри условията в женското училище. Там тя отваря пансион и скоро ученичките са толкова много, че се налага да ангажират преподаватели от мъжката гимназия. След смъртта на съпруга си става директор на Старозагорската девическа гимназия, а когато се пенсионира, превежда редица книги от френски и руски.  Завършилата в Дрезден архитект Виктория Ангелова-Винарова е автор на проекта, по който е построена Столична библиотека. Тя печели конкурса, когато е едва на 24 г.. Въпреки че е родена във Велико Търново през 1902 г., Виктория Ангелова-Винарова оставя видима следа върху градската среда в София. Някои от най-известните създадени от нея сгради са разрушени по време на бомбардировките по време на Втората световна война, но част от тях са се запазили и то днес. Сред е Софийската математическа гимназия \"Отец Паисий\". Неин е проектът и за разширение и преустройство на Националния природонаучен музей. Сред будителките на \"Момичетата от града\" е и проф Елисавета Карамихайлова - първият български ядрен физик. Родена е през 1897 г. във Виена и също така е първата жена, назначена като хабилитиран преподавател в Софийския университет. Тя е основател на лабораторията по радиоактивност във Физическия институт на БАН. Една от нейните каузи е свързана с борбата срещу замърсяването от завода за уранова руда, който се е намирал в района на Бухово. Тя сама успява да измери замърсяването на почвата и водите и се опитва да въведе мерки за неговото ограничаване по времето на комунистическия режим в България, когато уранодобивът е засекретена дейност. Други личности, включени в \"Будителките\", са Теодора Пейкова, която заедно със съпруга си издава списание \"Икономия и домакинство\" в периода преди Втората световна война. Родената във Велико Търново Люба Кутинова е един от най-големите пътешественици - освен държави като Япония, Мианмар (  тогава Бирма), \"Тайланд (  - тогава Сиам) Пейкова пътешества и из Близкия изток - Йемен, Оман - нещо, което е предизвикателство за времето си. Желаещите могат да научат повече за животите и на Екатерина Каравелова, Яна Язова, Мара Белчева, Бистра Винарова-Радева, Екатерина Ненчева, Ана Карима, Констанца Ляпчева, Евдокия Филова, Елисавета Консулова-Вазова. ", "date": "2019.10.30", "title": "Будителките, без които България нямаше да е същата"}
{"url": "https://www.dnevnik.bg/politika/2019/10/30/3984289_fandukova_i_manolova_-_uhajvaneto_na_desnite/", "text": "                        38 195 гласа. Толкова е разликата на първия тур между отиващите на балотаж в София - Йорданка Фандъкова (ГЕРБ) и Мая Манолова (независима с подкрепата на БСП). Ще запази ли тази преднина кандидатът на управляващата партия или конкурентът й ще успее да обърне резултата на балотажа тази неделя (3 ноември) и от къде Манолова би могла да привлече гласове за победа - освен в щабовете на двете, темата е предизвикателство и за политическите наблюдатели. Едва ли на втория тур в София може да се очаква по-висока избирателна активност (на първия гласуваха по-малко от половината имащи право на глас). Анализ на данните показва, че повече избиратели са гласували София да има нов кмет, но са подкрепили различни кандидати. Общият брой гласове на Манолова и следващите двама кандидата - на \"Демократична България\" - Борислав Игнатов, и Борис Бонев от \"Спаси София\", е 225 980 гласове. Игнатов и Бонев общо имат 102 266 гласа и затова какво ще решат техните гласоподаватели на втори тур има голямо значение. И двамата обаче бяха категорични, че не подкрепят нито Фандъкова, нито Манолова и оставиха на преценката на избирателите. В първите два дни след вота и Фандъкова, и Манолова заложиха на изявления пред медиите и публични или не разговори с представители на другите партии и засега липсват нови и интересни ходове в кампаниите им. Посланията са същите. И усилията им могат да бъдат определени повеча като ухажване, а не като атака или битка на всяка цена. На изхода кой ще стане кмет на София, се гледа и като на възможност за пробив срещу управлението на ГЕРБ въобще, който да бъде последван от избори и промени (на тези послания продължава да залага Манолова и преди втори тур). Йорданка Фандъкова  лично потърси  подкрепа от \"Демократична България\" за балотажа на местните избори в София. Във вторник тя отиде в централата на коалицията на ул. \"Кърниградска\" и се срещна с Христо Иванов и Атанас Атанасов. Получи недвусмислен отказ, казаха след срещата от пресцентъра на обединението за \"Дневник\". По същото време Мая Манолова проведе спешен брифинг в шатрата си пред НДК и обяви пред медиите, че широко протяга ръка за съгласие с \"Демократична България\", \"Спаси София\" и към всички партии, които са за промяна на статуквото. \"Подкрепям всички кандидати на промяната, които са срещу ГЕРБ и ще се явят на балотаж за районни кметове в неделя\", каза тя. Посланието очевидно беше оправено директно към \"Демократична България\", тъй като само представители на коалицията ще участват на балотаж в 10 района в София срещу кандидатите на ГЕРБ. Ръководството на БСП също търси дясна подкрепа за издигнатата като независима Манолова. Партията вероятно също ще обяви подкрепа за кандидатите за районен кмет на \"Демократична България\", като явно очаква в замяна избирателите да решат дали да пуснат и бюлетина за кмет - за Манолова. Среща с лидерите на демократичното обединение обаче не се планира, казват от \"Позитано\" 20. Драгомир Стойнев, член на Изпълнителното бюро на БСП, вече обяви пред Би Ти Ви \"Представете си Мая Манолова - кмет, Борис Бонев – председател на общинския съвет, а Борислав Игнатов – главен архитект на София\" Подхвърлени на шега, тези \"представи\" могат да прозвучат и като скрита оферта при евентуална победа. Социологът Андрей Райчев обобщи в телевизионно интервю ролята за десните избиратели на балотажа така: \"Съдбата на София на балотажа е в ръцете на хората, гласували за \"Демократична България\" и \"Спаси София\". Вероятно на лидерите на \"Демократична България\" ще се наложи да отказват или не още покани за срещи и от двете страни, тъй като със своите 57 хиляди избиратели те наистина могат да наклонят везните към Манолова или Фандъкова. В неделя тези избиратели се очаква да отидат отново до урните, за да гласуват за кандидатите за районен кмет на \"Демократична България\" срещу ГЕРБ, дали в същата урна биха пуснали глас \"за\" ГЕРБ и Фандъкова засега звучи странно. Борис Бонев също е ухажван за подкрепа на втория тур, и то не само дистанционно, казват от екипа му. Неговите 46 650 гласа от първия тур биха решили безапелационно балотажа. Екипът на Фандъкова обаче е преценил, че исканията за помощ към очевидно независимия Бонев не трябва да са настойчиви, защото не е ясно дали неговите избиратели могат да бъдат мотивирани да гласуват за друг освен за \"Спаси София\". Самият Бонев след първия тур на изборите заяви недвусмилено, че няма да подкрепи нито една от двете кандидатури на балотажа с почти същия аргумент като \"Демократична България\". И двете за него не са носители на промяна в корупционния модел на управление на Столичната община. Той отново изненада Фандъкова и Манолова, като ги покани на дебат в четвъртък, който възнамерява лично да води. Засега поканата му е без отговор и от двете страни. Коалиционният партньор на управляващите  , чийто кандидат Ангел Джамбазки получи 17 377 гласа, запазват мълчание дали ще подкрепят някого на втори тур, но може да се очаква, че гласоподавателите им биха подкрепили кандидата на ГЕРБ.   се представи скромно в София – едва 7 хиляди избиратели, но те могат да бъдат мобилизирани, защото Волен Сидеров в последните дни се представя като борец срещу статуквото. , бивш кмет на район \"Младост\", веднага след първия тур на изборите призова във фейсбук за \"анти-ГЕРБ вот на балотажа за районен кмет на \"Младост\". Тя спечели едва 3627 гласа. \"Водя разговори с кандидати за балотажа да поемат конкретни ангажименти, свързани с нашата кауза и политика. И тогава официално ще призова за кого и най-вече защо да гласувате\", каза пред \"Дневник\" Иванчева във вторник вечер. В сряда сутрин тя и Биляна Петрова (която беше кандидат за районен кмет на \"Младост\" и за общински съветник) разпространиха изявление до медиите, че подкрепят Манолова. \"Това беше трудно решение...Ние сме убедени, че моделът на управление в София трябва да се промени и ние заставаме зад кандидатите на промяната, кандидатите, изправящи се срещу ГЕРБ, които се ангажират да работят за запазване на зелените площи и междублоковите пространства в столицата. Ние очакваме от г-жа Манолова, че ще сложи край на порочните практики за облагодетелстване на определени кръгове и ще работи за интересите на жителите на София\", се казва в него. Двете поставят и четири конкретни теми, с които Манолова да се ангажира: \"1. Преместване на строежите от междублокови пространства в \"Младост\" и другите квартали в София; 2. Стриктно следене за спазване на минималния изискуем процент озеленяване при ново строителство; 3. Проверка на реституциите и продажбите на общински имоти. Борба с имотните измами; 4. Прекратяване продажбата на общински терени, за да има къде да се изграждат училища, детски градини и да се местят инвеститори.\"   е без силни позиции в София, но получи над 5 хиляди гласа. При гласуването си на първия тур почетният председател Ахмед Доган мъгляво заяви, че е пуснал бюлетината си \"за една по-красива София\". В началото на кампанията в неофициални разговори представители на движението коментираха, че обмислят подкрепа за Манолова. Тя самата едва ли би искала това да се разчуе, но няма да е против, ако получи още 5 хиляди гласа на балотажа. Електоратът на ДПС е доказал, че може да се мобилизира и да расте колкото и когато трябва. На предишни избори дори толкова се бяха постарали, че час преди да затворят урните, временно станаха първа политическа сила и в НДК настана суматоха. В края на изборния ден вече бяха обявени с втори резултат. Засега други от по-малките партии и независими кандидати не са отправяли призив към гласувалите за тях какво да направят на втория тур. Фандъкова и Манолова имат по-малко от четири дни да привлекат или отблъснат (и това е възможно) същите и нови гласове за вота в неделя.", "date": "2019.10.30", "title": "Фандъкова и Манолова - ухажването на (десните) избиратели преди балотажа"}
{"url": "https://www.dnevnik.bg/evropa/2019/10/30/3984368_germaniia_iska_molbi_na_kandidati_za_ubejishte_da_se/", "text": "Германският вътрешен министър Хорст Зеехофер призова Европейския съюз да промени подхода си към молбите за убежище. Според него първата оценка на кандидатите за убежище трябва да се прави на външните граници на Европа и репатриране да се извършва и оттам, предаде ДПА. \"Трябва да осъзнаем, че Дъблинската система се провали\", каза той в баварския град Мюнхен на среща със свои европейски колеги. Зеехофер имаше предвид сегашните правила на ЕС, според които първата държава членка на съюза, в която кандидатстващият за убежище е влязъл, трябва да се занимае с разглеждането на случая му. Според предвидения от Зеехофер подход само кандидати за убежище с реални изгледи да получат право на закрила трябва да бъдат разпределяни сред група желаещи страни от ЕС. След това тяхната молба ще бъде разглеждана в тези държави. Ако обаче първоначалната оценка по външните граници на ЕС е отрицателна, европейската агенция за гранична охрана \"Фронтекс\" трябва да върне съответния кандидатстващ обратно в родната му страна. Дъблинската система \"не работи от много време и затова не може да бъде основа за бъдещата политика на ЕС в сферата на убежището\", каза Зеехофер. Държавите членки на съюза от години се опитват да реформират Дъблинския регламент, но не постигат напредък по ключови въпроси. \"Затова ни е нужна нова философия\", която започва от външните граници, заяви Зеехофер. Министърът иска да види конкретни законодателни предложения на време за германското председателство на ЕС, което започва през втората половина на 2020 г. Той призова и за по-бърз напредък в подсилването на \"Фронтекс\". До 2027 г. се предвижда агенцията да разполага с постоянен корпус от 10 хил. служители. Зеехофер заяви, че идеите му срещат подкрепа сред европейските вътрешни министри, с които се срещна вчера - от Франция, Италия, Испания, Великобритания и Полша. На срещата на така наречената група Г6 бяха поканени и представители на ЕС и САЩ. Повечето от министрите от Г6 подкрепят Зеехофер, заяви европейският комисар по миграцията Димитрис Аврамопулос. /БТА", "date": "2019.10.30", "title": "Германия иска молби на кандидати за убежище да се обработват по външните граници на ЕС"}
{"url": "https://www.dnevnik.bg/intervju/2019/10/30/3984189_studioto_za_strategichesko_konsultirane_iam_goliamoto/", "text": "                         Така през 2015 г. се ражда IAM (Internet Age Media) - комплект от постоянно развиващи се начинания, които включват стратегическо консултиране, поредица от събития, творческа лаборатория и обединяването на глобална общност, която се припознава с дългогодишната им мисия. А тя е да подобрят взаимовръзките хората, цифровите технологии и планетата. За целта анализират спекулации за бъдещето и използват това като инструмент да подпомагат различни институции, които имат нужда от помощ при вземането на решения.  Луси и Андрес разработват стратегически и кураторски дизайнерски проекти с фондации, културни институции, университети и медийни компании като Mobile World Capital Barcelona, TATE, University of Arts London, Red Bull, ELISAVA и BBC. Наред с това поддържат и редица експериментални инициативи, включително събития за бъдещето на интернет като годишната конференция  IAM Weekend  в Барселона и предстоящия Форум на интернет гражданството, инициатива, разработена в партньорство с  Phi Center  в Монреал.", "date": "2019.10.30", "title": "Студио за стратегическо консултиране IAM: Промиването на мозъци никога не е било по-лесно"}
{"url": "https://www.dnevnik.bg/politika/2019/10/30/3984370_maia_manolova_upravlenieto_i_v_sofiia_i_v_bulgariia_e/", "text": "Аз партийни централи не обикалям и с пазарлъци не се занимавам. Разчитам на гражданите да подкрепят в мое лице кандидата срещу статуквото\", заяви претендентът за кметския пост в София Мая Манолова (подкрепена от БСП и някои десни формации) в сутрешния блок на Би Ти Ви. Думите ѝ бяха в коментар за вчерашното  посещение в централата на \"Демократична България\"  на Йорданка Фандъкова, която в неделя ще се изправи срещу Манолова на балотажа в опит да спечели трети кметски мандат. \"Има две страни на барикадата – демокрацията и диктатурата, и всеки ще направи своя избор\", заяви Манолова. На въпрос дали определя управлението като диктатура тя каза: \"Да, така определям управлението и в София, и в България\", и продължи: \"Изборите в София са ключови, те ще дадат знак за цялата страна – за това дали сме узрели да се преборим с модела на управление\". \"По начина, по който се управлява София, по същия начин се правеше и предизборната кампания на Фандъкова\", добави Манолова и прочете данните от протоколи от няколко секции в ромски квартали в столицата, където превес има Фандъкова. Посочи, че в рамките на предизборната кампания не е ходила в ромските квартали, но като омбудсман е решавала свързани с тях проблеми. \"Не е проблемът в ромските гласове. Това е контролиран вот, нали е ясно\", попита тя. Манолова заяви, че на балотажа в неделя се очаква контролиран вот и \"има пълна мобилизация на подземния свят\". \"Мутрите се впуснаха да защитават властта си\", обобщи тя и попита къде са правоохранителните органи. \"Те стигнаха до несебърския залив, но не стигнаха до \"Филиповци\" и \"Факултета\", защо\", попита още тя. Мая Манолова каза, че на балотажа за районен кмет в нейния район ще гласува за кандидата на \"Демократична България\", който се изправя срещу кандидат от ГЕРБ. Тя отдава резултата си на първия тур не на подкрепата на една партия или на един кандидат, а посочи, че той е резултат от желанието на хората за промяна на 14-годишния модел на управление и от техния протестен вот. \"За първи път в София има пробив, но той не е на никоя партия. Пробивът го направиха гражданите\", каза тя. По думите ѝ на тези избори няма битка ляво-дясно, защото управлението в София не е дясно, а \"това е управление на задкулисието\". Попитана за  предложението на Радан Кънев  тя и третият по резултат Борислав Игнатов да се откажат от кметската надпревара и така на балотаж да отиде Борис Бонев, Манолова заяви, че такива разговори обикновено се водят преди избори. \"Но аз съм готова да седна на една маса с представителите на партиите, които искат промяна и да обсъдим как да постигнем промяна в управлението\", добави тя. \"Гласувайте в неделя. И тези, които не гласувахте миналата неделя, и тези, които не ме харесвате (...) всеки истински глас убива един купен глас\", призова Мая Манолова.", "date": "2019.10.30", "title": "Мая Манолова: Управлението и в София, и в България е диктатура"}
{"url": "https://www.dnevnik.bg/na_put/2019/10/30/3984250_na_put_s_chetiri_deca_i_kemper_iz_aziia/", "text": "В продължение на няколко месеца Цвета и Станислав с раници на гръб се катерят по планини и се спускат в пещери, надничат в гърлата на вулкани и в скритите гънки на гетата в мегаполисите, преследват дракони и се гмуркат край коралови рифове, ядат копринени буби и крокодили, откриват петте пола на бугисите, срещат се с духове и живи мъртъвци и всеки ден научават нещо ново за този вълнуващ свят.  Двамата пътешественици избягват капаните на масовия туризъм и търсят необичайната гледна точка на хора, които се опитват да се вплетат в ежедневия бит на обикновените жители на Азия. Пътеводител им е едно стихотворение на Киплинг, а водач – неизтощимото любопитство. В книгата, написана с много чувство за хумор и самоирония, са събрани лични впечатления, преплетени с богата информация за миналото и настоящето на всяка от осемте страни от това необикновено пътешествие.  Тези, които обичат да пътуват, седнали удобно във фотьойла вкъщи, ще намерят в книгата много храна за въображението си. А тези, които не ги свърта на едно място, ще открият нови идеи за пътешествия и конкретна информация за осъществяването им.  Цвета Брестничка живее с двете си страсти – пътешествията и писането. По време на следването си заедно с приятеля си Станислав обикаля на автостоп из затворения по това време социалистически лагер. Още тогава се научава да разчита само на раницата и спалния чувал, които осигуряват уют по спирки, градинки и гари. Обиколката на Източна Европа на мотопед \"Симсон\" е следващата авантюра, на която се отдават, преди да падне желязната завеса. Когато Западна Европа става достъпна и за българи, Цвета, Станислав и четирите им деца тръгват на обиколка с кемпер. Скоро Старият континент им отеснява и отново нарамват раниците на път за Индия, Южна Америка или Югоизточна Азия. От днес \"В къщата на Пау Ама\" от издателство \"Вакон\" е на пазара. Ето откъс от нея. Ето ме – на разстояние 9000 километра, 40 години и 4 деца от онзи следобед, в който за пръв път се срещнах с магичните думи от книжката за Пау Ама. Залепила съм нос на илюминатора на самолета и не мога да откъсна очи от морето зеленина под нас. Да, да, знам, че не ми прилича да се държа като 10-годишна хлапачка, но нали затова човек тръгва на път? За да напусне рамките на обичайните условности и да изпробва нови идентичности. А пък с новите идентичности е като с новите обувки – рядко ти лепват от раз, трябва си време да ги поокършиш, да изтърпиш претритото и мазолите, докато ти легнат по мярка. И още нещо трябва – да се вживееш в тази идентичност, да ѝ се посветиш, да ѝ се довериш. Фалшивата игра тук не се наказва с освиркване от публиката, а с разочарованието от пътуването – нещо ти е криво, не ти е интересно, не ти е удобно... Много хора го правят – остават толкова силно свързани с домашната си идентичност чрез навиците, представите, очакванията си, дори и чрез непрестанното ровене в телефоните, за да следят реакциите на близки и познати \"у дома\", че накрая се чувстват измамени от новите преживявания. Може би само запазването на детското умение да се посветиш изцяло и безрезервно на това, което правиш тук и сега, е в състояние да ти докара и детското усещане за безметежна радост, и удоволствие от преживяното. Това е, което ще се опитваме да направим през следващите няколко зими – да събудим и преживеем детето в себе си. Имаме опит и си даваме сметка, че да пътуваш с дете (било то и вътрешното ти дете), не е само радост, а върви в комплект с променливите му настроения, подскачащото внимание и от време на време среднощни кошмари. Но сме готови да рискуваме.      За нас Малайзия е идеалното място, където да се появим без багажа от предишни натрупвания. На практика не знаем нищо за нея, освен че се намира на полуостров Малака (което се оказва вярно само наполовина, защото впоследствие научаваме, че по-голямата ѝ част всъщност е разположена на остров Борнео), че е един от най-големите производители на кокосово масло в света и че е независима от има-няма 60-ина години. Но всичко това бледнее в представите ни в сравнение с безспорно зашеметяващия факт, че Малайзия е федерация, която се управлява от 9 султана, а те се редуват на кормилото през 5 години. Само си представете – 9 султана, 9 гъмжащи от интриги султански двора, раздирани от амбиции династии Сигурно във всеки клас в малайзийските училища има най-малко по 3 принца.      Представата за средновековни игри на тронове малко трудно прави място в главата ми за информацията, че Малайзия е най-големият световен производител на компоненти за компютри и има собствена космическа програма, но нали затова сме тръгнали насам – да откриваме свят, за който всъщност почти нищо не знаем. Съвсем преднамерено не сме се подготвяли, искаме да преживеем срещата по начин, подобен на този, по който детето навлиза в света – без предварителна информация, без изградени нагласи и без очаквания. Начисто.", "date": "2019.10.30", "title": "На път: С четири деца и кемпер из Азия"}
{"url": "https://www.dnevnik.bg/bulgaria/2019/10/30/3984381_lozan_panov_za_izbora_na_glaven_prokuror_scenaristite/", "text": "Политиците винаги са имали интерес да избират във Висшия съдебен съвет (ВСС) зависими магистрати, каза в интервю за Би Ти Ви председателят на Върховния касационен съд (ВКС) Лозан Панов. В коментар за  избора на главен прокурор  Панов посочи, че \"бяхме лишени от състезателност\" и затова не е подкрепил Иван Гешев и изтъкна, че главният прокурор трябва да е най-добрият и човек, доказал професионалните си качества. \"София  осъмна в почти военно положение  – с пропускателни пунктове, жандармерия и полиция. Такъв избор до момента не е имало\", каза Панов. На въпрос Гешев ли е виновен за това, председателят на ВКС заяви: \"Бих казал, че сценаристите получават висока оценка, изпълнителите – много ниска оценка\". Попитан кой е сценаристът, отговори: \"Монолитно – и прокурорската колегия, и съдийската колегия от политическата квота гласуваха в подкрепа на кандидатурата на г-н Иван Гешев. Абсолютно е ясно, че парламентарно изборни кандидати гласуваха в една и съща посока, без значение дали говорим за управляващи и опозиция\". \"Не мисля, че политиците случайно са се спрели на тези членове на ВСС\", каза още той. Лозан Панов добави, че изборът на Гешев за главен прокурор го смущава и посочи, че е от значение кой ще заеме поста главен прокурор, \"защото, ако застане човек, който злоупотребява с власт, при тази власт на прокуратурата опасността за обществото е явна и предстоят тежки времена за обществото\". \"Няма как да остана безкритичен, ако видя злоупотреба с власт от когото и да било. На моя пост безмълвието, липсата на реакция е съучастие\", каза председателят на ВКС на въпрос как ще работи заедно с Гешев като главен прокурор. В коментар на  думите на главния прокурор Сотир Цацаров , който при изслушването на Гешев заяви, че тримата големи във ВСС (главният прокурор и председателите на Върховния касационен и Върховния административен съд – бел.ред.) се избират не от ВСС, а в едни други две сгради, Панов каза, че е участвал в два избора – на председателя на ВАС и в сегашния на главен прокурор. Посочи, че при избора за председател на Върховния административен съд във ВСС е гласувал за конкурентната кандидатура и \"никой не ме е принуждавал\". \"Вторият избор мога да свържа със сградата на президентството. Президентът инициира поредица от срещи с представители на съдебната власт, а целта беше да се оформи идеята какъв трябва да бъде бъдещият главен прокурор\", посочи Панов.", "date": "2019.10.30", "title": "Лозан Панов за избора на главен прокурор: Сценаристите получават висока оценка"}
{"url": "https://www.dnevnik.bg/evropa/2019/10/30/3984378_zimni_izbori_kakvo_znachenie_ima_tova_che_britancite/", "text": "Британските депутати снощи  подкрепиха предложението  на премиера Борис Джонсън за избори на 12 декември. Парламентът ще бъде разпуснат идната сряда за кампания, която ще продължи пет седмици и ще се фокусира върху Брекзит, след като премиерът Джонсън не успя да изпълни обещанието си страната да напусне ЕС на 31 октомври  със или без сделка.  Изходът бе отложен  за 31 януари  с опция да се осъществи и по-рано, ако все пак сделката за него получи одобрението на парламента. Изборите във Великобритания обикновено със състоят през май или юни. За последен път са били през декември през 1923 г. Би Би Си обобщава какво значение може да има провеждането на вота през зимата. Резервирани ли са избирателните секции? За организирането на изборите се изискват големи усилия. Милиони бюлетини за гласуване по пощата трябва да бъдат разпратени, а гласовете да бъдат изпратени. Трябва да се резервират хиляди училищни зали, църкви и обществени центрове, за да се използват като секции. Опасенията са, че много от тези места вече ще са резервирани в средата на декември заради събития около Коледа. Лаура Лок от Асоциацията на избирателните администратори, заяви, че нейни членове са разбрали, че много от обичайните места за гласуване вече са резервирани. \"Ще намерим избирателни секции, но те може да не са това, което хората очакват. Избирателите може да трябва да гласуват в гаражи или под тенти за каравани\", каза тя. Броенето на гласовете, което отнема много часове и разчита на временен персонал, също може да се наложи да се проведе на подобни импровизирани места. Ще спре ли лошото време хората да гласуват? В студеното и влажно декемврийско време хората със сигурност ще са по-малко склонни да отидат да гласуват. Според експерти обаче няма доказателства, че във Великобритания лошото време спира хората да дадат гласа си. Проучване на Оксфордския университет не откри на практика никаква връзка между времето и избирателната активност. Хората е много по-вероятно да гласуват, ако предизборната надпревара е оспорвана и има големи различия между водещите партии. Много по-малко вероятно е да гласуват, ако резултатът е предизвестен или ако основните кандидати изглеждат относително близки, що се отнася до политическите им възгледи. Ами по-късите дни? Както и в случая с избирателните секции, по-късите зимни дни създават логистично предизвикателство за организаторите на изборите. Няма доказателства обаче, че това би отказало хората от гласуване. Професор Джон Къртис от Университета Стратклайд коментира пред Би Би Си, че в следвоенния период е имало два пъти зимни избори през февруари, и двата с висока активност. По-кратките дни и лошото време обаче може да затруднят хората, провеждащи предизборната кампания. Как ще гласуват студентите? Имаше твърдения, че избори в средата на декември, близо до края на семестъра, може да повлияят на гласуването сред студентите. Те може да са регистрирани да гласуват по постоянен адрес, но все още да са в университета или колежа си в деня на изборите, или пък обратното. Според уебсайта за висше образование WonkHE 16 декември е най-честата дата за край на семестъра в университетите в Обединеното кралство, но много приключват на следващия ден. Малко са тези, които завършват преди 16 декември или преди датата на изборите. Последните избори през 2017 г. бяха близо до края на летния семестър. Проучване на YouGov показа, че 70% от студентите са гласували в своя избирателен район, а не на адреса, на който живеят по време на учебната година.", "date": "2019.10.30", "title": "Зимни избори: какво значение има това, че британците ще гласуват през декември"}
{"url": "https://www.dnevnik.bg/sviat/2019/10/30/3984377_kongresut_v_sasht_podkrepi_sankcii_sreshtu_turciia_i/", "text": "Камарата на представителите на САЩ одобри с голямо мнозинство снощи пакет от санкции срещу Турция и нейния финансов сектор като наказание заради нейното нахлуване в Сирия, предадоха \"Асошиейтед прес\" и БТА. В полза на санкциите имаше 403 гласа срещу само 16 против, което според АП е поредно предизвикателство, отправено от законодателите срещу политиката на президента Доналд Тръмп в региона. Това се случва в момент, когато Анкара, след изтегляне на кюрдските бойци, срещу които бе първата ѝ операция в региона, се готви да създаде \"безопасна зона\" в Северна Сирия и да започне съвместни патрули с руски сили. Все още няма насрочен вот по този текст в Сената. Освен това с 405 гласа \"за\" и 11 - против се прие резолюция, с която се утвърждава като политика на Съединените щати отбелязването като геноцид на масовото изтребление на 1.5 млн. арменци в Османската империя между 1915 и 1923 г. като геноцид. Република Турция, изникнала от руините на империята, признава, че мнозина арменци са били убити, но отрича както посочван от Армения и много историци брой, така и определението \"геноцид\". Реакцията на Анкара бе да заяви, че резолюцията е \"лишена от каквато и да било историческа или правна база\" и \"като безсмислена политическа стъпка е насочена само към арменското лоби и антитурски групи\". Какви санкции се предвиждат Пакетът предвижда ограничаване на оръжейните продажби за Анкара и затруднява достъпа на високопоставени турски служители до личните им авоари в САЩ. Президентът Доналд Тръмп се задължава на наложи ограничения срещу конкретни лица, имащи отношение към турската военна операция в Сирия, и в частност турския министър на отбраната Хулуси Акар. Освен това Вашингтон се задължава да въведе ограничения и във връзка със закупуването от Турция на руската ракетна система за противовъздушна отбрана С-400. На американските власти се забранява \"да предоставят на правителството на Турция стоки, услуги и технологии с отбранително предназначение\", ако те могат да бъдат използвани по време на операцията в Сирия. Предвиждат се санкции и срещу чужденци, опитващи се да продават военно оборудване на Турция. Сред другите предвидени мерки Държавният департамент на САЩ, министерството на финансите и разузнавателните служби се задължават да предоставят подробна информация за активите, инвестициите и доходите на турския президент Реджеп Тайип Ердоган и на членовете на неговото семейство. Предвижда се мерките да останат в сила до изтеглянето на Турция от Северна Сирия. Президенът Тръмп ще има право да отложи налагането на тези наказателни мерки, ако това се окаже от полза за \"интересите на националната сигурност\" на САЩ. Автор на законопроекта е шефът на комисията по външните работи на Камарата Елиът Енгъл. Тръмп  въведе за кратко санкции  заради операция \"Извор на мира\",  но ги отмени , след като офанзивата бе временно спряна в края на петдневно примирие и  след среща на Ердоган  с руския му колега Владимир Путин. Как реагира Турция Турското външно министерство реагира светкавично снощи и заклейми решението на американския Конгрес, като заяви, че то противоречи на съюзническите отношения между двете страни в рамките на НАТО. В декларацията на министерството се посочва още, че то противоречи и на споразумението между Анкара и Вашингтон от 17 октомври за пауза в турската офанзива в Сирия. Призовава се американската администрация да вземе мерки за предотвратяване на стъпки, които допълнително ще навредят на двустранните отношения. Американският посланик в Турция е извикан на разговор във външното министерство на страната след гласуването на резолюцията.", "date": "2019.10.30", "title": "Конгресът в САЩ подкрепи санкции срещу Турция и призна арменския геноцид"}
{"url": "https://www.dnevnik.bg/politika/2019/10/30/3984382_izborna_hronika_blizki_na_aktivisti_na_gerb_sa/", "text": "                         Близки на активисти на ГЕРБ са задържани за вандализъм в Черноочене Близки на активисти на ГЕРБ са задържани за вандализъм в Черноочене, предаде Би Ти Ви. Вчера бяха изпочупени стъклата на четири кметства в общината, бяха нарязани гумите на училищни автобуси и подпалени автомобилни гуми. Телевизията съобщи, че единият от арестуваните е син на кандидата за кмет от ГЕРБ Ниязи Раиф, който изгуби първия тур за кмет на община Черноочене с 24.8%. Кандидатът на ДПС Айдън Осман си осигури шестия кметски мандат със 72.8% от гласовете. Айдън Осман обвини хората на ГЕРБ за вандализма, като заяви, че подбудите са политически и \"от един месец тези хора тормозят населението\". Опонентът му Ниязи Раиф обаче е на мнение, че липсват доказателства за задържането на младежите, обвини кмета в клевета и допусна, че \"може това да е техен сценарий\".", "date": "2019.10.30", "title": "Изборна хроника: Близки на активисти на ГЕРБ са задържани за вандализъм в Черноочене"}
{"url": "https://www.dnevnik.bg/bulgaria/2019/10/30/3984385_s_opit_za_skandal_volen_siderov_napusna_parlamenta_za/", "text": "В последния си ден като депутат лидерът на \"Атака\" Волен Сидеров отново се опита да направи скандал в Народното събрание. Сидеров, който в  предизборната си кампания  за кмет на София подаде оставка като депутат, бе освободен със 149 гласа \"за\", 9 \"против\" и 8 \"въздържал се\". Депутати от \"Атака\" възразиха, че председателстващият парламента Емил Христов от ГЕРБ не е провел дебат, а в кулоарите Сидеров обяви, че Народното събрание е придобило антибългарски характер - подкрепило сделката за купуването на изтребители F-16 и предстояло да даде разрешение за противоракетни системи на НАТО срещу Русия. Лидерът на \"Атака\" обвини ГЕРБ, че е участвала в политическата разправа на другите формации от \"Обединените патриоти\", които през лятото го изключиха от парламентарната група. Той обаче не каза дали ще продължи да подкрепя управлението, а отвърна: \"Питайте ГЕРБ\". По-късно председателят на парламентарната група на ГЕРБ Даниела Дариткова му се извини, че не са му дали думата да се изкаже преди гласуването на оставката му. Волен Сидеров обяви, че напуска с чест и достойнство, и потвърди, че ще стане общински съветник в София. Следващата му задача - да разкрива далаверите в общината. На негово място в Народното събрание трябва да влезе Мария Цветкова от ВМРО. Парламентът освободи и Лиляна Павлова от ГЕРБ, която  ще стане вицепрезидент на Европейската инвестиционна банка . Народното събрание днес работи само 42 минути, в които реши да излезе във ваканция до провеждане на балотажа за местните избори. Комисиите обаче ще заседават. Преди това лидерът на БСП Корнелия Нинова обяви, че след изборите социалистите ще внесат промени в Изборния кодекс за въвеждане на машинно гласуване, тъй като 15% от бюлетините били невалидни. Тя отново  повтори тезата си , че ГЕРБ е контролирала изборите и чрез страховете на хората.", "date": "2019.10.30", "title": "С опит за скандал Волен Сидеров напусна парламента, за да стане общински съветник"}
{"url": "https://www.dnevnik.bg/sviat/2019/10/30/3984389_norvegiia_suobshti_za_nai-goliamata_operaciia_s_ruski/", "text": "Русия започна в северния Атлантически океан най-големите маневри с подводници от края на Студената война, предаде \"Франс прес\". Операцията се следи внимателно от НАТО, съобщи генералният щаб на норвежките въоръжени сили. От миналата седмица дузина подводници, базирани на полуостров Кола, сред които и осем ядрени, са се включили в тези маневри, които би трябвало да продължат около два месеца. \"Сега има много голяма активност в Северния Атлантик и Норвегия, както и другите страни от НАТО извършват мисии за наблюдение по въздуха и на повърхността на водата\", каза за Франс прес говорителят на генералния щаб на норвежките въоръжени сили Бриняр Стордал. Руски подводни плавателни съдове са били локализирани също в Норвежко море и в Баренцово море. Според източниците руските подводници се опитват да стигнат възможно най-далеч в Атлантическия океан, без да бъдат забелязани и \"да покажат, че руснаците са способни да защитават базите си и да са заплаха за източната част на САЩ\". Руските власти не са съобщавали нищо за тези операции на подводниците. Северният флот в събота съобщи само, цитиран от руските агенции, че две ядрени подводници - \"Нижний Новгород\" и \"Псков\" - са започнали \"дълбоководно спускане, за да изпитат оборудване и някои оръжия\" в неутралните води на Норвежко море. Става дума за подводници от типа \"Кондор\", чието оборудване позволява по-специално да се изстрелват крилати ракети и такива, които са предназначени да разпознават и унищожават неприятелски въздухоплавателни групи. /БТА", "date": "2019.10.30", "title": "Норвегия съобщи за най-голямата операция с руски подводници от края на Студената война"}
{"url": "https://www.dnevnik.bg/photos/2019/10/30/3984403_chitatelska_fotogaleriia_na_dimitrovden_kum_hija/", "text": "Малко след паркинга започва пътеката нагоре", "date": "2019.10.30", "title": "Читателска фотогалерия: На Димитровден към хижа \"Мальовица\""}
{"url": "https://www.dnevnik.bg/skorost/avtomobilna_industriia/2019/10/30/3984420_fiat_kraisler_i_grupata_psa_pregovariat_za_slivane/", "text": "Италианско-американската автомобилостроителна компания \"Фиат Крайслер\" (Fiat Chrysler) потвърди тази сутрин, че преговаря за сливане с френската автомобилна група Пе Ес А (PSA), която е собственик на \"Пежо\", \"Ситроен\" и \"Опел\", предадоха \"Франс прес\" и ДПА, цитирани от БТА. От Пе Ес А също обявиха официално, че се водят разговори за създаването на световен гигант. Ако сделката стане факт, новото обединение би се оценявало на близо 50 милиарда долара и ще бъде четвъртата по големина компания в сектора след \"Фолксваген\", \"Рено-Нисан\" и \"Тойота\". \"Фиат-Крайслер\" водеше преговори за сливане с \"Рено\",  но до договореност не се стигна . Към момента се смята, че президентът на Пе Ес А Карлос Таварес вероятно ще стане генерален директор на новата група, чийто надзорен съвет се очаква да бъде оглавен от шефа на \"Фиат Крайслер\" Джон Елкан - наследника на династията, основала \"Фиат\" Анели. През миналата година групата Пе Ес А е продала 3.9 милиона коли и е отчела оборот от 74 милиарда евро. \"Фиат Крайслер\" е пласирал на пазара 4.8 милиона коли за 100 милиарда евро. През март 2017 година Пе Ес А груп  придоби от американската \"Дженерал мотърс\"  европейските й марки \"Опел\" и британската му версия \"Воксъл\" в сделка за 2.2 млрд. евро.", "date": "2019.10.30", "title": "\"Фиат Крайслер\" и групата PSA преговарят за сливане"}
{"url": "https://www.dnevnik.bg/evropa/2019/10/30/3984397_predi_izborite_vuv_velikobritaniia_-_koia_partiia/", "text": "Плановете за излизане на Великобритания от Европейския съюз  бяха забавени , а правителството получи подкрепата на парламента  за провеждане на предсрочни избори на 12 декември . Би Би Си обобщава позициите за Брекзит на основните партии. Консерватори Премиерът Борис Джонсън иска Великобритания да напусне ЕС със сделка, но каза, че е склонен да изведе страната от блока и без такава. Той многократно заяви, че Великобритания трябва да напусне ЕС на 31 октмоври \"каквото ще да става\". Джонсън обаче бе принуден  да поиска отсрочка от ЕС , след като  не получи подкрепа  в парламента за ускорения график за приемане на законодателството около Брекзит. Той успя да постигне промени в договорената от предишния премиер Тереза Мей сделка, включващи премахване на спорния предпазен механизъм за ирландската граница и замяната му с ново споразумение за митниците. Лейбъристи Ако спечелят изборите, лейбъристите искат да предоговорят сделката на Джонсън за Брекзит и да я подложат на нов референдум. Те казват, че референдумът ще е избор между \"заслужаваща доверие\" опция за излизане срещу вариант за оставане. При опцията за излизане лейбъристите казват, че ще преговарят Великобритания да остане в митническия съюз на ЕС и да запази \"тесни\" връзки с единния пазар. Това ще й позволи да продължи да търгува с ЕС без проверки, но ще й попречи да сключва свои собствени търговски сделки с други държави.      Лидерът на партията Джеръми Корбин не е казвал как ще гласува, ако се проведе референдум, въпреки че обеща да изпълни решението на хората. Шотландската национална партия Тя е за оставане в ЕС. Водеше кампания за втори референдум за Брекзит. Крайната й цел е независима Шотландия, която да е пълноправен член на ЕС. Либералдеморкати Обещаха да отменят Брекзит, ако спечелят на следващите избори. Северноирландска Демократична юнионистка партия Тя има споразумение с консерваторите, според което им осигурява подкрепа в Камарата на общините. Но макар да иска Великобритания да напусне ЕС, не е доволна от преразгледаната сделка, договорена от Джонсън. Партията се безпокои, че съюзът между Северна Ирландия и останалата част от Обединеното кралство може да бъде застрашен, защото Северна Ирландия ще трябва за даден период от време да следва част от правилата на ЕС. ДЮП иска да има право на вето, за да може да отхвърли новите митнически договорки в бъдеще. Независима група за промяна Съставена е от депутати, напуснали Консервативната и Лейбъристката партии, от части заради позициите им за Брекзит. Подкрепя нов референдум и иска Великобритания да остане в ЕС. Партията на Брекзит Иска Великобритания да напусне ЕС без сделка. Твърди, че преразгледаното споразумение на Борис Джонсън е лошо, защото включва задължението Великобритания да изплати на ЕС 39 милиарда паунда. Какво съдържа законопроектът за излизането на Великобритания от ЕС четете  тук .", "date": "2019.10.30", "title": "Преди изборите във Великобритания - коя партия какво ще прави с Брекзит"}
{"url": "https://www.dnevnik.bg/sviat/2019/10/30/3984401_ispaniia_shte_nabljudava_dvijeniiata_na_jitelite_si/", "text": "Испанският Национален статистически институт ще следи движението на милиони испански граждани за \"социологическо изследване\", съобщиха в.  \"Ел паис\"  и агенция \"Ефе\". Това ще става чрез мобилните им телефони. Движенията ще се наблюдават за период от общо осем дни - между 18 и 21 ноември, както и на 24 ноември, 25 декември, 20 юли и 15 август. Източници на \"Ел паис\" в института пишат, че изборът на датите е свързан с решението да се наблюдават четири работни дни през ноември, една неделя и три почивни дни. Данните ще се събират анонимно, тъй като ще са нужни единствено за статистически цели. Те се доставят в партньорство с големите телекомуникационни оператори в страната (\"Мовистар\", \"Водафон\" и \"Оранж\"). Испанската обществена медия RTVE обяснява, че това е първо по рода си изследване в Европа. То обаче притеснява групи от гражданското общество, загрижени за защита на личните данни и въпроси на личната неприкосновеност, иначе защитени в Европа от Общия регламент за защита на личните данни. От института същевременно настояват, че информацията е нужна, за да се направят изводи за общите движения и как да се оптимизират обществените услуги и инфраструктурата. Така ще се знае и къде ходят испанците на почивка на територията на страната. Испанската територия ще бъде разделена на 3500 \"клетки\" с най-малко 5000 души във всяка. Ще се изследва позицията на телефоните в тези \"клетки\" между полунощ и 6 ч. сутринта, за да се определи местоживеенето; между 9 сутринта и 18 ч. ще се следи потокът от жители, които пътуват за работа или по други причини (до училището или университета си). Това ще е полезно например за да се види колко души работят в Мадрид, но не живеят там и пътуват от предградия или по-отдалечени райони.", "date": "2019.10.30", "title": "Испания ще наблюдава движенията на жителите си заради \"изследване\""}
{"url": "https://www.dnevnik.bg/sport/2019/10/30/3984415_grigor_dimitrov_tova_beshe_mnogo_stranna_godina_i_ia/", "text": "Григор Димитров заяви, че сезонът му е донесъл смесени чувства. Думите му дойдоха след  победата срещу Юго Убер , с която започна участието си в Париж в последния си турнир за годината. Днес българският тенисист среща Давид Гофен, срещу когото има седем успеха от осем мача. Двубоят е трети в програмата и се очаква да започне след 15.00 часа. \"Чувствам се добре. Не усещам, че е краят на сезона, но за съжаление е така. Нямах възможност да играя много в началото на годината (заради контузия). Изпращам я със смесени чувства, но се надявам на още няколко мача тук\", каза Димитров. \"Това беше много странна година за мен. Имах първата си контузия, трябваше да се справя с неща, пред каквито не се бях изправял досега\", посочи той и добави, че психиката има все по-важна роля в спорта. \"Оставих нещата зад себе си и съм благодарен, че имам още един мач, особено в края на сезона. Това ми носи допълнителна увереност.\" Българинът започна мастърса в Париж с обрат срещу представителя на домакините Убер. \"Много е освобождаващо да спечелиш по този начин\", заяви той за двубоя.", "date": "2019.10.30", "title": "Григор Димитров: Това беше много странна година"}
{"url": "https://www.dnevnik.bg/bulgaria/2019/10/30/3984436_ruski_voenen_samolet_preletial_nad_bulgariia_e_imal/", "text": "Военнотранспортни самолети на Руската федерация, превозващи личен състав, въоръжение и техника на тази държава, са преминали през въздушното пространство в съответствие с приложимото за случая българско законодателство. Това съобщиха за \"Дневник\" от Министерството на външните работи. Вчера в предаването \"Денят с Веселин Дремджиев\" по ТВ+ и ТВ1  бившият служебен министър на отбраната в кабинета на Марин Райков проф. Тодор Тагарев  обяви, че машината Ан-124 на руските ВВС е преминала над територията на България на 22 срещу 23 октомври. Самолетът е пренасял ракетни комплекси С400, като ракетите са били транспортирани за военно учение в Сърбия, каза Тагарев. Той попита имало ли е разрешение за такова прелитане над България. Информацията беше потвърдена освен от външното министерство, също и от министерството на транспорта. И двете ведомства коментираха, че прелитането е станало след необходимите по закона правила, ноти и издадени разрешения. За полета е било издадено дипломатическо разрешение - №64-111 от Министерството на външните работи. Полетът е извършен на 22 октомври съгласно издаденото дипломатическо разрешение, съобщават от министерството на транспорта. \"Полетният план и реалната траектория на полета съответстват на условията на дипломатическото разрешение. Полетът е извършен със самолет от същия тип с друга регистрация, която надлежно е описана като заместваща в дипломатическото разрешение\", се казва още в отговора на транспортното министерство до \"Дневник\". Също така прелитането е извършено в рамките на срока на валидност на разрешението. Типът на товара е отразен коректно, казват още от министерството на транспорта. Допълнение от Външното министерство Малко след публикацията, МВнР разпространи следното изявление: \"Във връзка с публикации в медиите по повод преминаване във въздушното пространство на България на руски военно-транспортни самолети, превозващи ЗРК С 400 към Сърбия, бихме искали да обърнем внимание на процедурата за предоставяне на дипломатически разрешения за този вид полети в съответствие с действащата международна и национална нормативно-правна уредба: След като в МВнР, дирекция \"Консулски отношения\", постъпи нота от съответната държава с молба за разрешение за прелитане във въздушното ни пространство на военно-транспортен самолет, МВнР прави запитване с вербална нота до държавата, която е финална дестинация на полета. Целта е да се потвърди крайния потребител на превозвания товар и целта, за която ще бъде използван. След получаване на исканата информация, в съответствие със Закона за гражданското въздухоплаване и Закона за преминаване и пребиваване на територията на Република България на съюзнически и чужди въоръжени сили МВнР предоставя за съгласуване постъпилото искане за получаване на дипломатическо разрешение за прелитане на компетентните български структури в МО и МТИТС. След получаване на позитивни становища от тези две институции МВнР предоставя исканото дипломатическо разрешение за реализация на заявеното прелитане при условие, че полетите ще се реализират при стриктно спазване на правилата и процедурите за извършване на полети във въздушното пространство на България. По повод конкретно цитирания в медиите случай, бихме искали да уточним, че е разрешено прелитането на 22 октомври 2019 г. на два военно-транспортни самолета с личен състав, бойна техника и въоръжение, включително ракетни комплекси С-400, във връзка с провеждането на военно учение \"Славянски щит\" на територията на Сърбия. На 30 октомври 2019 г. МВнР е получило надлежно уведомление за това, че са извършени обратните полети, свързани с извозването на участвалите в учението личен състав, бойна техника и въоръжение от Сърбия през въздушното пространство на България към Русия.\"", "date": "2019.10.30", "title": "Руски военни самолети, прелетели над България, са имали надлежните разрешителни"}
{"url": "https://www.dnevnik.bg/sviat/2019/10/30/3984445_vedomosti_rusiia_zapochva_test_na_nova_iadrena_raketa/", "text": "В началото на 2020 г. Русия ще започне летателно-конструкторски тестове на междуконтиненталната балистична ракета с течно гориво РС-28 \"Сармат\", пише  \"Ведомости\" , като се позовава на източници от министерството на отбраната и отбранителната промишленост. Първите две ракети ще бъдат изстреляни от силоз на космодрума \"Плесецк\" към полигона \"Кура\" на полуостров Камчатка. Предвидени са най-малко пет пуска. Според събеседник на \"Ведомости\", ако ракетният комплекс отговаря на заявените характеристики, ще бъде приет на въоръжение в Русия през 2021 г. Министерството на отбраната не отвърнало на запитване на вестника по този повод. Ракетата \"Сармат\" е сред ключовите нови оръжия, анонсирани от Москва и необходими за ядрения паритет със САЩ, отбелязва изданието. В тазгодишното си послание до парламента президентът Владимир Путин нарече РС-28 твърде страховито оръжие - новата система има фактически неограничен обсег. Тя може да атакува целите си и летейки през Северния и през Южния полюс, и няма как да й попречат дори перспективните системи за противоракетна отбрана, допълва \"Ведомости\". /БТА", "date": "2019.10.30", "title": "\"Ведомости\": Русия започва тест на нова ядрена ракета"}
{"url": "https://www.dnevnik.bg/biznes/2019/10/30/3984435_evropeiskiiat_finansov_regulator_odobriava/", "text": "Европейският орган за застраховане и професионално пенсионно осигуряване (EIOPA) е дал положителна оценка за приемането на България в банковия съюз и във валутния механизъм ERM II, известен като чакалнята на еврозоната. Това съобщава  \"Капитал\" , като се позова на писмо, с което разполага, до Европейската комисия. В него се дава положителна оценка за изпълнението на ангажиментите на България по отношение на небанковия финансов сектор, като все пак се изтъква, че остават \"притеснения за степента на устойчивост на българския застрахователен сектор\". Изданието посочва, че сега остава кандидатурата на България да получи одобрение от Европейската централна банка, която трябва да оцени изпълнението на последващите мерки след нейната цялостна оценка на банковия сектор. Тя бе проведена през първата половина на годината и тогава бе установен капиталов недостиг в две банки.  В оценката на EIOPA все пак се посочва, че има рискове в небанковия сектор, като за такъв са посочени адекватността на техническите резерви при задължителната застраховка \"Гражданска отговорност\", оценяването на активите, които не се търгуват на борси, ефективността на системите на управление и оценката на риска на инвестициите. По тези линии от EIOPA очакват да се осигурят подходящи решения и българската Комисия за финансов надзор (КФН) е поела ангажименти да приложи допълнителни мерки, които да бъдат проследени от Брюксел. ", "date": "2019.10.30", "title": "Европейският финансов регулатор одобрява кандидатурата на България за еврозоната"}
{"url": "https://www.dnevnik.bg/bulgaria/2019/10/30/3984459_vuzduhut_v_sofiia_e_zamursen_do_chetiri_puti_nad/", "text": "Още преди началото на отоплителния сезон днес в София бяха отчетени превишения до четири пъти над нормата за фини прахови частици. Справка на сайта  airsofia.info , поддържан от гражданско сдружение, показва, че на практика в целия град тяхното ниво е над нормите. Най-замърсен е въздухът в района на \"Младост 2\" (242 микрограма на кубичен метър, при норма 50), Орлов мост (212 микрограма) и \"Хладилника\" (210). Данните в сайта  https://waqi.info/ , който събира данни за качеството на въздуха в цял свят, сочи стойности от 156 в \"Дружба\", 192 в \"Павлово\" и 199 в \"Овча купел\" и 214 в \"Надежда\". Той обаче разчита само на пет сензора в столицата, като един от тях отчита данни отпреди пет месеца.      Информация на  сайта на Столичната община  потвърждава, че въздухът днес е замърсен над нормата, като излизат препоръки за пътуване с градския транспорт и използване на екологично отопление. Твърди се също, че днес ще бъдат извършени допълнително метене и миене, а служители на столичния инспекторат ще правят проверки на източниците на замърсяване и в строителни обекти. Прогнозата за утре е, че замърсяването на въздуха ще е ниско, като причината ще е нахлуващият със североизточен вятър студен въздух. Според данните на airbg.info сериозно замърсен тази сутрин е и въздухът във Велико Търново (251 микрограма на кубичен метър), Монтана (220) и Враца (188). Изнесени през пролетта  данни от гражданското сдружение AirBG  за миналия отоплителен сезон сочат, че най-много дни със замърсяване над нормата е имало във Видин (91 дни, или 42% от сезона), Русе (73 дни), Пловдив (65) и София (41). От сдружението отчетоха също, че с 1.8 години се скъсява средно животът от мръсния въздух, докато от пушенето – с 1.6 години.", "date": "2019.10.30", "title": "Въздухът в София е замърсен в пъти над нормата"}
{"url": "https://www.dnevnik.bg/razvlechenie/2019/10/30/3984392_papa_roach_i_hollywood_undead_shte_posetiat_bulgariia/", "text": "Американските рок групи Papa Roach и Hollywood Undead ще включат България в съвместното си предстоящо европейско турне и ще посетят София на 2 март 2020 г. в зала \"Универсиада\", съобщиха организаторите от Sofia Music Enterprises. Групата Papa Roach e създадена през 1993 г. в Калифорния и в началото определят стила си като ню метъл и рап метъл. Неин фронтмен и емблема е вокалистът Джейкъби Шадикс.  През 2015 г. те бяха хедлайнери на пилотното издание на фестивала Summer Chaos в Бургас, който се проведе на стадион \"Лазур\" в града.      Американската група от Лос Анджелис Hollywood Undead става популярна първо с впечатляващите си изпълнения на живо, съчетавайки рок, хип-хоп, индъстриъл и електронна музика. Печели многобройни фенове още с излизането на дебютния й албум Swan Songs през 2008 г. Билетите за концерта тръгват в продажба в мрежата на \"Ивентим\" от 11 ч. на 1 ноември. Цените ще са от 65 и 75 лв., в деня на концерта съответно по 80 и 90 лв. Първите сто билета са на промоционална цена от 40 и 50 лв.", "date": "2019.10.30", "title": "Papa Roach и Hollywood Undead ще посетят България заедно през 2020 г."}
{"url": "https://www.dnevnik.bg/biznes/2019/10/30/3984457_predlaganeto_na_ofis_ploshti_v_sofiia_doblijava_2_mln/", "text": "Малко над 9% от офис площите в София са били незаети през третото тримесечие като през същия период са пуснати в експлоатация три нови офис сгради с 38 хил. кв. м площи, сочат данните на Cushman & Wakefield Forton. С това общото предлагане на офиси клас А и Б в столицата надмина 1 963 000 кв. м. като модерните сгради в централната част на София са напълно отдадени. Офисите в строеж са 383 000 кв. м. Офертните наемни цени за първокласните имоти са стабилни в интервала 12-14 евро/кв. м. Активен пазар на офис площи регистрират и големите градове в страната, като основното търсене идва от разрастващи се аутсорсинг и IT компании. Сред примерите за големи сделки от последните месеци са софтуерната фирма Fadata в Бургас, KBC Group във Варна и Sutherland в Пловдив. Компаниите от IT сектора и центровете за изнесени услуги остават най-сериозен двигател на пазара с дял от малко над 50% от наетите площи за периода. Търговски площи Частичното преструктуриране на водещи търговски центрове в София и откриванията на Delta Planet във Варна и Plovdiv Plaza в Пловдив доведоха до ръст на новооткритите магазини през деветмесечието на 2019 г., сочат данните на компанията. Пазарът на площи в търговски центрове е сравнително наситен - след пика на новооткрити площи през миналите месеци, нови проекти в следващите 18-24 месеца не се планират. Обзавеждането за дома, детските и спортните стоки, дискаунт веригите са сред бързо развиващите се категории. Сред примерите е полската дискаунт верига Pepco, която е най-динамично растящият търговец у нас с 20 магазина към третото тримесечие. През деветмесечието първи магазини у нас отвориха детската марка за дрехи Brums, италианската марка за бельо Tezenis и японската Miniso. Прогнозата на наблюдателите на пазара е свободните площи да намаляват, а наемите в най-удобните за посещение молове и на търговските улици плавно да растат. По данни на компанията през третото тримесечие средният наем за 100 кв. м магазин с отлично местоположение във водещите търговски центрове в София достига 39 евро/кв. м, а на търговските улици - 56 евро/кв. Индустриалните имоти Цените на терените за изграждане на индустриални имоти варират около 25-35 евро/кв. м, в зависимост от размера и местоположението. Близо 180 000 кв. м нови индустриални площи са завършени от началото на годината в София, а площта на новите проекти е с над 100 000 кв. м повече спрямо същия период на предходната година. На пазара в София се строят обекти за собствено ползване и по поръчка (built-to-suit), но се наблюдава и ръст на проектите с площи под наем. Основното търсене е от търговци на дребно, логистични компании и бизнеси, обслужващи сектора на онлайн търговията. По данни на Cushman & Wakefield Forton към края на септември в строеж в София са 145 000 кв. м индустриални площи, като над половината от тях са предназначени за отдаване под наем. Тъй като голяма част от тези имоти се отдават под наем още на етап строеж, делът на незаетите площи е 2-3%. Предлагането на модерни логистични и производствени площи в София нараства с бързи темпове и към третото тримесечие достигна 1 256 996 кв. м.", "date": "2019.10.30", "title": "Предлагането на офис площи в София доближава 2 млн. кв. м, незаети са 9%"}
{"url": "https://www.dnevnik.bg/skorost/2019/10/30/3984484_putnata_policiia_chaka_novi_159_radara_i_8_sistemi_za/", "text": "Пътна полиция е обявила обществена поръчка за покупка на 159 нови радара от различни видове, като има и финансиране за изграждане на още осем отсечки за контрол на средната скорост, казва  в интервю за вестник 24 часа  новият началник на службата комисар Звезделин Колев. Той уточнява, че върви процедура за покупка на 103 стационарни уреда за контрол на скоростта и 56 стационарно преносими. В момента службите на пътната полиция в страната разчитат на 148 мобилни радара в патрулките, 30 триноги и 25 стационарни камери. Комисар Колев уточнява, че от началото на годината до септември с тях са установени 591 707 превишения на скоростта, за които са издадени електронни фишове.      Със средства на Фонда за безопасност предстои закупуването на 4 системи за контрол на средна скорост в областите Бургас, Русе, Пловдив и Разград, казва още началникът на пътната полиция. С пари от Гаранционния фонд пък ще се оборудват участъци за контрол на средната скорост в областите София-област, Стара Загора, Перник и Пловдив. \"Системата за средна скорост в област Перник е почти готова, инсталирани са камерите и в момента се извършват тестове и съвсем скоро ще започне да работи\", уточнява комисар Колев. В момента има две отсечки с такъв тип контрол - на третия тунел на магистрала \"Люлин\" (вече \"Струма\") в посока Перник и на пътя Карлово - Пловдив. Обобщените данни на пътна полиция сочат, че до края на септември са регистрирани 4991 тежки катастрофи с 446 загинали. Основните причини за тежките инциденти на пътя са несъобразена скорост (довела до 146 смъртни случая), неправилни маневри (117 загинали) и отнемане на предимства (56 жертви).", "date": "2019.10.30", "title": "Пътната полиция чака нови 159 радара и 8 системи за контрол на средната скорост"}
{"url": "https://www.dnevnik.bg/politika/2019/10/30/3983204_votut_minalata_nedelia_osiguri_pustri_koalicii_i/", "text": "Пъстри коалиции и несигурни мнозинства вещае разпределението на гласовете подкрепа за общински съвети в страната. Разпределението на мандатите ще зависи от избирателната активност и броя недействителни гласове, а коалирането ще зависи от множество местни коалиции, формирани на регионално ниво, а персоналният състав - от подадените преференции. Все пак управляващата ГЕРБ доминира в представянето на листите за общински съветници, макар че на места мажоритарното гласуване за кметовете, излъчени от партията, е по-добро от подкрепата за общинските съветници. Как ще изглежда управлението на София четете  тук. Най-добрият резултат за ГЕРБ е в Бургас - 43.2%, Велико Търново - 39.95% и Стара Загора - 38.69, където са и най-добре представилите се на първия тур кметове. В , където в надпреварата за кмет води кандидатът на БСП, листата на ГЕРБ е събрала малко по-голяма подкрепа - 26.65% спрямо 24.5% за левицата. А в комбинация с близо 14-те процента подкрепа за коалиционния си партньор ВМРО има шанс да доминира в общинския съвет. Във   отчетливо се вижда присъствието на ДПС, получило 6.9% от гласовете на избирателите - четвърти резултат. В най-северозападния български град листата на ГЕРБ води с 31.7%, но на второ място е широка местна коалиция,  СДС (НДСВ, Нова алтернатива, ЗНС, БЗНС, БДСР), събрала 27.9 на сто. Наред с , където взима 54.86 от гласовете подкрепа, листата на ДПС води и в Търговище с 39.03%, където ГЕРБ са втора политическа сила с 35.53%, а БСП трета с 13.21%. В води ГЕРБ, но със скромните 21.51%. Там партията на Бойко Борисов ще може да партнира с местната коалиция Демократична България - СДС и Движение \"България на гражданите\" , което има 18.49% подкрепа. В града БСП остава трета със 17.54%, а ДПС е четвърто с 16.92%. Резултатът на ВМРО - БНД - 8.37%. В   се очакват гъвкави и нестабилни мнозинства. Гласовете на избирателите са разхвърляни общо измежду листите на 29 коалиции, като най-голям дял събира ГЕРБ със скромните 12.25 на сто, следвана от местната коалиция ЕНП (ЕНП-СДС-БДО) - 11.39% и БСП - 11.09%. ВМРО събира 4.45% подкрепа в града. Коалиционният партньор на ГЕРБ в управлението ВМРО е получил най-голяма подкрепа за листата си в   където участва в коалиция ВМРО-БНД (ОЗ,ЗНС,ОБТ БЪЛГАРСКИ ЛЕЙБЪРИСТИ). Подкрепата за нея е 17.16%. Самата ГЕРБ води с 23.45%, на стъпка пред БСП, която взима 21.53%. Фокусирана в София, \"Демократична България\" не успява да постигне двуцифрена подкрепа извън столицата с изключение на , където взима 15.3% подкрепа. Демократичното обединение взима сравнително добър процент във Велико Търново - 6.81%, Хасково - 7.1%.", "date": "2019.10.30", "title": "Вотът миналата неделя осигури пъстри коалиции и несигурни мнозинства в общинските съвети"}
{"url": "https://www.dnevnik.bg/biznes/2019/10/30/3984469_zavodskite_ceni_produljavat_da_rastat/", "text": "И през септември производствените цени продължават да растат. За година те са поскъпнали с 3.7%, сочат данните на Националния статистически институт. Нарастване на цените е регистрирано при: производството и разпределението на електрическа и топлоенергия и газ - с 11.7%, добивната промишленост - с 6.2%, и преработващата промишленост - с 1.2%.  в преработващата промишленост се наблюдава при: производството на основни метали - със 7.6%, обработка на кожи и производство на изделия от обработени кожи без косъм - с 4.6%, и ремонта и инсталирането на машини и оборудване - с 4.5%. В същото време спрямо предходната година има   при производството на хартия, картон и изделия от хартия и картон - с 2.3%, производството на дървен материал и изделия от него, без мебели - с 1.3%, и печатната дейност и възпроизвеждане на записани носители - с 0.6%. 0.5% спрямо август. Увеличение е регистрирано в добивната промишленост и преработващата промишленост - по 0.5%, и при производството и разпределението на електрическа и топлоенергия и газ - с 0.4%.  В преработващата промишленост значително нарастване на цените на производител е отчетено при производството на основни метали - с 1.6%, и при производството на лекарствени вещества и продукти - с 1.5%. е регистрирано при: производството на изделия от каучук и пластмаси - с 0.8%, производството на дървен материал и изделия от него, без мебели, производството на химични продукти - по 0.5% и производството на автомобили, ремаркета и полуремаркета - с 0.4%. Цените на вътрешния пазар скачат с повече Вътрешните цени се покачват с 4.5% спрямо септември 2018 г. Увеличение е регистрирано при производството разпределението на електрическа и топлоенергия - с 11.6%, в добивната промишленост - с 3%, и в преработващата промишленост - с 0.3%. на цените за година в преработващата промишленост е отчетен при ремонта и инсталирането на машини и оборудване - с 6.7%, при производството на автомобили, ремаркета и полуремаркета - с 3.4%, и при производството на хранителни продукти - с 3.2%. се наблюдават при обработката на кожи и производството на изделия от обработени кожи, без косъм - с 1.8%, и при печатната дейност и възпроизвеждане на записани носители - с 0.9%. вътрешните цени нарастват с 0.2%. Покачване на цените се наблюдава в добивната промишленост - с 0.6%, при производството и разпределението на електрическа и топлоенергия и газ - с 0.3%, и в преработващата промишленост - с 0.1%. По-голямо увеличение на цените се наблюдава при производството на автомобили, ремаркета и полуремаркета - с 1.6%, и при производството на хранителни продукти - с 0.5%.  е отчетено при: производството на химични продукти - с 0.9%, производството на изделия от други метални минерални суровини, производството на хартия, картон, и изделия от хартия и картон и производството на електрически съоръжения - по 0.3%.  през септември нараства с 0.9% спрямо предходния месец и с 2.5% спрямо съответния месец на 2018 година.", "date": "2019.10.30", "title": "Заводските цени продължават да растат"}
{"url": "https://www.dnevnik.bg/politika/2019/10/30/3984239_preferenciite_pri_vota_za_obshtinski_suvetnici_v/", "text": "Нито един от кандидатите за общински съветници от листите на партиите и коалициите, които ще имат  представители в Столичния общински съвет (СОС) , не успява да събере преференциален вот, с който да размести съответната листа. Това се вижда от броя на гласовете за листите на ГЕРБ (СДС), \"БСП за България\", \"Демократична България\", ВМРО и \"Атака\", както и от гласовете за отделните кандидати в тях, отразени в  протокола на Общинската избирателна комисия . За да успее да пренареди листата, даден кандидат за общински съветник трябва да събере преференциален вот, който да е поне 7% от гласовете за самата листа, което според експерти не е толкова лесно. Досега преференцията работеше, ако е 7% от общинската избирателна квота (на тези избори тя е 6600 - бел. авт.). Гласовете за  листата на коалиция ГЕРБ (СДС) , която ще има 27 общински съветници, са 131 536, т.е. за да размести листата, кандидатът трябва да има поне 9208 преференции. Най-много преференции в листата има водачът Йорданка Фандъкова - 8929, следвана от кардиолога Иво Петров - 1556, и настоящият съветник Ирина Йорданова - 1117. За  листата на \"БСП за България\" , която ще има 15 съветници, са гласували 72 667 избиратели, т.е. преференцията работи при 5087 гласа. Лидерът на столичните социалисти и водач на листата Калоян Паргов има най-много преференции - 4149. Той е следван от Борис Цветков - 1116, който обаче не влиза в общинския съвет. В  листата на \"Демократична България\"  също няма размествания и в Столичния общински съвет влизат първите 12 кандидати. За листата са гласували 58 442 души и за да сработи преференцията, за даден кандидат трябва да са гласували поне 4091 от тях. Вторият в листата и кандидат за кмет арх. Борислав Игнатов има 4223 преференции, но той не може да измести водача Методи Лалов (бел. авт. - 3812), защото за първия се брои и вотът на неотбелязалите предпочитание. Трети по преференции е досегашният съветник от ДСБ Иво Божков - 2635, четвърта - колегата му Марта Георгиева - 1326, а пети - Тома Белев - 1113. За листата на ВМРО, която ще има 4 съветници, са гласували 19 407, т.е. за се реализира преференцията, са необходими 1358 гласа. Водачът Ангел Джамбазки, който обаче ще остане евродепутат, има 2312 преференции, а вторият - досегашният съветник Карлос Контрера - 815. Гласовете за листата на \"Атака\", която ще има двама съветници, са 7530. Най-много преференции има водачът Волен Сидеров - 1116. Днес той напусна парламента, за да бъде общински съветник. За независимия кандидат за общински съветник Борис Бонев от \"Спаси София\" са гласували 42 759 души.", "date": "2019.10.30", "title": "Преференциите при вота за общински съветници в София не разместиха листите"}
{"url": "https://www.dnevnik.bg/biznes/2019/10/30/3984549_bulgarski_poshti_vdigat_niakoi_ceni_ot_1_noemvri/", "text": "Нови цени на универсалната пощенска услуга, предоставяна от \"Български пощи\" ЕАД, влизат в сила от 1 ноември, съобщи дружеството. Причина за повишението на някои от тарифите е увеличаването на разходите за съответната услуга, както в страната, така и в чужбина. По-високи цени ще се плащат за кореспондентски пратки, печатни произведения и малки пакети \"със и без предимство\" за страната и за чужбина, както и за допълнителната универсална пощенска услуга \"препоръка\" за чужбина. Няма промяна в най-масово използваните услуги, между които непрепоръчана кореспондентска пратка \"без предимство\" до 50 г; откритата пощенска картичка \" без предимство\"; препоръчаните писмовни пратки \"с предимство\" над 1 кг за чужбина; вътрешните и международни колетни пратки; допълнителната услуга \"обявена стойност\" за страната и чужбина; цената на услугата \"препоръка\" за страната. Основание за промяна на цените на международните пратки е промяна във възнагражденията за доставка на международни писмовни пратки (крайни такси) на чуждите пощенски администрации. От дружеството напомнят, че то работи с регулирани цени и увеличението е в рамките на инфлацията. Има увеличение на разходите за материали, разходите за амортизации и за възнаграждения. Напомня се също, че минималната работна заплата през 2019г. е увеличена от 510 лв. на 560 лв. Догодина тя ще е 610 лв., ако Народното събрание одобри това предложение на Министерството на финансите. Как се променят цените на международните пратки Средното изменение при международните пратки – писма, малки пакети и печатни произведения \"без предимство\" е с около 15%, като в тегловите стъпки за пратки над 1 кг цените нямат промяна. За препоръчаните пратки за чужбина, които са пратки \"с предимство\" във формат Е , изменението на цената е между 7 и 20%. При препоръчаните пратки цените за тегловите стъпки над 1 кг също се запазват. Променя се цената на допълнителната услуга \"препоръка\" от 4.00лв. на 4.90лв. Нарастването на цената е резултат от увеличението на дължимата цена за доставка на препоръчана пратка в чужбина, определена във Всемирната пощенска конвенция. Какви са новите цени за страната Средното изменение на писмовните пратки (писма, малки пакети и печатни произведения) \"без предимство\" e 6.9%. Изменението на писмовните пратки \"без предимство\" във формат Е (големи) ((препоръчаните пратки) е средно с 15%. Увеличават се цените на писмовните пратки \"с предимство\", чието потребление е минимално, и в трите формата - нарастването е с 15%. Новата тарифа е публикувана на сайта на дружеството - за страната вижте  тук , за чужбина вижте  тук .", "date": "2019.10.30", "title": "\"Български пощи\" вдигат някои цени от 1 ноември"}
{"url": "https://www.dnevnik.bg/skorost/2019/10/30/3984592_ot_putnata_agenciia_preporuchvat_da_ne_se_minava_s/", "text": "По високопланинските проходи през следващото денонощие се очаква влошаване на времето и е възможно дъждът да премине в сняг. Прогнозата на синоптиците е за значително застудяване. В тази връзка Агенция \"Пътна инфраструктура\" апелира шофьорите, на които им предстои пътуване през планинските проходи, да не тръгват на път с автомобили с летни гуми и да карат със скорост, съобразена с метеорологичните условия. Това се казва в съобщение от пътната агенция, изпратено до медиите днес. В него се казва, че пътноподдържащите дружества са готови да реагират веднага и да обработят настилките по проходите с надморска височина над 550 метра, за да се осигури безопасното пътуване на шофьорите. Уточнява се също, че по опорните пунктове има нужните количества сол, пясък и химикали и машини за обработка на настилките. От Агенция \"Пътна инфраструктура\" призовава шофьорите да подготвят автомобилите си за движение при зимни условия, да не чакат първите минусови температури и да следят за доброто техническо състояние на превозното средство. Според  последните изменения в Закона за движение по пътищата  гуми, подходящи за движение при зимни условия, са задължителни от 15 ноември до края на март. За такива се приемат както зимни, така и летни и всесезонни, но с дълбочина на грайфера поне 4 мм. В  проекта за нов Закон за движение по пътищата  се предлага от 15 ноември до 1 март включително леките коли да бъдат задължително с гуми, предназначени за зимни условия. За такива се приемат тези с означения M+S (Mud and Snow), M.S, M&S, M-S или едновременно с M+S и 923PMSF (снежинка в рамката на три планински върха). С новия закон минималният грайфер през цялата година трябва да е поне 1.6 милиметра при 0.5 мм сега. Компаниите, които произвеждат автомобилни гуми, предупреждават, че освен грайфера трябва да се има предвид и възрастта. Ако гумите са били в активна употреба повече от 6 години, сцеплението им на сняг и лед ще е много ограничено, дори и да има прилична шарка", "date": "2019.10.30", "title": "От пътната агенция препоръчват да не се минава с летни гуми през проходите утре"}
{"url": "https://www.dnevnik.bg/sport/2019/10/30/3984579_sled_41_macha_i_14_meseca_bez_pobeda_meksikanskiiat/", "text": "Мексиканският футболен клуб \"Веракрус\" прекъсна рекордната си серия без победа в шампионата, след като за пръв път от 14 месеца успя да спечели срещу свой съперник. \"Червените акули\", както са известни играчите на тима, се наложиха с 1:0 над \"Пуебла\" в мач от 16-ия кръг на мексиканския шампионат. Това беше първа победа за \"Веракрус\" от 25 август 2018 г. насам, когато победиха \"Тихуана\". Единственият гол в срещата вкара Колин Казим-Ричардс. От последния успех на \"Веракрус\" бяха минали общо 41 мача, а на треньорския пост на тима се смениха шестима души. Мексиканският отбор постави и световен рекорд за най-дълга серия без победа в елитните дивизии. Предишното върхово постижение беше на английския \"Дарби каунти\", който през 2007-08 записа серия от 32 срещи без успех. В последните месеци \"Веракрус\" стана известен с организационните си проблеми и финансовата криза, в която изпадна. През миналия сезон тимът завърши на последното място, но не изпадна заради новото правило в мексиканския футбол. Лигата беше увеличена от 18 на 20 отбора, а за да запази мястото си в елита \"Веракрус\" плати глоба от 6 милиона долара. Преди две седмици футболистите  излязоха на протест , след като обявиха, че не са получавали заплати от месеци. В мача с \"Тигрес\" състезателите на \"Веракрус\" излязоха на терена, но демонстративно не играха с топката в първите четири минути, а съперникът им вкара два гола. Заради проблемите на \"Веракрус\" Мексиканската футболна федерация (FMF) осигури спешно 1 милион долара за изплащане на заплатите на футболистите.", "date": "2019.10.30", "title": "След 41 мача и 14 месеца без победа мексиканският \"Веракрус\" спечели отново"}
{"url": "https://www.dnevnik.bg/evropa/2019/10/30/3981051_poliacite_-_mejdu_nacionalnata_gordost_i_simpatiite/", "text": "Победата на управляващата в Полша партия \"Право и справедливост\"  на изборите по-рано този месец  й позволява да продължи със  спорните си  и нелиберални атаки срещу правосъдната система, медиите и културните институции. Но макар този резултат да потвърждава успеха на партията в това посланията й да въздействат върху голям брой поляци, лидерът Ярослав Качински е изправен пред една разделена страна, в която гражданите, подкрепящи повече демокрация, ще продължат да излизат на улиците, за да защитят правата си, пише Петрос Фасулас, генерален директор на Европейското международно движение, в статия за EUobserver. Въпреки че е важно да се разбере какво кара поддръжниците на \"Право и справедливост\" (ПиС) да отговорят на националистката и консервативна позиция на партията, според автора на анализа трябва да се признае голямата степен на последователен граждански активизъм в Полша с искане за повече демокрация и плурализъм. Доминиращата позиция на ПиС в политическия спектър може да се обясни с афинитета на поляците към някои от ключовите теми, които партията използва в политическия си дневен ред, като подкрепа за традиционните ценности, националната гордост и патриотизма. Преди изборите за Европейски парламент през май  проучване  сред 13 държави, членки на ЕС, показа, че поляците са едни от най-гордите от своята националност европейци (48% казват, че са много горди), като само в Естония процентът е по-висок. Над две трети от поляците (73%) силно вярват, че е важно да се живее в страна, в която хората уважават националните традиции. Повече от половината са на мнение, че гражданските живот и общество са се влошили в Полша, 80% виждат необходимост от повече единство в страната си. В този контекст силно поляризираният политически дискурс, често опетнен от реч на омразата, се смята от много поляци за сериозна вътрешна заплаха – 40% оценяват възхода на речта на омразата като въпрос, будещ безпокойство. Доверието в парламента на страната е ниско в сравнение с другите държави, между 3 и 4 по скалата от 1 до 10. Само в България е по-ниско, а най-голяма подкрепа за националния парламент има в Дания. Въпреки всичко това почти 70% от поляците са съгласни, че трябва да защитават независимостта на местните власти и институции. Почти половината споделят мнението, че правата на поляците свободно да се събират и да задават въпроси на правителството са в риск. Отново почти половината не са съгласни с твърдението, че върховенството на закона в Полша е силно и също толкова не са съгласни, че полското правосъдие е все още независимо. Тези данни обясняват силната и последователна мобилизация на граждани, които излизат на улиците, за да защитят гражданските права, призовавайки за закрила на демокрацията. Според проучването Полша е една от държавите, членки на ЕС, с най-висок процент на враждебен сексизъм, като един на всеки петима поляци има сексистки възгледи към жените. Атаките срещу малцинствените групи също бяха елемент от реториката на ПиС. Анкетата показва, че около половината поляци смятат исляма за заплаха и мислят, че дупката между мюсюлманската и немюсюлманската общност не може да бъде запълнена, а 30% споделят отрицателни стереотипи за мюсюлманите. Отношението към ЕС Друг елемент от дискурса на ПиС бе желанието за представяне на Полша като страна, която е била несправедливо атакувана от ЕС. Повечето поляци обаче изглежда имат положителни възгледи за ЕС. С най-висок резултат в блока, поляците всъщност най-често смятат ЕС за демократичен, ефективен и важен за бъдещето на страната им, а не за заплаха за нея или за натрапчив и далечен. Тази положителна нагласа е в противоречие с конфронтационната позиция на правителството в отношенията му с евроинституциите, но обяснява защо ПиС не настоява за излизане от ЕС. Когато стане въпрос за доверие в институциите, поляците са склонни да вярват на Европейския парламент повече, отколкото на националния. Всичко това потвърждава състоянието на разделение, което се наблюдаваше преди изборите. Антиправителствени и проевропейски протести и граждански кампании се състояха в Полша от месеци, а демонстранти изпълваха улиците в подкрепа на правата на жените, свободните медии и независимото правосъдие. Макар да трябва да се подготвим за бъдещи опити на правителството да ограничи гражданските свободи и да засили влиянието си върху съдебната система, медиите и образованието, трябва и да разберем нагласите, които водят поляците в политическите им възгледи, се посочва още в анализа.", "date": "2019.10.30", "title": "Поляците - между националната гордост и симпатиите към ЕС"}
{"url": "https://www.dnevnik.bg/politika/2019/10/30/3984597_gerb_pak_predupredi_za_gotveni_opiti_za_komprometirane/", "text": "ГЕРБ отново обяви, че се готвят опити за компрометиране на предизборната кампания – този път за балотажа в София. Още в началото на агитацията за местните избори, премиерът и лидер на ГЕРБ Бойко  Борисов обяви, че очаква подли избори в София . Подобни прогнози и предупреждения той отправи и около европейските избори в началото на годината. И в деня на изборите за първия тур от ГЕРБ видяха в телевизионни репортажи провокации срещу кандидати на тяхната партия и ги нарекоха  \"Телевизионен Костинброд\" . \"Имаме данни за по-сериозни предстоящи опити за компрометиране на изборния процес за втори тур в аванс. Че ще има опити той да бъде представен като подменен, корумпиран, купен и т.н. Особено и конкретно тук в София. Което е скверна политическа технология и ми напомня случилото се преди 5-6 години около Костинброд\". Това обяви вицепремиерът и член на изборния щаб на ГЕРБ Томислав Дончев на пресконференция за отчитане на изборните резултати. Той не пожела да уточни точно какви данни има формацията за опити за манипулации, а само допълни в отговор на въпрос: \"Ще разберете съвсем скоро кой ще направи такива опити\". И Цветомир Паунов от щаба заговори за \"сериозен процес, който наблюдаваме в София. В близките часове ще станем свидетели на такива опити\". В нощта на изборите Борисов  също спомена случая с Костинброд . Т.нар. костинбродска афера е от деня за размисъл на парламентарните избори през 2013 г. Тогавашният изпълнителен директор на TV7 Николай Бареков в пряко предаване пред печатницата в Костинброд  обяви, че се готви фалшификация на вота , като за целта са отпечатани допълнително 400 хил. бюлетини. Сигнал за подготвяната фалшификация бе внесен в прокуратурата от тогавашния депутат от БСП Мая Манолова, сега кандидат за кмет на София, а подсъдимият в последвалото дело бивш главен секретар на Министерския съвет  Росен Желязков бе оправдан  от съда. От ГЕРБ смятат, че случилото се в изборната нощ е повлияло на изборните резултати. От партията опровергаха твърденията на опонентите си, че кандидатът за нов кметски мандат в София Йорданка  Фандъкова получава огромна част от ромския вот в столицата  и това буди съмнение. \"Знаете ли, че във всички т. нар. секции в ромските квартали, Фандъкова има 6484 гласа. Вие представяте ли си, че тези гласове могат да обърнат резултата\", отчете Паунов. Той отбеляза и ромските гласове в столичния квартал \"Факултета\",  цитирани от опонента на Фандъкова – Мая Манолова , които са основно дадени за досегашния кмет. \"В този квартал Лара Коцева е в нашата листа, тя е директор на училището в квартала. Един учител, директор, с какъв авторитет се ползва и какви сили полага за образованието на тези деца\", посочи Паунов. И тук той коментира, че нещата се вадят от контекста, \"представят се в една опаковка\" и се правят опити за внушения, манипулиране на мнението. От ГЕРБ дадоха точни цифри на спечелените постове след първия тур на изборите и пак ги определиха като категорична победа над основния опонент – БСП. Партията е спечелила кметове в 91 общини на първи тур. ГЕРБ има мнозинство и печели изборите за общински съветници в 163 общини от 265 общини. \"БСП има 40. Това е съотношението. Данни за гласовете за листи по партии, показва, че съотношението в цялата страна ГЕРБ/БСП е две към едно\", отчете още Паунов. \"Да се опитваш да превърнеш местните избори в парламентарни, а в същото време комплексният анализ да показва, че си трета политическа сила, е огромен гаф\", коментира и Томислав Дончев.", "date": "2019.10.30", "title": "ГЕРБ пак предупреди за готвени опити за компрометиране на кампанията в София"}
{"url": "https://www.dnevnik.bg/bulgaria/2019/10/30/3984601_roditelite_na_minimalna_zaplata_moje_da_izgubiat_chast/", "text": "Родителите, чиито доходи са около минималната заплата, може да загубят една пета от сумата, която получават под формата на детски надбавки, съобщи Би Ти Ви. Това следва от промените в закона за бюджета за 2020 г., които днес обсъжда Националният съвет за тристранно сътрудничество. Причината е, че минималната заплата се увеличава административно от 560 лв. на 610 лв. (8.9%), докато праговете за отпускане на помощта се замразяват на тазгодишните нива. Така само заради това увеличение родители, получавали досега помощта в пълен размер, могат да се озоват в по-високодоходната група и помощта да им бъде намалена с 20%.  Според действащите правила, които не се планира да бъдат променени, месечната помощ за отглеждане на дете до завършване на средно образование, но не по-късно от 20-годишна възраст, се отпуска на семейства, чийто доход не е по-голям от 400 лв. месечно на член от семейството. Ако средният доход е по-висок, семейството получава 80% от помощта. В проектобюджета се запазва и размерът на детските надбавки. За едно дете сумата е 40 лв., за две деца - 90 лв. за три деца - 135 лв., за четири - 145 лв., а за всяко следващо сумата се увеличава с 20 лв. Така в тричленно семейство, ако двамата родители са на минимална заплата, средният доход е 373 лв. на човек, а полагащата им се помощ за детето е 40 лв. месечно. След 1 януари средният доход в семейството ще се вдигне на 406.6 лв. на човек, с което детските надбавки ще намалеят с 8 лв. Ако децата са две, намалението ще е с 18 лв., а ако са три - с 27 лв. \"Дебатът за демографската политика не трябва да се свежда до даването на пари, защото концептуално нито едно дете не трябва да бъде раждано заради икономически стимули\", коментира финансовият министър Владислав Горанов, цитиран от БТА, попитан от журналисти защо не се е съобразил с искането на социалния министър за увеличение на подоходните критерии. \"В ситуация, в която заетостта е на максимално високо ниво, в която безработицата е на максимално ниско ниво, мерките, свързани с демографската политика, трябва да са прецизно фокусирани, защото предоставянето на социални помощи за отглеждане на дете без преценка за качеството на живот, който се предлага от неговото семейство, съчетано с необходимостта от мерки, свързани с даването на равен шанс на всички деца за достъп до образование, изискват много по-сериозен дебат от това просто да раздаваме едни пари на семейства, някои от които не са достатъчно добросъвестни дори да осигурят достъп на децата си до образователната система\", отговори Горанов.", "date": "2019.10.30", "title": "Родителите на минимална заплата може да изгубят част от детските надбавки (допълнена)"}
{"url": "https://www.dnevnik.bg/sviat/2019/10/30/3984621_daniia_premahna_poslednata_goliama_prechka_pred/", "text": "Датският енергиен регулатор одобри газопровода \"Северен поток\" и продължението му през водите на страната, съобщиха \"Ройтерс\" и \"Комерсант\", като цитират  съобщение  на агенцията. Решение по случая се очакваше още през пролетта. Заради него имаше забавяне в изграждането на проекта, който \"Газпром\" се надяваше да приключи (и дори заработи) до края на 2019 г. Построени на момента са около 87% от трасето. \"Северен поток 2\" дублира маршрута на завършения и работещ газопровод, който стига до Грайфсвалд на германския бряг. Тръбата с дължина над 1200 км, чийто капацитет също като този на \"Северен поток\" е 55 млрд. куб.м (над половината от съществуващия транзит през Украйна), среща само едно препятствие - регулаторно одобрение от датските власти. С  решението си  Дания премахва вероятно последното по-значително препятствие. Тя бе единствената страна, чието одобрение за преминаване през териториални води или икономическа зона се очакваше.      Този проект - заедно с \"Турски поток\", за който се планира преминаване през България - е в основата на усилията на \"Газпром\" да заобиколи транзита през Украйна, за чието удължаване в момента се водят  засега неуспешни преговори . Някои източноевропейски държави  смятат проекта за заплаха  за националната сигурност. Предложения,  свързани със санкции  срещу компании заради \"Северен поток 2\", са на различни етапи в Конгреса в САЩ. Заради факта, че след датското разрешение изграждането би отнело месеци, окончателното им приемане може да е закъсняло, смятат експерти. Белият дом многократно се е обявявал против проекта, а президентът Доналд Тръмп е заявявал, че той прави страни като Германия \"твърде зависими от Русия\". Датската агенция за енергетика обаче обяснява, че страната е \"длъжна съгласно Конвенцията на ООН за морското право\" да даде такова разрешение \"за изграждане на транзитни газопроводи\", а ако е необходимо, да посочи маршрута, по който те трябва да преминат. От 2017 г. обаче регулаторът прие, но не уважи, няколко различни молби на компанията, изграждаща \"Северен поток 2\", докато през април тази година тя не заяви два различни варианта за алтернативен маршрут. Изборът на агенцията е за полагане на тръбите югоизточно от остров Борнхолм в датски териториални води (един от двата югоизточни варианта, предложени тази година, с дължина съответно 147 и 175 км). Предпочитанията за югоизточен маршрут са мотивирани с евентуалното \"въздействие върху корабоплаването и върху зони от \"Натура 2000\". От двата югоизточни варианта е предпочетен по-късият (147 км) заради по-малкия риск от проблеми за околната среда.", "date": "2019.10.30", "title": "Дания премахна последната голяма пречка пред \"Северен поток 2\""}
{"url": "https://www.dnevnik.bg/detski_dnevnik/2019/10/30/3984630_s_6_medala_beshe_otlichen_bulgarskiiat_otbor_po/", "text": "Един златен, един сребърен и четири бронзови медала спечелиха шестимата най-добри български астрономи в гимназиална възраст на 24-ата Международна олимпиада по астрономия, която се проведе в румънския град Пятра Нямц. Това съобщи Сдружението на олимпийските отбори по природни науки (СООПН). Националният отбор по астрономия 2019 е в състав: Явор Йорданов взе участие и на Международната по астрономия в Шри Ланка - 2018 г., където спечели бронз; там Иван Попов получи сребро и признание за най-добър наблюдателен кръг миналата година; а за Васил Николов тазгодишната международна олимпиада е трета поред от 2017 г., като стана трикратен носител на бронзов медал. Ръководители на отбора тази година са д-р Ева Божурова от Националната астрономическа обсерватория - Варна, и Йоанна Кокотанекова - Астрономическа обсерватория - Хасково.", "date": "2019.10.30", "title": "С 6 медала беше отличен българският отбор по астрономия на международна олимпиада"}
{"url": "https://www.dnevnik.bg/video/2019/10/30/3984568_ekspert_ot_griinpiis_tec_marica_iztok_2_shte_e/", "text": "ТЕЦ \"Марица-изток 2\" е една най-замърсяващите централи в цяла в Европа, каза днес в предаването \"Денят с Веселин Дремджиев\" анализаторът от \"Грийнпийс интернешънъл\" Лаури Миливирта. Той е в България за участие в дело в съда в Стара Загора, което има за цел да задължи централата да инсталира очистващи инсталации, позволяващи вредните емисии да са в рамките на позволените от ЕС. Ръководството на теца обаче настоява за изключение, или т.нар. дерогация. Според анализ, изготвен от Миливирта, ако \"Марица-изток 2\" не се съобрази с изискванията на ЕС, замърсяванията от нея ще са отговорни за около 400 случая на преждевременна смърт на година. Лаури Миливирта говори за мерките срещу замърсяването на въздуха, които се взимат в Индия и Китай, и даде препоръки за подобряване на качеството му в София.", "date": "2019.10.30", "title": "Експерт от \"Грийнпийс\": ТЕЦ \"Марица-изток 2\" ще е отговорен за 400 случая на преждевременна смърт годишно"}
{"url": "https://www.dnevnik.bg/razvlechenie/2019/10/30/3984634_klimatut_ne_se_nujdae_ot_nagradi_-_greta_tunberg/", "text": "Шведската активистка за климата Грета Тунберг е отказала да получи награда за екология с твърдението, че движението за климата се нуждае от това хората с власт да започнат да слушат науката, а не от отличия, съобщават днес редица световни медии. Тийнейджърката, която успя да вдъхнови милиони да се включат в нейното движение \"Петъци за бъдеще\", бе почетена на церемония в Стокхолм, която се организира от Северния съвет (Nordic Coincil) - регионален орган за междупарламентарно сътрудничество. Tя бе номинирана за усилията си едновременно от Швеция и Норвегия и спечели годишната природозащитна награда на организацията. Тунберг коментира това свое решение с публикация в \"Инстаграм\", написана в САЩ. \"Климатичното движение не се нуждае от повече награди, пише тя и допълва: Онова, от което се нуждаем, е политиците и хората с власт да започнат да се вслушват в настоящата, най-добрата достъпна наука.\" Тя благодари на Северния съвет за \"огромната чест\", но в същото време критикува организацията за това, че не спазва своята \"страхотна репутация\" по отношение на климатичните проблеми. \"Не става дума за липса на хвалби. Няма липса на добри слова. Но когато стане дума за същинските ни емисии и екологичния ни отпечатък на глава от населението... тогава това е съвсем друга история\", допълва активистката. Едва на 16 години, Тунберг доби популярност, след като започна да прекарва петъците пред шведския парламент през август 2018 г. с плакат с надпис \"Училищна стачка за климата\".", "date": "2019.10.30", "title": "\"Климатът не се нуждае от награди\" - Грета Тунберг отказа отличие за екология"}
{"url": "https://www.dnevnik.bg/evropa/2019/10/30/3984631_sdelkata_za_brekzit_shte_namali_bvp_na_velikobritaniia/", "text": "До 2029 година брутният вътрешен продукт (БВП) на Великобритания ще изгуби 3.5% при сегашната сделка за Брекзит на премиера Борис Джонсън, предадоха световните агенции, позовавайки се на разпространен днес доклад на Националния институт за икономически и социални изследвания (NIESR). Това се равнява на загуба от 70 милиарда британски лири (близо 98 милиарда долара) според експертите на института, цитирани от \"Ройтерс\" и \"Асошиейтед прес\". Сделката на британския премиер Борис Джонсън с ЕС ще намали риска от неконтролируемо излизане от ЕС, но изключва възможности за по-тесни търговски отношения с блока, отбелязва икономистът от института Арно Ханцше, цитиран от ТАСС.  Изследователите правят заключението си, като приемат, че Великобритания ще напусне ЕС със сделка за свободна търговия с блока след преходен период до 2021 година, договаряйки нови споразумения с други държави. Макар споразумението между ЕС и Великобритания да премахва несигурността, митническите и законодателните бариери, то ще затрудни търговията със стоки и услуги с континента, оставяйки всички региони на Обединеното кралство в по-лошо положение, отколкото ако Великобритания остане в ЕС, се посочва в изследването. Според нашите оценки след десетилетие икономиката на кралството ще бъде с 3.5 процента по-малка спрямо равнището, на което би била, ако остане в ЕС, предупреждават експертите. В сравнение с 2016 година, когато се състоя референдумът за излизане от ЕС, икономиката вече е изгубила 2.5 на сто. Изследването сочи, че при Брекзит без споразумение икономиката ще понесе още по-голям удар - 5.6 процента от БВП, допълва АП. /БТА", "date": "2019.10.30", "title": "Сделката за Брекзит ще намали БВП на Великобритания с 3.5% до 2029 г."}
{"url": "https://www.dnevnik.bg/bulgaria/2019/10/30/3984651_chetiri_godini_zatvor_za_jenata_predizvikala/", "text": "Четири години затвор е присъдата, която Софийският окръжен съд определи за 30-годишната Цвета Таскова, която с автомобила си  удари и преобърна автобус с пътници  на магистрала \"Тракия\". Цвета Таскова е обвинена за тежката катастрофа преди година и половина, при която автобус, пътуващ от Бургас към София, се преобърна. При инцидента загинаха шестима души и 20 бяха ранени. Делото се гледаше по съкратената съдебна процедура, тъй като Таскова призна вината си. Според някои от пострадалите наказание трябва да понесе и шофьорът на автобуса, тъй като не е реагирал достатъчно адекватно. \"Въпреки болката на близките и пострадалите се убедих, че подсъдимата не е карала безумно. Тя е един нормален шофьор\", заяви наблюдаващият прокурор Мирослав Ангелов, цитиран от \"Дарик\". Прокуратурата поиска минимално наказание за обвиняемата – условна присъда. Ангелов подчерта, че Таскова не е осъждана, има висше образование и е оказала първа помощ на пострадалите. \"Още веднъж искам да изкажа съжаление, извинение и съболезнования към всички близки на жертвите и пострадалите. Някой от вас може да си каже: Какво толкова, тя е жива? Аз искам да кажа, че има разлика между жива и живееща. Няма нощ или ден аз да не живея с мисълта за катастрофата и за хората\", каза самата Таскова и поиска от съда да й бъде даден шанс. Експертизите по делото показват, че 29-годишната Цвета Таскова изгубила контрол над автомобила си. Тръгнала първо наляво към мантинелата, след това рязко завила надясно към автобуса. После още веднъж опитала да коригира посоката, след което ударила автобуса в предна лява гума. При сблъсъка едната гума на колата й се заклещила в предния калник на автобуса. Така той се наклонил настрани и се обърнал. Технически неизправности на двете превозни средства не бяха открити. Произшествието провокира и дебат относно мярката за  задължително ползване на колани  от пътниците в автобусите. Присъдата на Софийския окръжен съд не е окончателна и може да бъде обжалвана.", "date": "2019.10.30", "title": "Четири години затвор за жената, предизвикала катастрофа с 6 жертви на \"Тракия\""}
{"url": "https://www.dnevnik.bg/analizi/2019/10/30/3984513_prezidentut_e_na_hod_ima_li_smisul_da_vurne_izbora_na/", "text": "Президентът да изпрати процедурата за избора на главен прокурор за тълкуване от Конституционния съд. Дали това е възможно и ще бъде ли допуснато от конституционните съдии, как ще се отрази на избора - тази тема се коментира през последните дни след решението на Висшия съдебен съвет (ВСС) да избере  Иван Гешев за главен прокурор . Във вторник гражданска \"Инициатива Правосъдие за всеки\", гражданско сдружение БОЕЦ и още няколко организации призоваха президента да не подписва указа за назначаване на Гешев за главен прокурор и да сезира Конституционния съд. Те обявиха и  протест-шествие до президентството  за сряда вечер (30 октомври), за да внесат мотивирана позиция по темата и да съберат подписка в подкрепа на искането. Пак във вторник фондация \"Български адвокати за правата на човека\"  се обърна към държавния глава  да упражни конституционните си правомощия и да върне избора на Иван Гешев. В мотивите и на двата призива се съдържа на първо място липсата на реален избор от Висшия съдебен съвет заради единствената кандидатура на Гешев. И наред с това - липсата на аргументи от страна на избиращия орган ВСС, че избраникът зачита и брани равенството на всички пред закона, след като вече е посочил предварително мишените на институцията, която ще оглави. Както и безпрецедентната полицейска блокада на столичния център в деня на избора, за да бъдат прогонени всички несъгласни с кандидатурата на Гешев граждани. И докато граждански организации призовават президента към действие, за да бъде възпрепятствано заемането на поста главен прокурор от Иван Гешев, откъм президентската институция се чу само уверението, че държавният глава няма да се поддаде на натиск от ничия страна и ще вземе решение за следващия ход в \"обозрим\" срок, съобразено с конституцията. Някои прогнози сочат, че президентът няма да подпише указа. Предстои да разберем дали те ще се потвърдят и с какви мотиви. А те са особено важни, след като ВСС вече даде да се разбере, че дори и Радев да върне избора, той ще бъде прегласуван отново - тоест държавният глава може поне на силен/висок глас да назове проблемите, дори да не успее да предотврати бъдещи последствия. А след заявката на главния прокурор Цацаров и Боян Магдалинчев (представляващ съдебния съвет) за \"Гешев на всяка цена\" - наблюдаващите процеса са съсредоточени да анализират възможните хипотези, които конституцията и Законът за съдебната власт позволяват. пред телевизорите още вечерта на 24 октомври непосредствено след избора лично от настоящия главен прокурор: президентът може да върне решението на ВСС веднъж, при повторно предложение от ВСС (дори и за същия избор) е длъжен да издаде указ. За недоразбралите Цацаров предупреди под формата на припомняне какво се е случило след отказа на президента да издаде указ за председателя на Върховния административен съд и как след повторното предложение на същия избран е изпълнил задължението си. С други думи - ако стане засечка при Радев, ще бъде изпълнена същата програма, тъй че има ли смисъл президентът да се инати (така явно четат най-висшите магистрати нежеланието на Радев веднага да разпише указа)? Искането, което \"Правосъдие за всеки\" планира да внесе - да не се подписва указът и да се изпрати процедурата в Конституционния съд за тълкуване, е спорно, защото - така коментираха потърсени от \"Дневник\" бивш и сегашен член на Конституционния съд. И двамата пожелаха анонимност, но обяснението им е, че въпросът е решен - много кратко, но пределно ясно за \"тримата големи\" в член 129, ал. 2 на конституцията: \" \" Думата \"повторно\" решава въпроса, каза твърдо и преподавател по конституционно право. Но ясно ли е за какво се отнася \"повторно\" в текста на конституцията - възразяват други конституционалисти: дали за повторно, в смисъл следващо предложение от ВСС, каквото и да е то, или конкретно за лицето, за което президентът вече е отказал назначение? - този е изводът от опита на \"Дневник\" да проучи мненията дали искането на \"Правосъдие за всеки\" ще има резултат. Друга проверка на \"Дневник\" показа, че КС вече е тълкувал въпрос, свързан с изборната процедура - през 2002 г. по питане на главния прокурор (тогава Никола Филчев в средата на мандата си) дали подлежат на съдебен контрол решенията на ВСС за избор на \"тримата големи\" (главен прокурор, председатели на ВАС и ВКС), КС приема тълкувателно решение №2/2002 г., че не подлежат. В това решение КС посочва, че ВСС \"има оперативната самостоятелност\" да предложи повторно същия кандидат. И това според юристи изяснява базисния въпрос в актуалния случай - кой решава как да се процедира, ако избраният от ВСС не е утвърден от президента. \"Повторно направено предложение може да означава и нова процедура, и ново предложение за същия кандидат\", коментира във вторник пред БНР   - преподавател по конституционно право в СУ \"Св. Климент Охридски\", като и от нейните думи се разбира, че решава ВСС (вижте в края на текста). Какво друго остава във възможностите на президента Радев? - по този въпрос специалистите, с които разговаряхме, бяха единодушни. Това правомощие президентът го има. Но дали ще се стигне до промени зависи от парламента. Изглежда малко реалистично да се случи при това парламентарно мнозинство. Досега депутатите шест пъти променяха конституцията и все заради изискванията на ЕС. Но нито веднъж не пипнаха главния прокурор, обратното - променяха съобразно неговата визия за \"реформа на прокуратурата\", нападайки всеки и всяка гражданска група, която си позволяваше да поставя въпроса. А президентите - без изключение, припяваха на политическите мнозинства, за да си гарантират удобството пред всесилния фактор, гаранта на спокойствието им, че и на преизбирането им - да не вземе факторът да им вдигне мерника. Така се стигна дотук: Конституцията му е вързала ръцете, но не му е вързала устата, коментира гражданин на последния протест (ден след избора на Гешев) пред президентството в оживен спор какво може президентът и има ли смисъл да се противопостави. Огромен е смисълът да се противопостави - колкото и запушени да изглеждат всички ходове - това мислят гражданите. Които Гешев вече е обявил за мишени.", "date": "2019.10.30", "title": "Президентът е на ход: има ли смисъл да върне избора на Гешев"}
{"url": "https://www.dnevnik.bg/sviat/2019/10/30/3984675_informatorut_na_sasht_sudeistval_za_ubiistvoto_na/", "text": "Информатор на тайните служби на САЩ, който е помогнал за ликвидирането на лидера на \"Ислямска държава\" Абу Бакр ал Багдади в сирийската провинция Идлиб, ще получи до 25 милиона долара, пише в. \"Вашингтон пост\". Според неназовани източници на вестника този информатор е помогнал за проследяването на преместването на  Багдади в Сирия  и е давал сведения за строителните дейности на комплекса от сгради, където се е криел лидерът на \"Ислямска държава\". Неговата подробна запознатост с местонахождението на Багдади и точното разположение на помещенията в скривалището му са били решаващи за успеха на  операцията по отстраняването . Той може да получи отчасти или изцяло обещаното за главата на Багдади възнаграждение от 25 милиона долара, казаха източниците. \"Вашингтон пост\" отбелязва, че информаторът е присъствал при изпълнението на  операцията срещу Багдади , а два дни по-късно е бил изведен от района заедно със семейството си. Според източниците на вестника информаторът е арабин сунит, който се е обърнал против \"Ислямска държава\", след като групировката убила негов роднина. Той бил внедрен в обкръжението на Багдади от кюрдските сирийски демократични сили, които след това предали контрола над този агент на американски разузнавачи. / БТА", "date": "2019.10.30", "title": "Информаторът на САЩ, съдействал за убийството на Багдади, очаква награда до 25 млн. долара"}
{"url": "https://www.dnevnik.bg/sport/2019/10/30/3984660_chudoto_lokomotiv_i_problemite_pred_cska_koi_kak_se/", "text": "Локомотив\" (Пловдив) прави един от най-силните си сезони в последните години, като излезе на второто място. Но какво се крие зад това? След изиграването на половината мачове от първата фаза на сезона в Първа лига черно-белите са най-резултатният отбор и продължават победната си серия. Поглед в дълбочина през данните на Международния център за спортни изследвания (CIES Football Observatory) дава поводи за размисъл. В нито един от показателите \"Локомотив\" не е в тройката. Отборът дори е в дъното по точност на подаванията, а по притежание на топката и брой подавания пред полето на съперника е в средата. С отличната си успеваемост в атака обаче черно-белите натрупаха резултатни победи и са на четири точки зад шампиона \"Лудогорец\". На другия полюс е ЦСКА. Червените имат най-много точни удари средно на мач (5.7, с колкото е и \"Лудогорец\"), но трудно успяват да вкарат. Те рядко допускат точни удари във вратата си, но пък висок процент от тях стават голове. Сходен е и проблемът пред \"Ботев\" (Враца), който има добри показатели, но е в дъното на класирането. Данните разкриват и видимата тенденция със стегнатата игра на \"Левски\" под ръководството на Петър Хубчев.", "date": "2019.10.30", "title": "Чудото \"Локомотив\" и проблемите пред ЦСКА: кой как се справя в Първа лига (графика)"}
{"url": "https://www.dnevnik.bg/sviat/2019/10/30/3984693_ruskiiat_diplomat_smiatan_ot_bulgariia_za_shpionin_e/", "text": "Руският дипломат, който трябваше до 24 часа да напусне територията на България, е отпътувал с директен полет за Москва заедно със семейството си. Това съобщи Министерството на външните работи в София. Заминаването на гражданина е развръзка, след като в петък  прокуратурата обяви, че в посолството на Москва работи шпионин . Тогава българските власти обясниха, че неназованият дипломат е напуснал страната, след като представители на външното министерство разговаряха с посланик Анатолий Макаров. Няколко дни по-късно бе съобщено, че това не се е случило, и служителят (определян в медийни публикации като първи секретар)  получи още 24 часа , за да си тръгне. \"Същевременно поради отрицателно становище на една от институциите, която съгласува издаването на дългосрочни визи за дипломати, няма да бъде издадена такава на руски гражданин, намиращ се в момента в Русия, на когото му предстоеше да поеме поста \"аташе по въпросите на отбраната\" в руското посолство в София\", продължава министерството. В съобщението се уточнява, че това не е процедура по обявяване за персона нон грата. За решението е уведомена руската страна.", "date": "2019.10.30", "title": "Руският дипломат, смятан от България за шпионин, е напуснал страната"}
{"url": "https://www.dnevnik.bg/bulgaria/2019/10/30/3984697_bsp_-_varna_produljava_da_razchistva_putia_na_gerb_kum/", "text": "Само за час и половина в ранния следобед днес с разнопосочни съобщения до медиите двете крила във варненската организация на БСП влязоха в публичен сблъсък преди балотажа на местните избори, който предстои в неделя. В него съперници ще са Иван Портних (ГЕРБ) с 49.29% от гласовете и Костадин Костадинов (\"Възраждане\") с 14.30%. Кандидатът на БСП проф. Анелия Клисарова остана трета с 14.02%. Най-напред от щаба на Клисарова изпратиха кратък мейл, в който информираха, че \"утре БСП - Варна, ще даде пресконференция по повод предстоящия балотаж на Местни избори‘2019\". Около 50 мин. по-късно от друг електронен адрес беше изпратен прикачен файл с позиция по повод на предстоящия балотаж, принтирана върху бланка на Градския съвет на БСП във Варна. Писмото беше подписано от пресцентъра му. \"На своето заседание, проведено на 29 октомври, Градският съвет на БСП - Варна, отчете необходимостта от решителна промяна в управлението на страната, пише в писмото. Поради това и съобразявайки се с позицията на националното ръководство на партията и на нейния лидер, Корнелия Нинова, ГС на БСП – Варна, единодушно прие да подкрепи кандидатурата на Костадин Костадинов за кмет на морската столица на предстоящия балотаж\". Третият мейл пристигна след още 20 минути, отново от щаба на Анелия Клисарова. В него се посочва, че все пак \"официалната позиция на БСП по повод предстоящия балотаж на местни избори 2019 ще бъде представена от председателя на предизборния щаб Иван Иванов и кандидата за кмет на община Варна проф. Анелия Клисарова\" на вече насрочената за утре пресконференция. \"Нямаме представа откъде е изпратен мейлът за подкрепа на Костадинов, казаха за \"Дневник\" от щаба на Клисарова. Вероятно Гуцанов или някой друг... Няма как да знаем. Утре нашият кандидат за кмет ще обяви официалната позиция.\" От източника на алтернативната информация за категорична подкрепа на Костадинов в неделя потвърдиха позицията си. \"Разбирам, че БСП – Варна, става смешна в очите на хората с тези мейли, каза Зорница Василева, координатор на БСП във Варна. Нашето становище беше изработено и прието от напълно легитимно събрание на Градския съвет на партията, проведено снощи\", каза тя. На въпроса как заявената подкрепа за Костадинов е съобразена с позицията на националното ръководство на партията и на нейния лидер, Корнелия Нинова Василева отговори: \"Веднага след края на първия изборен тур г-жа Нинова призова на балотажите по места БСП да подкрепя всеки друг кандидат освен този на ГЕРБ. Тълкувайки тези думи по единствения възможен начин, ние взехме решение да подкрепим Костадин Костадинов\". Вчера  Анелия Клисарова обясни поражението си на изборите с \"приятелски огън отвътре\" и \"предателство\" . \"За съжаление отдавна борбата за местната власт е повече сговор между отделни фактори, отколкото кампания, послания и личности, написа тя. Години наред местната организацията на БСП във Варна е окупирана от хора, чиято единствена цел е да реализират собствените си амбиции. През последните седмици лъсна истинската им същност.\" Макар и да не назовава името му, Клисарова очевидно имаше предвид лидера на местните социалисти във Варна Борислав Гуцанов. В средата на септември именно той даде предложението за кандидат-кмет на левицата да бъде подкрепен Костадинов, а това предизвика шумен скандал в партията. Според вътрешнопартийните опоненти на Гуцанов тази номинация е била плод на тайните му договорки със сегашния кмет на града Иван Портних. Идеята зад припознаването на лидера на ултранационалистическата партия \"Възраждане\" като кандидат на БСП е била срещу Портних да бъде издигнат съперник, който да разцепи социалистите в града и по този начин да гарантира победа на кандидата на ГЕРБ още на първи тур, твърдяха социалисти във Варна. Този план беше осуетен след намесата на \"Позитано\" 20, но ефектът от нея очевидно е бил временен. Сега в по-сложен и скандален сценарий обърканите членове и симпатизанти на БСП във Варна вероятно няма да стигнат до урните за балотажа следващата неделя. А Костадинов все пак ще се яви срещу Портних като  конкурент, който ще бъде преодолян без усилия  при солидната разлика в подкрепата, която двамата получиха на първия изборен тур.", "date": "2019.10.30", "title": "БСП - Варна, продължава да разчиства пътя на ГЕРБ към победа на балотажа в неделя"}
{"url": "https://www.dnevnik.bg/analizi/2019/10/30/3984698_geshev_otkri_30_000_glasa_za_demokratichna_bulgariia_v/", "text": "                          Новият почти главен прокурор Иван Гешев сподели тази сутрин с медиите на нарочен брифинг детайлите по светкавична следизборна акция. \"В мазе, ползвано от лицето Борис Бонев, открихме 30 хиляди гласа за кандидата на \"Демократична България\" архитект Борислав Игнатов\" – споделя Гешев. Акцията е проведена в късните часове на вчерашния ден заради стотици сигнали във \"Фейсбук\", уличаващи кандидат на \"Спаси София\" в кражба на гласове. Анализатори, политолози и други безработни хора с телевизионен ефир обявиха, че това е хитър ход на Гешев да умилостиви протестиращите срещу назначението му, като им върне гласовете. \"Те пак ще са трети и не на балотаж. Но с по-солиден резултат. Затова им връщам гласовете\" – чу се в изтекъл СРС-запис, който няма да бъде разследван никога, защото няма хора за това.", "date": "2019.10.30", "title": "\"Гешев откри 30 000 гласа за \"Демократична България\" в мазето на Бонев\""}
{"url": "https://www.dnevnik.bg/sport/2019/10/30/3984656_kjustendil_otvori_vratite_si_za_shestiia_bulgarski/", "text": "София, Пловдив, Варна, Стара Загора, Плевен - макар и с различна история и организатори, маратоните в тези градове се утвърдиха в последните няколко години. През 2020 г. картината ще се разшири с включването на Кюстендил. С маратон на 20 септември се цели вниманието да се насочи и към по-малките градове, обясняват организаторите. \"Всичко е съсредоточено в големите градове. Искаме да активираме и по-малките градове. В тези малки места искаме хем да покажем туристическите възможности и да засилим интереса, хем и да се направи състезание\", заяви пред \"Дневник\" Антон Бонов, координатор в Българската федерация по лека атлетика. По думите му плановете са бюджетът за маратона в Кюстендил да бъде между 200 и 300 хиляди лева, което е по-надолу спрямо другите български маратони. Основно парите ще бъдат осигурени от общината, федерацията и нейни партньори чрез движението \"Рън България\", както и от таксите за участие. С цел да се разшири географията на състезателите маратонът в Кюстендил ще бъде част от националния и балканския шампионат. От Община Кюстендил заявиха пред \"Дневник\", че проектът е приет и се очаква трасето да бъде лицензирано. Стартът на маршрута ще бъде от площад \"Велбъжд\", като ще премине през селата Граница, Багренци, Жабокрът и ще завърши в Кюстендил с обиколка около културно-историческите забележителности в града. Дължината на пълната обиколка е 21.1 км. Регистрацията за маратона ще бъде отворена от 15 ноември. Към него са планирани съпътстващи събития, за да се направи по-голяма реклама на надпреварата, която ще включва и детско бягане. Има ли живот за маратоните в България И през 2020 г. маратоните в София, Пловдив, Варна, Стара Загора и Плевен запазват мястото си в календара. По традиция най-рано е маратонът в Стара Загора, който ще се проведе на 29 март. Надпреварата в Пловдив е изместена с месец по-рано и ще се състои 5 април. При останалите маратони във Варна (10 май), Плевен (17 май) и София (11 октомври) няма значителна промяна. Според Банов маратоните в България показват сигнали за развитие, като голям фактор остава спортната култура на хората.      \"С темповете за България маратоните се развиват добре. На фона на Европа и света обаче сме още в зародиш\", заяви той. \"В България има около 1000 души, които са завършили маратон, като процентът е много малък на фона на населението. Все пак има раздвижване, защото се появяват нови и нови състезания и въпросът е хората да започнат да спортуват\", каза Бонов. Той допълни, че организирането на подобни събития има положителен ефект върху икономиката в страната, като обвързва бягането с туризма и местния бизнес. \"В България положението е, че хората са бедни и нямат време за това нещо. Постепенно се разчупват нещата и перспективата е да се популяризира страната\", каза още Бонов.", "date": "2019.10.30", "title": "Кюстендил отвори вратите си за шестия български маратон през 2020 г."}
{"url": "https://www.dnevnik.bg/sport/2019/10/30/3984659_s_uverena_igra_grigor_dimitrov_stigna_tretiia_krug_na/", "text": "Григор Димитров се класира за третия кръг на турнира в Париж от сериите \"Мастърс\" 1000 след експресна победа над Давид Гофен - 7:5, 6:3. Българинът се справи с 14-ия в света за 1.27 часа. През целия двубой Димитров беше много концентриран и категорично постигна победа. Той показа разнообразна игра и не позволи на Гофен да разгърне изцяло собствения си план. За седма поредна година Димитров стига до третия кръг в зала \"Берси\", но в кариерата си нито веднъж не е преодолявал тази фаза на турнира. Двамата се срещнаха за девети път, като това беше първи мач между тях от турнира в Монте Карло през 2018 г., a Димитров постигна своята осма победа. Той е в серия от пет успеха над белгийския си съперник. В следващия кръг победителят ще се изправи срещу петия поставен Доминик Тийм. Австриецът продължи напред след много труден успех над Милош Раонич – 7:6 (5), 5:7, 6:4 след 2.40 часа. В съперничеството си с австриеца Димитров има две победи и две загуби, а последният им мач беше на финалите на АТП в Лондон през 2017 г. С успеха си над Гофен Димитров вече е с баланс от 20 победи и 20 загуби през 2019 г. Преди срещата той си пожела да изиграе още няколко мача през сезона, като това е неговият последен турнир. От 2011 г. Димитров неизменно завършва с положителен баланс. Димитров завърши двубоя с осем аса и две двойни грешки. Вкара близо 70% първи сервис и спечели 80 процента от точките, разиграни при него. Той имаше много голямо предимство и по отношение на уинърите срещу непредизвикани грешки. Първият сет започна трудно за Димитров, който имаше леки колебания още в откриващия гейм и изоставаше с 15:40. Все пак българинът успя да измъкне подаването си, а след това Гофен беше по-уверен. В третия гейм се стигна и до първия пробив, който дойде на нула. Бившият №3 в света не допусна срив в играта си, а с всеки следващ гейм показваше по-голяма увереност. В началото той използваше много слайс бекхенд, който обаче не водеше до проблеми за Гофен. Все пак Димитров намали пасива си при 2:3, а след това на свой взе подаването на белгиеца, след което и поведе. Последваха два бързи гейма за съперниците, в които подаващият дори не даде точка на противника, за да се стигне до 6:5 в полза на Димитров, който си осигури минитайбрек. До такъв не се стигна, след като в 12-ия гейм Димитров проби за втори път Гофен. Белгиецът първо сгреши форхенд по диагонала, след което Димитров поведе с 30:0 след уинър от бекхенд по правата. Гофен допусна още грешка, пращайки топката в аут, и така сетът отиде в Димитров след 44 минути. Въпреки че допусна две двойни грешки в първия сет, Димитров реализира и пет аса, като беше и много по-стабилен на сервис. Той спечели 76% от разиграните точки на своите подавания. Втората част започна добре за Димитров, който взе подаването си, след което имаше няколко възможности за ранен пробив. Той поведе с 40:0, но Гофен изравни, след което два пъти имаше предимство, но белгиецът издържа и взе гейма след повече от 10 минути битка. След общо седем възможности и едва в шестия гейм Димитров успя да пробие Гофен, за да поведе с 4:2. Българинът се възползва от постоянната си игра и колебанията на белгиеца, за да си осигури ключово предимство в сета. Димитров затвърди пробива с уверен сервис гейм, след което реши да се съхрани за следващото си подаване. В него българинът даде само една точка на Гофен и уверено затвори двубоя.", "date": "2019.10.30", "title": "С уверена игра Григор Димитров стигна третия кръг на турнира в Париж"}
{"url": "https://www.dnevnik.bg/sviat/2019/10/30/3984717_feisbuk_se_suglasi_da_plati_500_hil_liri_globa_zaradi/", "text": "Фейсбук\" ще плати 500 хил. лири глоба във Великобритания заради скандала с  \"Кеймбридж аналитика\".  Това съобщи британският Комисариат по информацията, цитиран от \"Ройтерс\". Личните данни на  87 млн. фейсбук потребители  (сред които 1 млн. британци) бяха  източени от консултантската компания  и бяха използвани за манипулация на избори след това. Изпълнителният директор на \"Фейсбук\" Марк Зукърбърг беше подложен на  остри критики  от властите в САЩ, Великобритания и ЕС. Глобата е максималната, която регулаторът може да наложи, но на фона на стойността на \"Фейсбук\", която е 540 млрд. долара, не е значителна. Тя бе  наложена миналата година , но социалната мрежа обжалва и едва сега се отказа от възраженията си. \"Фейсбук\" обаче не признава вина. \"Основната тревога на комисариата е, че данните на британски граждани са били изложени на сериозен риск. Защитата на личната информация и неприкосновеност е от основна важност\", гласи изявлението на службата. Британските депутати критикуваха реакцията на \"Фейсбук\" след скандала, а Зукърбърг отказа да се яви пред тях, макар да беше на изслушвания в Брюксел и Вашингтон.", "date": "2019.10.30", "title": "\"Фейсбук\" се съгласи да плати 500 хил. лири глоба заради \"Кеймбридж аналитика\""}
{"url": "https://www.dnevnik.bg/politika/2019/10/30/3984726_spasi_sofiia_debat_mejdu_fandukova_i_manolova_s/", "text": "Дебат между Йорданка Фандъкова и Мая Манолова с водещ Борис Бонев няма да има, съобщиха от \"Спаси София\" на фейсбук страницата си. Екипът на Бонев вчера отправи публична покана до кандидатите за кмет на София за дебат преди балогажа в неделя по предварително оповестени теми – транспорт, чистота на въздуха, градска среда и открито управление. Срокът за потвърждение беше до днес, 14 ч. \"За съжаление получихме съгласие от щаба на г-жа Мая Манолова и неофициален отказ от щаба на г-жа Йорданка Фандъкова. За нас е странно защо досегашният кмет на София отказа възможността да дискутира експертно и задълбочено по темите за София. Ръководителят на предизборния щаб на Фандъкова Малина Едрева потвърди за \"Дневник\", че отказват участие в този дебат. От щаба на Манолова потвърдиха, че са приели поканата. Кандидатът на ГЕРБ предложи свой формат на дебат с опонента си Манолова – с участието на екипите на двамата кандидати за кмет. От своя страна бившият омбудсман предложи дебатът да е само между двете, но без участие на бъдещите им управленски екипи. Тогава се намеси Борис Бонев и предложи варианта той да води дебата между тях в четвъртък. Той мотивира предложението си с необходимостта софиянци да направят информиран избор в неделя. \"Софиянци заслужаваме това, защото избираме нашето бъдеще\", заявява Бонев на страницата на \"Спаси София\" във фейсбук.", "date": "2019.10.30", "title": "\"Спаси София\": Дебат между Фандъкова и Манолова с водещ Бонев няма да има"}
{"url": "https://www.dnevnik.bg/sviat/2019/10/30/3984702_kalashnikov_i_istoriiata_na_suzdatelia_mu_shte_se/", "text": "Руското министерство на образованието е издало методически препоръки към училищата в цялата страна да въведат уроци за автомат \"Калашников\", като източник на национална гордост, което да вдъхнови децата по-късно да постъпят на служба в руската армия, предаде ДПА. Уроците ще включат \"духовно и морално възпитание\" за използване на това оръжие за защита на родината, съобщи в изявление министерството. Инициативата съвпада със 100-годишнината от рождението на създателя на легендарния автомат Михаил Калашников на 10 ноември. Изобретеният от него през 40-те години на миналия век автомат е едно от най-разпространените оръжия в света. Руското министерство на образованието подчерта, че всяка година близо четвърт милион души по света загиват от куршумите на това леко стрелково оръжие, което е повече от убитите при артилерийски обстрел, бомбардировки и ракетни удари. Един от лидерите на руската опозиция, Дмитрий Гудков, разкритикува инициативата в изявление, като каза, че духовността на може да бъде смесвана с убийства. Това, което министерството представя за \"наша идентичност и духовност\", е да убиваме колкото се може повече хора\", аргументира се Гудков. /БТА", "date": "2019.10.30", "title": "\"Калашников\" и животът на създателя му ще се изучават в Русия"}
{"url": "https://www.dnevnik.bg/razvlechenie/2019/10/30/3984729_sus_sponsor_bulgariia_shte_se_zavurne_v_konkursa/", "text": "След едногодишна пауза България ще се завърне в международния конкурс за песен \"Евровизия\" през 2020. Страната е подписала формуляр за участие на 65-ото издание на  конкурса, който ще се проведе през май 2020 г. в Ротердам , Холандия, съобщава  в. \"24 часа\" , позовавайки се на информация от генералния директор на БНТ Емил Кошлуков.  За разлика от преди разходите по участието ще се поемат от спонсор, който ще плати таксата за участие на БНТ, създаването на песен, клип, сценични костюми, представянето на песента в чужбина и дори командироването на екипа на БНТ в Холандия.  Спонсорът, който вече е подписал договор с продуцентска компания, която да избере кой и с коя песен да представя страната, предстои да бъде обявен на пресконференция, допълват от обществената медия. \"Това не са пари, хвърлени на вятъра. България имаше силно представяне на \"Евровизия\", така че си заслужава да продължи тази тенденция, а защо не и да развива световна продуцентска дейност\", допълва Кошлуков. Според справка на вестника през предишни години разходите за участието са възлизали на около 400-500 хил. лв. Имало е години, в които достигат и до 1 млн. лв. В средата на октомври 2018 г. БНТ обяви, че след 12 участия на конкурса  ще пропусне изданието през 2019 г.  Като причина бяха посочени разходите за подготовката на българския участник, които значително надхвърлят разумните разходи, които обществената телевизия би могла да си позволи, а освен това държавите участнички си поделят и част от разходите за самото провеждане на конкурса. От отчета за състоянието на телевизията, направен в средата на юни тази година по искане на СЕМ, се разбра, че медията е задлъжняла с 44 млн. лв., а до края на годината сумата може да достигне и 50 млн. лв. В отчет пред СЕМ още месец по-рано, докато все още беше и.д. директор, Кошлуков потвърди, че телевизията е практически във фалит, но обясни, че всички решения са вземани от управителния съвет на БНТ и  самият той нямал общо с всичко това .", "date": "2019.10.30", "title": "Със спонсор България ще се завърне в конкурса \"Евровизия\" през 2020"}
{"url": "https://www.dnevnik.bg/bulgaria/2019/10/30/3984745_jurnalisticheska_asociaciia_premierut_niama_pravo_da/", "text": "Освен партиен лидер Бойко Борисов е и министър-председател и в това си качество няма право да отказва да говори с дадена медия. Това се казва в позиция на Асоциацията на европейските журналисти - България, по повод  отказа на премиера да отговаря на въпроси на Би Ти Ви . Борисов обяви, че е обиден на медията заради излъчени в деня местните избори материали. Заради тях  Централната избирателна комисия реши  и да наложи глоба на телевизията. Според АЕЖ подобен жест от ръководителя на изпълнителната власт би могъл да се приеме като явен призив за автоцензура. Посочва се, че не е в правомощията на изпълнителната власт да казва кое действие е непозволена агитация, а коментарът на Борисов представлява недопустима намеса в свободата на изразяване. От АЕЖ са на мнение, че да се сърдиш на медия, че говори по проблемите на даден град, е все едно \"да искаш от журналистите да замитат проблемите под килима, за да запазят добрите си отношения със силните на деня, а точно това не е работата на медиите\".", "date": "2019.10.30", "title": "Журналистическа асоциация: Премиерът няма право да отказва коментар на дадена медия"}
{"url": "https://www.dnevnik.bg/biznes/2019/10/30/3984746_goranov_dade_srok_do_april_za_vlizane_v_chakalniata_na/", "text": "До края на април следващата година ще бъдат финализирани процесите за влизане на България в ERM II и Банковия съюз, прогнозира пред журналисти министърът на финансите Владислав Горанов. Той коментира  информацията , че Европейският орган за застраховане и професионално пенсионно осигуряване (EIOPA) е дал положителна оценка за приемането на България в банковия съюз и във валутния механизъм ERM II, наричан още \"чакалнята на еврозоната\". Сега остава кандидатурата на България да получи одобрение от Европейската централна банка \"Ако всичко се развива така, както е в главите на хората, които сме ангажирани в този процес, до моя рожден ден (30 април) трябва всичко да е приключило\", каза финансовият министър, цитиран от БТА. Той коментира темата след заседание на Националния съвет за тристранно сътрудничество, на който беше обсъден проектобюджетът за следващата година. Утре е крайният законов срок, в който проектът за нормативен акт трябва да бъде внесен в Народното събрание. Сутринта ще бъде приет от Министерския съвет.", "date": "2019.10.30", "title": "Горанов даде срок до април за влизане в чакалнята на еврозоната и банковия съюз"}
{"url": "https://www.dnevnik.bg/evropa/2019/10/30/3984558_konservatorite_na_merkel_vlizat_vuv_vutreshni_borbi/", "text": "Германският канцлер Ангела Меркел и нейното протеже Анегрет Крамп-Каренбауер са изложени на открита критика от своите съпартийци консерватори, след като един изборен разгром в провинция заплашва с внезапно повдигане на въпроса кой да се кандидатира за канцлер на изборите през 2021 г., пише \"Ройтерс\". В своя четвърти за тази година неуспех на избори Християндемократическият съюз (ХДС) се смъкна на третото място в източната провинция Тюрингия  след крайнодясната \"Алтернатива за Германия\" , спечелила близо една четвърт от гласовете. Резултатът, окачествен от Крамп-Каренбауер като \"горчив\", породи разделение в ХДС за това дали да наруши едно табу и да се сътрудничи с радикалната партия \"Левите\", излязла първа на регионалните избори.  Високопоставеният германски консерватор Фридрих Мерц, който все още е евентуален кандидат за канцлер, въпреки че миналата година загуби надпреварата с Крамп-Каренбауер за лидерския пост в партията, нападна своята отдавнашна съперничка Меркел и поиска промяна. \"Представянето на цялото германско правителство е безнадеждно и нещо трябва да се промени\", каза Мерц по телевизионния канал Цет Де Еф в понеделник вечерта. Той обвини Меркел, като каза, че липсата на лидерство от години покрива страната с мъглата на бездействието. \"И преди всичко в центъра на критиките е канцлерът\", каза той и в добавка изрази съмнение, че коалицията ще просъществува още две години.  Меркел, която ръководи най-голямата икономика в Европа от 14 години, обяви, че през 2021 г. няма да се кандидатира за пети мандат, но се опита да режисира своето излизане от властта, като наложи своята приближена Крамп-Каренбауер. След поредица от грешки на Крамп-Каренбауер се разрастват съмненията дали тя е подходящ кандидат за канцлер. Освен това крехката коалиция със социалдемократите, които също са в смут, може да не продължи дълго след  вота за лидерството през декември . Председателят на младежкото крило на ХДС Тилман Кубан също поднови искането си партийните членове да изберат кой да бъде следващият кандидат за канцлер - оскърбление към Крамп-Каренбауер, която се надява автоматично да стане кандидат на партията. \"За момента е отворен въпросът за ръководството на консервативния блок\", каза той пред Цет Де Еф.  След невзврачното представяне в Тюрингия, където ХДС загуби 11.7 процента, местният партиен лидер Майк Моринг стресна Берлин с намека, че може да сътрудничи с \"Левите\", смятани за приемници на източногерманските комунисти. Въпреки че Бодо Рамелов, популярният лидер на левицата в Тюрингия и премиер на провинцията от 2014 г., е прагматик от западната част на Германия, някои в ХДС се разгневиха. До края на деня Моринг даде заден ход и каза, че няма да състави коалиция с \"Левите\", въпреки че е приел поканата за разговори с Рамелов. /БТА", "date": "2019.10.30", "title": "Консерваторите на Меркел влизат във вътрешни борби след изборния срив в Тюрингия"}
{"url": "https://www.dnevnik.bg/biznes/2019/10/30/3984735_prez_2019_g_bulgarite_sa_kupuvali_na_izplashtane/", "text": "През 2019 година най-търсеният смартфон за покупка на изплащане е по-евтин с 40%, или 370 лева в сравнение с победителя през 2018 г. в популярната класация \"Топ 10 на изплащане\" от БНП \"Париба Лични Финанси\". През последната година, както и преди това, българите най-често са търсели финансиране за покупката на смартфони. Този път обаче средната цена е по-ниска и е в диапазона 530-580 лева. Независимо от по-ниската си цена устройството притежава всички характеристики, които са важни за модерния потребител – голям 6.4 инча екран, впечатляваща тройна камера и батерия с голям капацитет. В новото издание на класацията 7 от 10 стоки са с по-ниски средни цени в сравнение с 2018 г. Това са смартфоните, телевизорите, пералните, матраците, хладилниците, матраците и готварските печки. Според експертите на БНП \"Париба Лични Финанси\" това е знак, че българите са по-внимателни при покупките си и предпочитат да не харчат много пари, особено, когато разполагат с разумни алтернативи на по-скъпи стоки. Класацията отчита значителен ръст на онлайн заявленията за финансиране на покупки на изплащане - с 31%, което според авторите на класацията говори, че българите ползват все по-уверено алтернативни канали за кредит.  Класацията подрежда най-търсените модели сред 10-те най-търсени типа стоки, според данните от постъпилите молби за потребителски кредит от БНП \"Париба Лични Финанси\" за покупка на стоки на изплащане. Новото издание е базирано на стоките, за които клиентите кандидатстват за покупка на изплащане в периода 01 октомври 2018 г. – 30 септември 2019 г. Около 52% от тях са за 10-те най-търсени стоки. Класацията може да се смята за показателна за пазара, тъй като компанията е сред лидерите в сектора на потребителско кредитиране с пазарен дял от над 1/3 при финансирането на покупки на изплащане и предлага най-голямото портфолио от специализирани потребителски кредити, посочват от институцията. През последните 18 години над 1.5 милиона души са ползвали финансовите продукти на компанията. По-малки телевизори и хладилници на по-ниска средна цена В новото издание на класацията седем от десетте най-търсени стоки са по-евтини в сравнение с победителите от 2018 г. и са с по-ниски характеристики. Например победителят в категория \"Смартфони\" е по-евтин с 40% в сравнение с най-търсения модел в предишния годишен рейтинг. В същото време той разполага с голям екран и мощна камера, което е много важно за хората, тъй като те използват смартфоните си основно за снимане и забавление. Същото се отнася и за телевизорите. Най-търсеният модел през последните 12 месеца е 43 инча Ultra HD LED телевизор на средна цена 720-770 лева. Миналогодишният победител беше по-голям с 6 инча и струваше 1 050 – 1 100 лева. През последната година хората търсеха финансиране за покупка на изплащане и на по-евтина бяла техника. Най-търсеният хладилник през 2019 година струваше 440-490 лева и беше с обем 251 литра. За сравнение, през 2018 година победителят беше на средна цена 550-600 лева и с обем от 292 литра. Други стоки от топ 10, които са на по-ниски средни цени са пералните, лаптопите и готварските печки. Освен това лаптопите изпадат от топ 5 до 6-а позиция, изместени от климатиците. Ръст на цените има само в \"Обзавеждане за спалня\" Единствената категория, която отчита ръст на цените през 2019 г. е \"Обзавеждане за спалня\". Победителят е спален комплект на средна цена 900-950 лева. Година по-рано най-търсеният модел струваше 750-800 лева. Победителите през 2019 и 2018 година са със сходни характеристики – трикрилен гардероб, легло 160/200 см., нощни шкафчета и така нататък, но новият топ модел е изпълнен с по-скъпи материали като кожа и по-луксозни платове. Останалите два продукта в сектора на обзавеждането, диваните и матраците са на близки цени до тези от 2018 г. Най-търсеният диван през 2019 г. струва 1000 - 1050 лева, докато година по-рано цената му беше 1070 - 1120 лева. Матракът победител в новото издание на класацията е на цена 150-200 лева, а в изданието за 2018 г. струваше 200-250 лева. Онлайн заявките за покупка на изплащане нарастват с една трета През последната година броят на онлайн заявленията за покупка на стоки на изплащане нарасна с 31%, отчита компанията. Експертите на компанията обясняват тази тенденция със стартирането на иновативни и удобни финансови решения, които пестят времето и позволяват на потребителите да пазаруват онлайн на изплащане толкова бързо, колкото и когато правят стандартна покупка от интернет магазин.", "date": "2019.10.30", "title": "През 2019 г. българите са купували на изплащане по-евтини стоки"}
{"url": "https://www.dnevnik.bg/sport/2019/10/30/3984740_gari_nevil_nakazanieto_na_bulgariia_e_zaguba_na_vreme/", "text": "Бившият футболист на \"Манчестър Юнайтед\" и анализатор на \"Скай спортс\" Гари Невил определи наказанието на България, дошло след скандалите в  двубоя на националния отбор по футбол с Англия (0:6),  като \"загуба на време\". Във вторник УЕФА излезе с решение тимът да изиграе  един мач без публика и наложи глоба от 85 хиляди евро . Според Невил наказанието доказва, че футболните власти не могат да се справят с расизма по стадионите и футболистите трябва да вземат нещата в свои ръце. \"Бих подкрепил всеки отбор, който излезе от терена (при прояви на расизъм). Хората ще кажат, че това е опасна територия, но реалността е, че някои от най-големите промени в историята на обществото са вдъхновени от индивидуални личности, които са показали смелост\", каза Невил, цитиран от \"Скай спортс\". Бившият защитник вярва, че футболистите биха получили подкрепата на \"всички в страната\", ако решат да напуснат терена в знак на протест. Той призова за по-солени глоби и мерки в борбата срещу расизма. \"Ако започнете да глобявате държавите с 1 милион паунда, тогава ще видите спешни действия. Всеки акт на расизъм трябва да бъде наказван сурово. В момента тези 65 хил. паунда (85 хил евро) не променят ситуацията\", каза Невил. Той добави: \"УЕФА не прави достатъчно. Дали ние правим достатъчно? Това се случва в нашата страна, на домашна почва и сме направили достатъчно ли? Отговорът е не. Не мисля също, че изваждането от турнири е правилното решение. Но вярвам, че големите глоби и затварянето на стадионите е правилният път\". Решението на УЕФА беше последвано от  остри реакции  на Острова. Организации, борещи се с расизма, се обявиха за промени, а журналисти, анализатори и фенове смесиха критики с ирония в социалните мрежи.", "date": "2019.10.30", "title": "Гари Невил: Наказанието на България е загуба на време"}
{"url": "https://www.dnevnik.bg/kultura/2019/10/30/3984741_razkrit_e_kanal_za_trafik_na_kulturni_cennosti_mejdu/", "text": "Общо 4600 предмета, сред които има антични амфори, монети, накити, керамика и фризове, са били иззети при операция, проведена пот служители на ГДБОП под наблюдението на Специализираната прокуратура. Задържани са 8 души в България и един във Великобритания, съобщиха от Министерство на вътрешните работи. В операцията са претърсени 12 адреса и 5 леки автомобила. В хода на процесуалните действия са иззети около 3800 антични монети, 3 антични амфори, над 600 антични предмета като фибули, върхове на стрели, апликации от конска амуниция, части от колесници, статуетки; 121 антични халки, пръстени, топчета, обици; 52 антични игли и стрели; 32 керамични и стъклени съдове с различна форма и големина; 5 каменни парчета и фризове. Иззети са били 40 000 лв. и 10 000 евро, както и товарителници за извършени пратки до Великобритания, много на брой документи, удостоверяващи продажби в аукционни къщи в Западна Европа и списъци на конкретно продадени предмети, бройки и цени. На мястото, където са задържани трима в момент на извършване на сделка - офис на търговско дружество, са намерени пакетирани предмети и монетите, разпределени в кутии и готови за изпращане към Лондон. Културните ценности са с незаконен произход. Придобити са от иманярски разкопки на територията на България. С тях са запълвани нерегистрирани частни колекции, а отделно със \"стока\" са захранвани дилъри на културни ценности, които впоследствие са изнасяни в чужбина с цел търговия, допълват от МВР. В рамките на разследването е установено, че голяма част от ценностите са съхранявани в нает склад. В акцията, проведена на 25 октомври, освен ГДБОП са участвали и колегите им от сектора за борба с организираната престъпност в Плевен и Ловеч, Враца и Монтана, Благоевград, както и разследващи полицаи.", "date": "2019.10.30", "title": "Разкрит е канал за трафик на културни ценности между България и Великобритания"}
{"url": "https://www.dnevnik.bg/politika/2019/10/30/3984769_vmro_obvini_gerb_v_mrusni_nomera_pri_ekzitpolovete_v/", "text": "Шефът на предизборния щаб на ВМРО Юлиан Ангелов обвини коалиционния партньор ГЕРБ, че са прилагали  \"мръсни номера и манипулация\" при екзитполовете в Пловдив . Повод за коментара му пред Би Ти Ви стана обратът в града, при който в края на изборния ден бившият кмет на Пловдив Славчо Атанасов, който на тези избори се кандидатира от местната коалиция НФСБ/ВМРО излезе втори, изпреварвайки Дани Каназирева от коалицията \"Съюз за Пловдив\". Почти през целия де н екзитполовете даваха сравнително голяма преднина на Каназирева.  По думите на Ангелов \"един месец социологията показваше, че Славо Атанасов се движи втори\". \"Това е манипулация, която най-вероятно идва от основния ни опонент\", каза той, като уточни, че говори за кандидата на ГЕРБ Здравко Димитров, който ще спори с Атанасов на балотажа в неделя. \"Мръсни номера се правят от всички по време на избори. Тази манипулация обаче беше направена нарочно. На балотажа се надявам пловдивчани да си върнат за тази гавра с тях\", добави Ангелов, като уточни, че в още няколко общини на втори тур кандидатите на ВМРО и ГЕРБ се изправят един срещу друг. Според него резултатът на ВМРО в София е добър, тъй като общинските съветници на партията от трима стават четирима и те били \"определящи за управлението на столицата\". Той допълни, че политическата сила все още не е взела решение кой да подкрепи от отишлите на балотаж Йорданка Фандъкова и Мая Манолова. \"Водят се разговори с ГЕРБ. Говорим за политиките, които искаме да осъществим в София. Ако по тези теми постигнем съгласие, най-вероятно ще подкрепим ГЕРБ. Това ще е полезно за софиянци\", каза още Юлиан Ангелов.", "date": "2019.10.30", "title": "ВМРО обвини ГЕРБ в \"мръсни номера\" при екзитполовете в Пловдив"}
{"url": "https://www.dnevnik.bg/sviat/2019/10/30/3984704_iran_ima_nov_problem_-_protesti_v_dve_drugi_durjavi/", "text": "В деня след като избухнаха антиправителствените протести в Ирак, в Багдад долетял късно вечерта иранският генерал Касем Солеймани и след това се отправил с хеликоптер към строго охраняваната Зелена зона, където изненадал група високопоставени представители от сферата на сигурността, като председателствал заседание вместо премиера. Пристигането на Солеймани, началникът на елитното иранско подразделение \"Ал Кудс\" и архитект на регионалния апарат за сигурност на Иран, е сигнал за безпокойството на Техеран от протестите, които обхванаха цялата столица и основните шиитски територии в Ирак и на които бяха отправени призиви към Иран да спре да се меси в страната. Протестите в Ирак и Ливан са подхранвани от местно недоволство и са насочени главно срещу политическите елити, но те представляват предизвикателство и за Иран, който оказва тясна подкрепа както на правителствата, така и на мощни въоръжени групировки във всяка от тези страни. Все по-насилствените репресии в Ирак и нападение на привърженици на \"Хизбула\" срещу главния протестен лагер в Бейрут и съюзниците му. \"Ние в Иран знаем как да се справяме с протести\", казал Солеймани пред иракските представители според двама високопоставени официални източници, пожелали анонимност и запознати с тайната среща. \"Това се случи и в Иран, но ние овладяхме ситуацията\", добавил той. Но почти месец по-късно протестите в Ирак се възобновиха, продължават и демонстрациите в Ливан, като и в двата случая те са насочени срещу правителства и фракции, съюзени с Техеран. Протестите заплашват регионалното влияние на Иран във време, когато той се мъчи под тежки американски санкции. В деня след посещението на Солеймани насилието в сблъсъците между протестиращите и силите за сигурност в Ирак се е увеличило осезаемо, като броят на загиналите мина 100, след като неизвестни снайперисти прострелваха демонстранти в главата и гърдите. За по-малко от седмица бяха убити близо 150 протестиращи. При възобновяването на протестите тази седмица мъже с черни цивилни дрехи и маски стояха пред иракските войници, изправяйки се срещу протестиращите и използвайки сълзотворен газ. Местни жители казаха, че не знаят кои са били те, като някои дори предполагаха, че са били иранци. \"Иран се страхува от тези демонстрации, защото най-големите си ползи от правителството и парламента след американското нахлуване в Ирак през 2003 г., каза Хишам Хашими, иракски анализатор в сферата на сигурността. \"Иран не иска да губи тези ползи. Затова той се опита чрез своите партии да възпре протестите по един много ирански начин\", добави той. Но това не сработи. В петък протестите в Ирак се възобновиха след кратко прекъсване, като протестиращите се събраха масово на багдадския площад \"Тахрир\" и влязоха в сблъсъци със силите за сигурност в опит да пробият барикадите по моста, водещ към Зелената зона, района, в който се намират сградата на правителството и няколко посолства. В Южен Ирак протестиращи нападнаха и опожариха офиси на политически партии и подкрепяни от правителството милиции, съюзени с Иран.      В страната, която е втората най-голяма производителка на петрол в ОПЕК, обеднелите ѝ жители недоволстват, че влиятелните шиитски милиции, свързани с Иран, са си създали истински икономически империи, овладявайки държавни проекти за възстановяване и навлизайки в незаконни бизнес дейности. \"Всички партии и фракции са корумпирани, а това е свързано с Иран, защото ги използва и се опитва да изнесе в Ирак своята система на религиозно управление\", каза Али Араки, 35-годишен протестиращ от южния град Насирия, където сблъсъците между протестиращи и силите за сигурност бяха особено изпълнени с насилие. \"Хората са против това и именно по тази причина ставате свидетели на въстание срещу Иран\", заяви той. През нощта срещу вторник маскирани мъже, които, изглежда, са свързани с иракските сили за сигурност, откриха огън по протестиращи в Кербала, свещен град, свързван с мъченичеството на една от най-почитаните фигури в шиитския ислям. Най-малко 18 протестиращи бяха убити, а стотици ранени в демонстрациите. В Багдад протестиращи гориха иранското знаме. Дни по-рано пред иранското консулство в Кербала се събраха демонстранти, скандиращи \"Вън, Иран, вън!\" В Ливан стотици хиляди хора излязоха по улиците с искания за оставка на правителството, което е доминирано от проирански фракции. Както в Ирак, в основата на протестите стои недоволство на местна почва. \"Протестите и в Ирак, и в Ливан са главно заради местната политика и корумпирана политическа класа, която не изпълнява обещанията си\", каза Айхам Камел от мозъчния тръст \"Юрейша груп\". Протестите \"показват провала на марионетния модел, при който Иран е в състояние да разширява влиянието си, но съюзниците му не са в състояние да управляват ефективно\", заяви той. Ливанските протестиращи споменаваха Иран и неговия главен съюзник, войнствената групировка \"Хизбула\", само епизодично, но насочиха голяма част от гнева си срещу ливанския президент и външния министър, които са от християнска партия, намираща се в тесен съюз с \"Хизбула\". Често се чува възгласът \"Всички значи всички\", а смисълът му е, че всички ливански фракции, включително \"Хизбула\" и съюзниците на шиитското движение, заслужават упреци. Миналата седмица на главния митинг се стигна до юмручни схватки, след като шейх Хасан Насралла, който някъде по същото време обяви, че оттегля привържениците си от протестите. Той каза, че външни сили се възползват от демонстрациите, за да навредят на организацията му, предупреждавайки, че подобни действия могат да тласнат страната обратно към гражданската война. Вчера привърженици на \"Хизбула\" вилняха из главния протестен лагер в центъра на Бейрут. Малко след това премиерът Саад Харири, подкрепян от Запада лидер, който с неохота си партнираше с проиранските фракции в правителство на националното единство, подаде оставка. До залез слънце протестиращите отново се бяха върнали на площада, ликувайки след първата си победа, откакто демонстрациите започнаха на 17 октомври. \"Хизбула\" е най-влиятелната въоръжена групировка в Ливан и само тя отказа да се разоръжи след края на гражданската война (1975-1990 г.). Шиитското движение оправдава запазването на арсенала си с това, че според него той е нужен за защитата на страната от Израел, който беше окупирал Южен Ливан от 1982 до 2000 г. \"Хизбула\" срещу сирийския президент Башар Асад, друг ключов ирански съюзник. Мощните подкрепяни от Иран шиитски милиции в Ирак, мобилизирани първоначално да воюват срещу групировката \"Ислямска държава\", също воюваха редом с войските на Асад. А Иран потуши със сила след президентските избори през 2009 г. продемократични протести на своя територия, станали известни като Зеленото движение. Техеран, общо взето, пази мълчание по въпроса за протестите, но същевременно изрази подкрепа и за двете правителства, както и за \"Хизбула\". Говорителят на иранското външно министерство Абас Мусави изрази \"дълбоко съжаление\" от страна на Техеран за десетките убити протестиращи в Ирак. \"Сигурни сме, че иракското правителство, народ и духовници са в състояние да преодолеят тези проблеми\", каза той. /БТА", "date": "2019.10.30", "title": "Иран има нов проблем - протести в две други държави"}
{"url": "https://www.dnevnik.bg/bulgaria/2019/10/30/3984747_kamen_vodenicharov_otnovo_shte_raboti_sus_slavi/", "text": "Камен Воденичаров се присъединява към екипа на новата телевизия на шоумена и  лидер на партията \"Няма такава държава\" Слави Трифонов . Той ще води предаването \"Вечерта на Ку-ку бенд\", което ще се излъчва в ефира на \"7/8TV\" всяка сряда вечер от 20.30 часа. Новината беше обявена в страницата на Трифонов във \"Фейсбук\". Шоуменът публикува видеоклип, в който Камен Воденичаров се ръкува и прегръща с музикантите от бенда. \"Щрак! Изненадите не спират\", казва Воденичаров в края на краткия анонс за предаването. \"Когато стари приятели ти се обадят за нов телевизионен проект, няма как да не се включиш\", коментира пред \"Дневник\" Воденичаров. Той разказа, че първият епизод на \"Вечерта на Ку-ку бенд\" ще може да бъде видян на 6 ноември. \"В момента се подготвяме. Първото издание ще бъде пълно с изненади. С тези музиканти се работи прекрасно\", добави той, но отказа да даде повече детайли за бъдещото предаване. Камен Воденичаров и Стави Трифонов бяха от водещите лица на студентското предаване \"Ку-ку\". След това работиха заедно в \"Каналето\", преди пътищата им да се разделят. Тогава Трифонов създаде предаването \"Хъшове\" с част от екипа, преди да получи ефир в Би Ти Ви с \"Шоуто на Слави\", където се задържа за 19 години. Воденичаров продължи кариерата си на водещ в БНТ с \"Шоуто на Канала\". Последният епизод на \"Шоуто на Слави\" беше излъчен на 31 юли. Тогава Трифонов  обяви, че ще направи партия и нов телевизионен продукт . На 5 октомври беше създадена  партията \"Няма такава държава\" . Преди дни Трифонов обяви, че  началото на  \"7/8TV\" ще бъде поставено на 4 ноември . Телевизията ще се излъчва 5 часа всяка вечер след 19.00 часа, като по думите на шоумена тя ще предлата - \"ентъртеймънт и свободно мнение, нашата гледна точка\". Трифонов ще има свое предаване в новата телевизия. То ще се казва \"Вечерното шоу на Слави Трифонов\", ще се прави от предишния екип на неговото предаване в Би Ти Ви и ще се излъчва от 22.00 часа.", "date": "2019.10.30", "title": "Камен Воденичаров отново ще работи със Слави Трифонов в \"7/8TV\""}
{"url": "https://www.dnevnik.bg/sport/2019/10/30/3984779_krasen_kralev_se_vurna_v_upravitelniia_suvet_na/", "text": "Министърът на младежта и спорта Красен Кралев беше избран за втори път за член на управителния съвет на Световната антидопингова агенция (WADA). Той обяви, че ще заема позицията на \"експерт-министър\" в Борда, представител на държавите-членки на ЕС. Кралев загуби мястото си в WADA  на изборите в началото на годината. Сега се завръща, след като позицията, която ще заема беше овакантена от министъра на спорта на Белгия Филип Муйтерс. Последният не е член на новото правителство на Фландрия. \"Щастлив съм, че кандидатурата ми бе предпочетена пред тази на г-жа Мария Хосе Риенда Контрерас, държавен секретар на спорта на Испания, като българската кандидатура надделя с 16 на 11 гласа\", съобщи Кралев. \"Радвам се, че чрез избирането ми България затвърждава важната си роля на световно ниво като активна страна в борбата срещу употребата на допинг в спорта. Благодаря на министър-председателя Бойко Борисов, който твърдо застана зад моята кандидатура. Поемам ангажимент, че ще работя за ефективната реформа на WADA и за това гласът на спортистите да бъде чут от вземащите решения\". За  пръв път Кралев беше избран  за член на антидопинговата агенция в края на 2017 г. След това \"Капитал\" съобщи, че  той е загубил избори за оставане в ръководството на WADA .", "date": "2019.10.30", "title": "Красен Кралев се върна в управителния съвет на Световната антидопингова агенция"}
{"url": "https://www.dnevnik.bg/bulgaria/2019/10/30/3984782_maia_manolova_podkrepi_protesta_sreshtu_izbora_na/", "text": "Три дни преди балотажа независимият кандидат за кмет на София и подкрепена от БСП Мая Манолова обяви в страницата си във \"Фейсбук\", че подкрепа протеста срещу избора на Иван Гешев за главен прокурор. Така тя за първи път взе позиция по темата. \"Не може от всички магистрати в тази стана да има само един кандидат за главен прокурор. Извинявайте, но това е подигравка с гражданите\", написа тя в профила си. В момента в центъра на столицата се провежда пореден протест на инициатива \"Правосъдие за всеки\" и гражданско сдружение \"БОЕЦ\". Стотици граждани се събраха пред Съдебната палата, след което се придвижиха до президентството с искане да бъде отменено решението на Висшия съдебен съвет (ВСС) от миналия четвъртък, когато за главен прокурор беше избран Гешев. Протестът е под наслов \"Светлината ражда свобода\".      \"Да се изправим! Гражданите постъпват по-отговорно от институциите ни при избора на главен прокурор и днес отново са на протест. Аз искрено ги подкрепям!\", написа още Манолова. \"Начинът, по който беше избран главен прокурор беше непрозрачен и статуквото начело с Бойко Борисов се презастрахова един ден да не понесе ударите на една независима съдебна система. Толкова се застрахова, че дори не можа да направи фиктивно състезание. Борисов казва, че не иска да се меси в този избор – как не го е срам да лъже хората в очите – та нали излъчените от него членове във ВСС гласуваха за Гешев\", допълва кандидатът за кмет. Според нея \"всеки един от ГЕРБ не може да направи крачка, без Борисов да им нареди\". Манолова уточнява, че не е \"кукла на конци\", както определя съперника си на балотажа Йорданка Фандъкова, която \"Борисов използва за параван\". \"Хайде, питайте я нея какво мисли за избора на главен прокурор и дали й харесва да няма дори двама кандидата за една от най-важните позиции в страната. За съжаление тя нищо няма да може да каже по този въпрос\", пише още Манолова. Тя допълва, че е сигурна, че ГЕРБ ще я обвинят за позицията ѝ за избора на главен прокурор като опит да привлече десните избиратели. \"С тази позиция искам да покаже на всички хора, които вече имат непоносимост към игрите на статуквото на Борисов, че аз имам свободата да изразя тези думи, без да трябва да се допитвам до никого. Не ме е страх от никого и вярвам, че ще намеря много съмишленици, с които да водим тази борба заедно\", завършва тя. Днешният протест не случайно стигна до президентството. Преди дни от \"Правосъдие за всеки\" обявиха, че държавният глава е последното препятствие пред назначаването на главен прокурор, който по думите им е излъчен от олигархията. Протестиращите призовават президента да не подписва указ за назначаването, а да изпрати процедурата в Конституционния съд за тълкуване. Всичко за процедурата и избора на нов главен прокурор - четете  тук Какво ще направи ВСС, ако президентът не подпише указ - четете  тук Как беше избран Иван Гешев -  тук Какво се готви да прави като главен прокурор -  тук Кадри от блокадата около ВСС -  тук Мълчанието на подкрепящите Гешев -  тук Как издателят на ПИК атакува критикуващ бъдещия главен прокурор -  тук", "date": "2019.10.30", "title": "Мая Манолова подкрепи протеста срещу избора на Гешев за главен прокурор"}
{"url": "https://www.dnevnik.bg/sport/2019/10/30/3984783_s_chetiri_gola_za_18_minuti_cska_razgromi_etur/", "text": "ЦСКА срещна проблеми при гостуването си на \"Етър\" в мач от 14-ия кръг на Първа лига, но стигна до изразителна победа с 4:0 след силно второ полувреме. Червените постигнаха седмия си успех за сезона, като и четирите попадения на стадион \"Ивайло\" паднаха в рамките на 18 минути, Точни за ЦСКА бяха Евандро, Али Соу, Вив Соломон-Отабор и Петър Занев между 63-ата и 81-ата минута. Голямо влияние върху мача изигра и червеният картон на Здравко Илиев от \"Етър\" в началото на второто полувреме. Това е първи успех за ЦСКА в гостуване от 14 септември след две поредни поражения. Дотук през сезона червените бяха взели едва осем точки от своите визити. ЦСКА остава на четвърто място в таблицата с 25 точки, като има четири по-малко от \"Левски\", който тепърва ще играе. Успехът е първи за ЦСКА под ръководството на Милош Крушчич. \"Етър\" е девети с 14 точки. Тимът от Велико Търново допусна второ разгромно попадение поред на своя стадион, след като в предишното си домакинство загуби с 0:5 от \"Локомотив\" (Пловдив). \"Етър\" започна добре срещата и още в началото имаше добра възможност чрез централния си нападател Флорент Боджадж. ЦСКА отговори с трайно задържане на топката и обсади вратата на домакините от Велико Търново, но не успяваше да се справи със сгъстената защита. На терена преоблаваше битката между двата отбора, като положенията бяха малко. Все пак от \"Етър\" добре използваха редките си шансове, дошли на контраатака. В самия край на първата част Даниел Младенов изпусна много изгодно положение, като получи хубаво подаване от Боджадж, но не успя да нанесе точен удар. Секунди по-късно с пропуск за ЦСКА се отчете Вив Соломон-Отабор, чийто удар беше спасен от Иванов. След почивката поведението на ЦСКА не се промени драстично, но червените получиха предимство още в 53-ата минута. Десният бранител на \"Етър\" Здравко Илиев беше изгонен за втори жълт картон след грубо влизане в краката на Брадли Мазику. Десет минути, след като останаха с човек повече на терена, червените успяха да поведат. След центриране от корнер Раул Албентоса нанесе удар с глава, който беше париран от Христо Иванов. Топката обаче остана точно пред вратата и за Евандро не беше проблем да я прати в мрежата – 0:1. Бразилецът отбеляза осмия си гол от началото на сезона, като по този показател се изравни с Клаудиу Кешеру и Даниел Младенов. С повече попадения в Първа лига е единствено Димитър Илиев от \"Локомотив\" (Пловдив).      Голът, с който ЦСКА поведе, окончателно провали плановете на \"Етър\" и домакинският отбор бързо рухна. В 68-ата минута след груба грешка на защитата във виолетово Али Соу вкара втори гол. Гамбиецът се възползва от лошо подаване на Красимир Станоев към Иван Иванов, овладя топката и от около 12 метра я прати в мрежата. Четвърт час преди края на срещата ЦСКА вкара и трети гол, който окончателно уби интригата. Негов автор стана Соломон-Отабор, за когото това беше и първо попадение с екипа на червените. В 81-ата минута се разписа и капитанът на червените Петър Занев. Той беше точен от пряк свободен удар, при който вратарят на \"Етър\" Христо Иванов не се намеси по най-добрия начин.", "date": "2019.10.30", "title": "С четири гола за 18 минути ЦСКА разгроми \"Етър\""}
{"url": "https://www.dnevnik.bg/bulgaria/2019/10/30/3984789_protestirashtite_sreshtu_geshev_poiskaha_toi_sam_da_se/", "text": "Около 1000 души се събраха на днешния протест срещу избора на Иван Гешев за нов главен прокурор в София. Организатори на недоволството са сдруженията \"Правосъдие за всеки\" и \"Боец\". Под мотото \"Светлината ражда свобода\" протестиращите потеглиха от Съдебната палата до пл. \"Независимост\", където се намира президентството. Там те призоваха държавния глава Румен Радев да не подписва указа за назначаването на Гешев, като през цялото време множеството скандираше \"Гешев е позор\", \"Мафията вън\" и \"Оставка\". Имаше и призив към самия Гешев да се оттегли и да не става главен прокурор. \"Г-н президент, Вие имате историческия шанс да сте първият държавник, който ще чуе гражданското общество, което преодолява различията си и сега изговаря силно една и съща истина – Гешев не бива да бъде главен прокурор, защото вече показа, че не може да гарантира върховенство на закона. А не може, защото назова за врагове гражданските организации и човешките права\", каза председателят на сдружение \"Правосъдие за всеки\" Велислав Величков. Лидерът на гражданско сдружение \"Боец\" Георги Георгиев каза от своя страна, че \"най-големият кошмар на мафията във властта е солидарността на гражданите\". Той посочи, че на площада са много граждански организации и това се случва за първи път. По думите му обединил ги е начинът, по който бе избран Гешев - \"най-жалкият водевил в историята на съдебната власт и най-противонародния акт, извършен от Бойко Борисов и Сотир Цацаров\". Георгиев нарече премиера страхливец и отговорен за полицейската блокада около сградата на Висшия съдебен съвет по време на избора на Гешев. Друг виновник за засиленото полицейско присъствие бил и министърът на вътрешните работи Младен Маринов. В речите на всички оратори беше акцентирано именно върху огромното полицейско присъствие на 24 октомври пред ВСС. Според тях полицаите са допуснали \"мутрите да диктуват действията им, за да не бъдат допуснати свободните граждани до ВСС\". От Лондон беше дошла специално за протеста журналистът Мария Спирова, която работи в британска медия. Тя обяви, че тази вечер пред българското посолство в британската столица българи ще запалят светлини, подобни на тези на протеста в София. Две подписки започнаха да се събират на площада, докато тече протеста. Едната е на \"Правосъдие за всеки\" с призив към президента да върне указа за избора на Гешев. Другата е на \"Боец\" с искане към Гешев сам да се оттегли. Протестът на площада започна със \"Седма симфония\" на Бетоевн – трагическа, а към края прозвуча \"Адажио\" на Албинони в изпълнение на Виенската филхармония. Докато звучеше музиката, седемте запалени лампиона на стълбите пред бившия Партиен дом започнаха да угасват един по един. Ораторът отброяваше всяка от седемте години мандат на главния прокурор. Когато угасна и седмият лампион той заяви, че гражданите няма да допуснат Гешев седем години да управлява прокуратурата, \"защото това ще означава произвол\". Малко преди да започне протестът кандидатът за кмет на София Мая Манолова използва профила си във \"Фейсбук\", за да изрази подкрепата си за него. Какво е нейното послание до протестиращите четете  тук. Всичко за процедурата и избора на нов главен прокурор - четете  тук Какво ще направи ВСС, ако президентът не подпише указ - четете  тук Как беше избран Иван Гешев -  тук Какво се готви да прави като главен прокурор -  тук Кадри от блокадата около ВСС -  тук Мълчанието на подкрепящите Гешев -  тук Как издателят на ПИК атакува критикуващ бъдещия главен прокурор -  тук", "date": "2019.10.30", "title": "Протестиращите срещу Гешев поискаха той сам да се откаже от поста главен прокурор"}
{"url": "https://www.dnevnik.bg/sviat/2019/10/30/3984788_trolove_na_gotvacha_na_putin_sa_deistvali_v_osem/", "text": "Социалната мрежа \"Фейсбук\" е премахнала три мрежи руски акаунти, опитвали да се намесят във вътрешните работи на осем африкански държави. Те освен това са били свързани с руския бизнесмен, обвинен в намеса в американските избори. Почти 200 акаунта са се целили в граждани на Мадагаскар, Централната африканска република, Мозамбик, Демократична република Конго, Кот д’Ивоар, Камерун, Судан и Либия, съобщи \"Фейсбук\". И трите мрежи са били свързани с организации, които имат общо с руския финансист  Евгений Пригожин . Пригожин е известен още като \"готвача на Путин\", собственик на руската  \"фабрика за тролове\"  в Санкт Петербург и бе обвинен от специалния прокурор Робърт Мюлър. Засега той и адвокатите му не са отговорили на изявлението на \"Фейсбук\". (Повече за него  четете тук .) В някои държави мрежите са работили с местни граждани, за да прикрият по-добре произхода си, твърди директорът по киберсигурността Натаниъл Глайшър. По думите му африканците са знаели кой стои зад операцията. Изследователи от Станфордския университет, работили заедно с \"Фейсбук\", твърдят, че сред замесените компании е руската частна  военна компания \"Вагнер\".  Източници на агенция \"Ройтерс\" твърдят, че тя е провеждала мисии от името на Кремъл в Украйна и Сирия. Миналата година агенцията съобщи още, че \"Вагнер\" разширява дейността си към икономическа и дипломатическа  дейност в Африка . Руските власти отричат подобни информации. В социалните мрежи в Африка са публикувани местни новини, споделяно е също и съдържание от Русия. Някои от акаунтите са били активни още от 2014 г. Харчени са и пари за реклама, макар само в размер на около 90 хил. долара. Използвани са и многобройни техники – някои акаунти са подкрепяли определен политик или партия, докато други – голям брой сили. В някои случаи страниците са агитирали в полза на дейността на \"Вагнер\" или на руски сделки за природни ресурси. Тази дейност се различава от предишните действия на  Агенцията за интернет и зследвания (известна още като \"фабриката за тролове\"), коментира бившият директор по сигурността на \"Фейсбук\" Алекс Стамос, който сега работи за Станфорд. \"Франчайз\" моделът на работа с местни хора прави операциите по-трудни за откриване. Този подход ще попречи и на новите правила на \"Фейсбук\", според които локацията на администратора на политически страници се разкрива публично. Миналата седмица социалната мрежа съобщи, че е премахнала мрежа от 50 инстаграм акаунта, свързани с Агенцията за интернет изследвания на Пригожин.", "date": "2019.10.30", "title": "Тролове на \"готвача на Путин\" са действали в осем африкански държави, съобщи \"Фейсбук\""}
{"url": "https://www.dnevnik.bg/photos/2019/10/30/3984703_fotogaleriia_svetovnite_snimki_na_denia_-_30_oktomvri/", "text": "Гигантски скелет е част от инсталация за отбелязване на Хелоуин в Мексико Сити, Мексико.", "date": "2019.10.30", "title": "Фотогалерия: Световните снимки на деня - 30 октомври 2019 г."}
{"url": "https://www.dnevnik.bg/bulgaria/2019/10/30/3984798_turski_potok_prez_bulgariia_shte_e_gotov_do_kraia_na/", "text": "Руският президент Владимир Путин обяви, че работата по газопровода \"Турски поток\" в България и Сърбия ще приключи до края на следващата година. Изказването му дойде по време на пресконференцията след срещата му с унгарския премиер Виктор Орбан в Будапеща, съобщава БТА. Путин добави, че би се радвал, ако Унгария реши да се присъедини към проекта. Той уточни, че с Орбан са обсъдили перспективите за нормализиране на отношенията между Русия и ЕС, регулирането на ситуацията в Украйна и транзита на енергийни суровини. \"Русия е готова значително да понижи цената на газа за Украйна при преки доставки\", отбеляза руският президент и подчерта, че въпросът за сътрудничеството в енергетиката стои на първо място в дневния ред на отношенията с Унгария, тъй като Русия покрива около 60% от нуждите на Будапеща от петрол и 50% от необходимия й природен газ.", "date": "2019.10.30", "title": "\"Турски поток\" през България ще е готов до края на следващата година, обяви Путин"}
{"url": "https://www.dnevnik.bg/bulgaria/2019/10/30/3984802_tehnicheskiiat_universitet_v_sofiia_ima_nov_rektor/", "text": "Общото събрание на Техническия университет – София избра днес проф. дн инж. Иван Кралов за нов ректор на висшето учебно заведение. Досега той беше зам.-ректор по научна и приложна дейност. Неговият мандат е четиригодишен и е до ноември 2023 г. Кралов е машинен инженер, доктор на науките и професор. Завършил е специалност \"Технология на машиностроенето и металорежещи машини в Техническия университет през 1994 г. Той е председател на секция \"Технически науки\" и зам.-председател на Съюза на учените в България. Председател и член на организационните и научни комитети на няколко национални и международни конференции.", "date": "2019.10.30", "title": "Техническият университет в София има нов ректор"}
