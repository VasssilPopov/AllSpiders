{"url": "https://www.dnevnik.bg/sviat/2018/08/13/3295799_poreden_den_turskata_valutna_kriza_povleche_pazairite/", "text": "Когато се налага, трябва да се отиде на химиотерапия. С лихвите е същото.\" Този коментар на Аднан Бали, изпълнителен директор на турската \"Ишбанк\" (İşbank) пред телевизия \"Блумбърг\", е най-критиччният спрямо действията на властите и централната банка на страната, дошли от Турция в поредния ден на бързо обезценяване на националната валута. Но и той говори като президента Реджеп Тайип Ердоган, финансовия министър Берат Албайрак и председателя на парламента Бинали Йълдъръм, че Турция е обект на мащабна спекулативна атака по валутните борси. Ердоган продължи в речите си да напада САЩ, да говори, че \"от няколко седмици сме под обсада\", че \"ни забиха нож в гърба\" и че който говори за валутна криза и разпространява слухове, е \"държавен изменник\". Това не помогна много на лирата, която започна понеделник с рязко обезценяване до 7.24 за долар и след ограничена намеса на централната банка се стабилизира около 6.978 за долар. Това означава, че за последния ден на миналата и първият ден на новата седмица тя е изгубила 26% от обменната си стойност спрямо долара. И днес събитията около валутата на една от големите развиващи се икономики на света и член на групата Г-20 понижи индексите в Европа и на \"Уолстрийт\", като повлече надолу и валутите на страни като Южна Африка, Аржентина и Мексико. От големите световни индекси единствено Nasdaq се движеше в противоположна посока, най-вероятно защото инвеститорите потърсиха убежище в технологичните акции, както и в златото, швейцарския франк и японската йена. В САЩ поевтиняха с между 0.5 и 1.5 процента акциите на банкови гиганти като Citigroup Inc, Bank of America Corp , Wells Fargo & Co и JPMorgan Chase & Co. Доста по-тежко бе за финансовия сектор в Европа, който има експозиция за над 100 млрд. евро към турски клиенти. Индексите S&P 500 и Dow Jones за четвърти ден приключиха с понижение, а Джейми Кокс от американската Harris Financial Group коментира за \"Ройтерс\", че \"хората започнаха да се вглеждат по-сериозно във възникващите пазари, защото когато имаш толкова страни по света, свързани с търговия по борсите, лесно е да стигнеш до заключение, че всичко това може да се окаже много по-голямо от една история, свързана с Турция\". Но все пак Турция остана във фокуса на вниманието и в края на деня реакцията на Вашингтон напомни за това. Кевин Хасет, председател на влиятелния Съвет на икономическите съветници в Белия дом, каза за телевизия MSNBC, че финансовият министър Стивън Мнучин следи \"много отблизо\" финансовата ситуация. Хасет допълни, че решението на президента Доналд Тръмп да наложи от понеделник наказателни мита за турски алуминий и стомана, засяга миниатюрна част\" от БВП на Турция. \"Така че, за да се срине валутата с 40%, това е знак, че в страната има множество фундаментални фактори и процеси, с които нещо не е наред\". \"Турция се нуждае от пълно ребалансиране на икономическия ѝ план, както и от много рязко повишаване на лихвите и категоричен ангажимент да запазване независимостта на централната банка\", казва Гийом Треска, стратег за възникващите пазари във френската Credit Agricole. \"Но драстичното вдигане на лихвите е невероятно заради щетите, които ще нанесе на турския корпоративен сектор, а налагането на контрол над капиталите, би закрило достъпа до чуждестранните пазари за компании, които вече са в дефицит на долари.\" Анализатори вече открито говорят и за нещо доста по-сериозно - че Турция навлиза в рецесия. \"Рухването на лирата, започнало през май, вече почти сигурно ще изтласка турската икономика в рецесия и не е изключено да предизвика банкова криза, коментира Андрю Кънингам, старши икономист в Capital Economics. \"А това ще е още един удар по активите на всички възникващи пазари.\"", "date": "2018.08.13", "title": "За пореден ден турската валутна криза повлече пазарите надолу, заговори се за рецесия"}
{"url": "https://www.dnevnik.bg/bulgaria/2018/08/13/3295642_rabotata_na_turgovskiia_registur_se_vuzobnoviava/", "text": "Работата на Търговския регистър и регистър на юридическите лица с нестопанска цел се възобновява поетапно, информира пресцентърът на Агенцията по вписванията. Справки за актуалното състояние на фирмите ще могат да бъдат извършвани от 15 август - сряда. Поетапно ще бъде възстановяван достъпът до останалите функционалности на регистъра. \"Агенцията по вписванията гарантира, че за времето на нарушаване на достъпа до регистрите действия спрямо данните в тях не са извършвани и възможности за злоупотреби не съществуват\", се казва в съобщение на институцията. Оттам подчертават, че поне всички останали регистри работят с пълните си функционалности. И допълват: \"Агенцията отново поднася извинения на потребителите си за причинените неудобства и уточнява, че причините са изцяло технически и не са резултат от злонамерена външна намеса.\" С възстановяването на работата на Търговския регистър са се заели ИТ експерти от Агенцията по вписванията, ИТ експерти на ангажираната с поддръжката фирма, които съвместно с други държавни ведомства \"продължават да работят в непрекъснат режим в изпълнение на плана за действие за възстановяване на регистъра в пълната му работоспособност\". Регистърът е офлайн от петък , което доведе до притеснения сред гражданите и собствениците на фирми заради възможни злоупотреби при отсъствието на регистър. Вчера от агенцията съобщиха, че  правосъдният министър Цецка Цачева  е незабавно информирана за срива на регистъра и от своя страна е сезирала прокуратурата, ДАНС и МВР.", "date": "2018.08.13", "title": "Работата на Търговския регистър се възобновява поетапно"}
{"url": "https://www.dnevnik.bg/bulgaria/2018/08/13/3295665_kak_morski_plaj_krai_varna_izchezna_ot_kadastralnte/", "text": "Част от морския плаж край варненския кв. \"Аспарухово\" внезапно е изчезнал от информационната система на Агенцията по геодезия, картография и кадастър. Това каза за \"Дневник\" председателят на неправителствената организация \"Камара на геодезистите в България\" Йоан Каратерзиян. Той изпрати в редакцията на \"Дневник\" скрийншотове от сайта на системата, в които Според Каратерзиян екранните снимки са направени съответно на 26 юли и 9 август т.г. На първата въпросният имот е отбелязан като \"Морски плаж \"Аспарухово\". На втората - плажът вече не съществува, което прави възможно застрояването на имота, който се намира на границата между морето и сушата. Как, кога и от кого е направена промяната засега не е ясно. \"Никой извън системата на регионалното министерство не може да манипулира Кадастрално–административната информационна система\", коментира Каратерзиян. Преди седмица Камарата на геодезистите в България изпрати до Министерството на регионалното развитие и благоустройството  сигнал за това, че с подписа на министър Николай Нанков на плажа неправомерно е разрешено строителството на рибарско пристанище , тъй като според конституцията плажовете са изключителна държавна собственост. Ден след като сигналът беше оповестен в \"Дневник\",  от регионалното министерство разпространиха становище , в което се твърди, че за територията на морски плаж в \"Аспарухово\" е издаден акт за изключителна държавна собственост, но В текста, публикуван на сайта на министерството, се твърди още, че \"процедурата по издаването на разрешението за строеж е проведена по реда на Закона за морските пространства, вътрешни водни пътища и пристанища на Република България и по реда на Закона за устройство на територията. Разпоредбите на Закона за устройство на Черноморското крайбрежие не са приложими и по тази причина в случая не се прилагат изискванията за Зона А от морските плажове\", които забраняват строителството там. Миналия петък  коментар по случая направи и премиерът Борисов, който бе на посещение във Варна . Той увери журналистите на място, че лично е посетил терена, намиращ се в близост до военно поделение, и там нямало никакъв плаж, а \"камъняци\". Освен това в момента и той лично видял само няколко души на плаж там. По думите на премиера в момента става дума за \"увредена екология\", а не че това ще се случи след изграждането на обекта. По повод думите на премиера от Камарата на геодезистите цитираха чл. 6 от Закона за устройство на Черноморското крайбрежие. В него е записано следното: \"Морският плаж е територия, представляваща обособена част от крайбрежната плажна ивица, покрита с пясък, чакъл и други седиментни или скални образувания в резултат на естествени или изкуствено предизвикани в резултат на човешка дейност процеси на взаимодействие на морето със сушата.\" По-нататък в текста на същия закон изрично е упоменато, че \"морските плажове са изключителна държавна собственост\", върху която не може да се строи. При това положение как и защо теренът, на който трябва да се строи рибарско пристанище, не е актуван като такъв не е ясно. \"Това, че за въпросния плаж няма издаден акт за изключителна държавна собственост, означава, че самото министерство трябва да сезира съответните органи, защото това е а не основание за застрояване на морски плаж\", твърди още Йоан Каратерзиян. Според него инфраструктурата на рибарското пристанище може да бъде изградена извън морския плаж, а той да бъде подходящо вписан в бъдещия проект и това би било факт в момента, ако изпълнителната власт спазва законите. В случай че \"изчезването\" на част от морския плаж във варненския кв. \"Аспарухово\" бъде потвърдено, това би означавало, че промяната в Кадастрално–административната информационна система е станала непосредствено преди началото на летните отпуски през август. Това отлага извършването на евентуална проверка поне с месец. \"Дневник\" изпрати до пресцентъра на Министерството на регионалното развитие и благоустройството няколко въпроса, свързани със случая. Те трябва да изяснят обстоятелствата, при които плажът е изчезнал от кадастралните карти, на какво основание е станало това и кой го е разпоредил. До приключване на работата по този текст отговори не бяха получени.", "date": "2018.08.13", "title": "Как морски плаж край Варна изчезна от кадастралните карти"}
{"url": "https://www.dnevnik.bg/evropa/2018/08/13/3295676_karanicata_za_detskite_nadbavki_v_germaniia_moje_da_se/", "text": "Дебатът за изплащането на  детски надбавки на европейски граждани в Германия  има нещо общо с Коледа. Всяка година този дебат отново се появява. Аргументите, които почти истерично се обменят в него, са известни отдавна. Популистите от \"Алтернатива за Германия\", ХСС, известни кметове от ГСДП, както и булевардният вестник \"Билд\" сипят тиради за масовите злоупотреби с детските надбавки от орди румънски и български мигранти. Това е толкова елементарно, колкото и невярно. За получаването на детски надбавки в Германия е достатъчно един от родителите да има постоянно местожителство в страната. Тогава обаче детето трябва да живее заедно с родителя си в Германия. В този случай упражняването на облагаема с данъци професия не е предпоставка за получаване на детски надбавки. Повечето европейски граждани, които получават германски детски надбавки, са трудещи се, които оставят децата си в родината им. В тези случаи гражданинът на ЕС трябва да плаща данъци в Германия и получава същите социални услуги, както всеки германски работник. Само едно малцинство пристига в Германия с цел съзнателно да използва сложното законодателство за детските надбавки. Но и това не е злоупотреба, защото е легално. За злоупотреба, каквато наблюдавал кметът на Дуисбург, може да се говори, когато вносителят на молбата за детски надбавки няма постоянно местожителство освен един матрак в някоя съборетина, няма облагаема с данъци професия или когато удостоверението за раждане на детето е фалшифицирано. Борбата срещу тези злоупотреби е задължение на германските власти и съответно на местните власти в Дуисбург. Гръмките оплаквания от ужасното европейско право и \"лошите\" в Брюксел не помагат с нищо. Германия не може да бъде принудена да превежда милиони в чужбина, както представят картината популистите. Германия прави това доброволно. И ако някой иска да промени това положение, трябва да затегне правилата за изплащане на детски надбавки. И това може да стане, без да се нарушава европейското право. Великобритания вече го стори. През 2016 година Европейският съд обяви британското правило за обвързване на социалните услуги, в това число и детските надбавки, с проверка на вносителя на молбата. Съдът постанови, че една държава може да проверява свободното придвижване на европейски граждани, за да защити собствения си бюджет от \"социален туризъм\". И ако детските надбавки в Германия са толкова огромен проблем, тогава Бундестагът и федералното правителство са останали години наред престъпно бездейни. Партиите от голямата коалиция предложиха още през 2016 година детските надбавки да бъдат приведени в съответствие с разходите за живот по местоживеенето на детето. Тогавашният финансов министър Волфганг Шойбле обаче не се съгласи, защото неправилно вярваше, че нарушава европейското право. Новото федерално правителство направи половинчат опит за промяна на европейското право и не успя да склони Европейската комисия да предприеме съответни мерки. Всичко може да се променя Безспорно е, че свободното придвижване на европейските граждани, тоест възможността да живеят и работят навсякъде в Европа, не бива да бъде засегнато. Свободното придвижване обаче не бива да бъде превръщано в дарохранителница и използвано като извинение за собственото бездействие. Това право може да бъде променено. Много често се чува, че напасването на детските надбавки към разходите за живот по местоживеене на детето не може да бъде наложено, защото източноевропейските страни ще блокират това решение. За съжаление и това твърдение е неправилно. Още през февруари 2016 година всички държавни и правителствени ръководители от ЕС взеха решение за т.нар. индексиране на детските надбавки. Това решение трябваше да предотврати излизането на Великобритания от ЕС. После стана друго. След положителния вот на референдума за Брекзит решенията за детските надбавки от срещата на върха потънаха в забрава. И ако някой иска, може отново да се позове на тях. Скоро започва изборната борба за европейските избори през 2019 година. Скоро ще дойде и Коледа. Хващам се на бас, че най-късно тогава дебатът за детските надбавки отново ще бъде раздухан.", "date": "2018.08.13", "title": "Караницата за детските надбавки в Германия може да се реши, но без популизъм"}
{"url": "https://www.dnevnik.bg/ot_vas/novini_ot_vas/2018/08/13/3295514_s_deca_na_more/", "text": "Чорлави коси някъде в Гърция", "date": "2018.08.13", "title": "С деца на море"}
{"url": "https://www.dnevnik.bg/bulgaria/2018/08/13/3295639_za_115_mln_lv_mvr_obiavi_turg_koi_da_go_reformira/", "text": "МВР обяви обществена поръчка за намиране на външен експерт, който ще направи функционален анализ на ведомството. Прогнозната стойност на проекта е 1 150 000 лв., видно от сайта на Агенцията за обществени поръчки и интернет страницата на вътрешното ведомство. Целта е да се направи цялостна реорганизация на дейността и структурите на министерството, за да се повиши ефективността им. Това е следващата стъпка от плана на вътрешния министър Валентин Радев за поредна реформа на силовото ведомство, започнала с анализ само на системата на управление на ведомството, извършен от учени от УНСС. Какви съвети те дадоха на МВР срещу 33 хил. лв. вижте  тук . Сегашният търг е разделен на четири основни етапа: - проектиране на нова структура на МВР с цел повишаване на ефективността на ведомството; - изготвяне на единната методология за реинженеринг на процесите в МВР и наръчник на нейното прилагане; - извършване на реинженеринг на процесите в МВР; - провеждане на обучения, базирани на резултатите от извършения реинженеринг. Според решението на шефа на дирекция \"Обществени поръчки\" в МВР Георги Балабанов, упълномощен от министър Радев на 31 юли, конкретната поръчка няма да бъде разделяна на обособени позиции, \"тъй като частите от предмета на поръчката поради своето естество не могат да бъдат възложени на повече от един изпълнител\". В документа се уточнява още, че МВР търси професионален опит при изготвяне на методологии, провеждане на реинженеринг и обучение. Сред останалите условия към кандидатите са \"обезпеченост с човешки ресурси, които да събират и обработват информация от всички структури на МВР\", както и \"разполагаемост с инфраструктура за провеждане на обученията\". Кандидатстващите фирми трябва да имат реализиран минимален оборот в сферата, попадаща в обхвата на поръчката, изчислен на база годишните обороти, за последните три години. Преди две седмици Радев отново коментира темата по повод доклад на Световната банка, препоръчващ съкращаването на 28­-те областни дирекции на МВР до едва 7. \"Да, това стои пред нас и сигурно ще направим и някакви стъпки, може би след като направим това райониране на областите. Ако нещо се промени с областите, ще направим и нещо подобно и ние - да не се различаваме от разделянето на държавата на области, да речем. Но все едно - 28, на прима виста сигурно са много... Но това, отново казвам, не очаквайте от мен да ви кажа решение. Отново, всички заедно, включително и тези становища, които имаме и от самото МВР, на колегите, които са работили по промените в министерството - всичко това ще обобщим, ще имаме предвид и препоръките в доклада (на Световната банка) и ще решим\", коментира вътрешният министър на редовния месечен брифинг на ръководството на МВР в края на юли. Тогава той допълни, че администрацията е около 20% от състава на министерството, или общо 7887 служители. През декември 2017 г. управляващите тихомълком  зачеркнаха административната реформа в МВР.  Те премахнаха от Закона за МВР създаването на държавно предприятие \"Център за предоставяне на услуги\". Идеята беше чрез него вътрешното ведомство да се разтовари от неприсъщи му административни дейности - издаване на лични документи, регистрация на превозни средства и други, и да съсредоточи усилията си в борбата с престъпността. То бе една от малкото реформи, които останаха от втория кабинет на Борисов. В началото на мандата на третия му кабинет Валентин Радев заяви, че ще прави реформа в системата на МВР, след като бъде изготвен цялостен функционален анализ. Миналата година синдикатите протестираха на всеки празник на полицията. Исканията им бяха три - увеличение на заплатите с 20%, обвързване на основното възнаграждение със социално измерим показател и изготвянето на изцяло нов закон с участие на служителите на МВР. След като те заплашиха и излязоха на протест в деня на официалното откриване на българското председателство на Европейския съюз, премиерът  Бойко Борисов се срещна със синдикалистите и им обеща 100 млн. лв. за увеличение на заплатите  от март. Те обявиха, че  временно преустановяват протестите.", "date": "2018.08.13", "title": "За 1.15 млн. лв. МВР обяви търг кой да го реформира"}
{"url": "https://www.dnevnik.bg/sviat/2018/08/13/3295211_turciia_izgrajda_loialna_armiia_v_severna_siriia_i/", "text": "Национална армия\", която сирийски бунтовници изграждат с помощта на Турция, може да стане дългосрочно препятствие пред връщането на контрола на Северозападна Сирия в ръцете на президента Башар Асад - ако успеят да сложат край на съперничеството между фракциите, което отдавна разстройва плановете на опозицията. Това усилие е в основата на плановете на подкрепяната от Турция опозиция да наложи контрол и да управлява ивица от територия, която е част от последния голям бунтовнически бастион в Сирия, пише Халил Ашауи в репортаж за \"Ройтерс\", цитиран от БТА. Присъствието на турски сили на терен помогна за предотвратяването на атаки на сирийското правителство. Асад с подкрепата на Русия и Иран се зарече да си върне \"всяка педя земя\" от Сирия и въпреки че вече спечели по-голямата част от страната, турското присъствие ще затрудни всякаква правителствена офанзива в Северозапада. Ролята на Турция вече  не се ограничава до подкрепата за съюзнически сирийски сили  и включва възстановяване на болници и училища. В района са открити най-малко пет клона на турските пощи. Полковник Хайтам Афиси, ръководител на Националната армия, заяви, че организирането на военната сила през последната година не е било лесна задача. \"Ние сме в началото. Изправени сме пред много затруднения, но работим по преодоляването им\", заяви Афиси пред \"Ройтерс\" в интервю в град Азаз, близо до турската граница. Неотдавна той е трябвало да издаде заповед бойците да спрат \"да откриват безразборна стрелба\", да носят униформи и да сътрудничат на новосъздадената военна полиция, която представлява \"силите на закона и справедливостта и не е съперник на никоя друга фракция\". На фракциите беше забранено да поддържат собствени затвори и съдилища, както и да извършват извънсъдебни арести. Проектът беше атакуван: мнозина новобранци бяха ранени на 5 август, когато церемонията по завършването им в град Ал Баб беше подложена на обстрел. Афиси заяви, че това е дело на \"враг на революцията, независимо дали вътрешен или външен\". Извършителят е бил идентифициран, но той отказа да каже кой е. Разширяване на Идлиб? Националната армия включва около 35 хил. бойци от някои от най-големите фракции, участващи във войната, при която през последните 7 г. загинаха стотици хиляди и около 11 млн. бяха принудени да напуснат домовете си. Много предишни опити за обединяване на бунтовниците се провалиха, възпрепятствани от местни съперничества, а понякога от различните цели на чужди държави, които подкрепяха много от бунтовниците в сирийската война. Националната армия може да се окаже различна поради  присъствието на Турция на терена . Турската армия навлезе в Северна Сирия при две офанзиви. Първата, \"Щитът на Ефрат\", започнала през 2016 г., доведе до прогонването на \"Ислямска държава\" от територията между Азаз и Джараблус. По-рано тази година при втората,  наречена \"Маслинова клонка\" , от кюрдските \"Сили за защита на народа\" (YPG)  бе отнет съседният регион Африн . Той е важен за Турция, защото тя смята \"Силите за защита на народа\" за заплаха за своята национална сигурност и за клон на Кюрдската работническа партия (ПКК), която от три десетилетия води бунт в Турция. Асад твърди, че Турция окупира незаконно сирийска територия. \"Цялата подкрепа за Националната армия идва от Турция, няма други държави, които да й оказват помощ\", каза Афиси. Турското външно министерство не отговори на зададените от \"Ройтерс\" въпроси. Турската подкрепа включва заплати за бойците, логистична подкрепа \"и оръжия, ако се налага\". Той посочи трима врагове: Асад, ПКК и \"Ислямска държава\". Турция е създала и 12 военни поста в провинция Идлиб и съседните райони. Постовете са разположени на югозапад от Африн по силата на споразумение с Русия и Иран. Обявената им цел е да наблюдават деескалацията в района на Идлиб. Асад е намеквал, че Идлиб може да е следващата му цел. Афиси заяви, че ако се наложи, Националната армия може бързо да се слее с подкрепяните от Турция бунтовници в Идлиб. Ситуацията в Идлиб  се усложнява от присъствието на  добре въоръжени джихадисти , които са се сражавали с други групи. \"Готови сме и протягаме ръка на всички групи, които следват целите на революцията\", заяви той. \"Все повече райони ще са безопасни\" Междувременно турският президент Реджеп Тайип Ердоган каза вчера, че страната му е приключила подготовката за създаване на повече зони,  безопасни за бежанци  в Сирия, и това ще позволи завръщането на избягалите от гражданската война. Пред централата на управляващата Партия на справедливостта и развитието (ПСР) в град Трабзон той каза, че близо четвърт милион души вече са се прибрали по домовете си в освободените земи. \"С Божията воля скоро ще сме освободили повече места и ще сме направили повече райони безопасни\", каза той, цитиран от \"Ройтерс\". В Турция към момента има над 2.7 млн. бежанци от Сирия. Ердоган обяви и че операциите на турските сили срещу кюрдските бойци от YPG (смятани от Анкара за сирийско разклонение на ПКК) ще продължат. Той коментира и действията на турските сили в Идлиб и добави, че е започнала да полага повече дипломатически и военни усилия за справяне със ситуацията в провинцията, където Турция има редица военни пунктове, за да предотврати катастрофи, каквито има в други части на Сирия. Освен това планината Кандил в Северен Ирак, където Турция води операция срещу бойци на ПКК (и където според разузнаването се укриват високопоставени членове на организацията), също ще бъде спасена и ще спре да е \"гнездо на терористи\". По думите му, ако е необходимо, операцията ще се разпростре и до Синджар, също на север, където според Анкара продължават да действат кюрдски бойци и където бяха едни от най-големите зверства на \"Ислямска държава\" (срещу язидите в района)  само преди няколко години .", "date": "2018.08.13", "title": "Турция изгражда лоялна армия в Северна Сирия и зони за завръщане на бежанци"}
{"url": "https://www.dnevnik.bg/sviat/2018/08/13/3295571_stiv_hanke_preporucha_na_turciia_do_30_dni_da_vuvede/", "text": "Американският икономист Стив Ханке препоръча на Турция да реши проблема с обезценяването на националната си валута, като въведе режим на валутен борд. В статия в \"Уолстрийт джърнъл\" той даде България като пример за успех за прилагането на този инструмент. \"За да направи турската лира толкова добра, колкото златото - или някоя друга солидна валута като еврото или долара, която си избере - Ердоган трябва да въведе валутен борд в рамките на 30 дни. Като част от подобно съобщение той би трябвало да декларира, че междувременно се замразява монетарната база на лирата и че националната валута ще бъде търгувана на свободно определян курс. В края на 30-дневния период ще бъде избран подходящ обменен курс, за да бъде закотвена лирата. Това е процедурата, която използвахме в България, и тя сработи очарователно\", пише Ханке. В статията си той припомня, че през 1997 г. левът е рухнал и инфлацията е достигнала 242% месечно. \"Като президентски съветник аз създадох валутния борд, който бе въведен на 1 юли. Така левът стана клонинг на германската марка, инфлацията веднага бе пресечена, лихвите за лева рязко се понижиха, върху българския фиск бяха наложени строги бюджетни ограничения и икономиката процъфтя.\" Според Ханке \"българската фискална дисцилина и намаляването на задълженията превърнаха страната в звезда на Европейския съюз\". Икономистът твърди, че по негови изчисления в петък годишната инфлация в Турция е достигнала 85% и това не е необичайно за страна, страдаща от висока инфлация през 70-те, 80-те и 90-те години на миналия век и началото на първото десетилетие на този век. \"Колкото и фантастично да звучи - особено за турците - има начин лирата веднага да бъде спасена от спиралата на смъртта и да бъде унищожена инфлацията. Турция трябва да въведе валутен борд.\" За подобно действие не се изискват никакви предварителни условия и въвеждането може да стане много бързо, няма нужда преди това да се реформират държавни компании и търговията, допълва професорът по приложна икономика към университета \"Джонс Хопкинс\".", "date": "2018.08.13", "title": "Стив Ханке препоръча на Турция до 30 дни да въведе валутен борд"}
{"url": "https://www.dnevnik.bg/zelen/2018/08/13/3295729_ot_vremeto_zavisi_koga_shte_zapochne_iztochvaneto_na/", "text": "Още следващата седмица може да започне източването на мазута от потъналия край Созопол преди близо век американски кораб \"Мопанг\", ако времето позволява, коментира пред \"Дневник\" Михаил Заимов, който подаде сигнала за проблема. Според него, ако отговорните институции се държат отговорно като днес,  на срещата в Бургас , проблемът ще се реши. Заимов уточни, че източването на горивото ще е сложна операция и времето е ключово. Той допълни, че утре ще бъде променена конфигурацията на боновите заграждения, направени в района на разлива вчера, за да бъдат те по-ефективни. Американският кораб \"Мопанг\" е превозвал товари между Истанбул и Бургас през 20-те години на ХХ век. През 1921 г. той попада на останала в морето мина от Първата световна война в района на остров Свети Иван край Созопол и потъва бързо. Останките на кораба се намират на дълбочина около 35 метра, а в резервоарите му, събиращи около 620 тона гориво, са останали около 150 тона, които трябва да се източат. Мазут от плавателния съд се отделя в Созополския залив от години, но в малки количества. Бурята и силните морски течения в района в края на миналата седмица, изглежда, са предизвикали поражения по корозиралите резервоари и това е причина за изпускането на повече мазут. На среща в Бургас днес министрите на транспорта Ивайло Московски и на екологията Нено Димов увериха, че ситуацията е под контрол и няма заплаха за екологията и туристическия сезон.", "date": "2018.08.13", "title": "От времето зависи кога ще започне източването на мазута от потъналия край Созопол кораб"}
{"url": "https://www.dnevnik.bg/kultura/2018/08/13/3295615_artistite_ot_jenski_pol_ne_sa_na_pochit_v_galeriite/", "text": "Днес жените, които се занимават с изкуство, имат по-малък шанс за успех, отколкото през 90-те години на миналия век, пише за \"Гардиън\" авторката Хелън Горил. \"Върнали сме се във Викторианската епоха, през която жените не са могли да рисуват и пишат\", твърди тя. Според нейно изследване, когато един мъж подпише произведение на изкуството, качва цената си, а когато една жена направи това, цената на произведението пада. Всъщност добавянето на женски подпис към едно произведение може да го обезцени до такава степен, че жените често предпочитат да не се подписват под творбите си. Според Хелън Горил това се дължи най-вече на институциите във Великобритания. Тя дава за пример \"Тейт\" - институция, която обединява четири галерии във Великобритания. Групата от галерии въпреки че 74% от завършващите художествените академии в страната са именно от нежния пол. Така най-вероятно младите хора, които посещават галериите на \"Тейт\", ще останат с впечатление, че бъдещето на изкуството ще се доминира от мъжете. По регламент \"Тейт\" би трябвало да отделят за купуване на произведения на артисти от женски пол 30% от средствата си за нови творби, но според бюджета им през последните години за тази цел те отделят едва 13%. Това води до доминирането на артисти от мъжки пол в художествените колекции на галериите и обезценява стойността на произведенията на жени. Вече е доказано, че колекциите на \"Тейт\" влияят върху пазара на художествени произведения, а бившият директор на една от галериите Алън Боунес дори написа книга по този въпрос. Хелън Горил твърди, че в същото време пред медиите \"Тейт\" неуморно демонстрират, че подкрепят артистите от женски пол. Според нея това, че \"Тейт\" подкрепя арт колектива Guerrilla Girls, \"е просто В същото време разликата в доходите на артистите от двата пола във Великобритания е достигнала цели 80%. В политиката на \"Тейт\" по попълване на техните колекции не се говори нито за полове, нито за равнопоставеност. Търси се единствено придобиването на произведения на изкуството със забележителни качества, както и на произведения с отличителни естетика или значимост. Взимайки предвид тази политика и данните за нови покупки на \"Тейт\", пише авторката, спокойно може да бъде допуснато, че Ситуацията в \"Тейт\" е особено важна, като се има предвид ролята, която галериите са изиграли за разрушаването на половите стереотипи в историята на изкуството. Според Асоциацията на музеите във Великобритания публични галерии като \"Тейт\" са отговорни и за намаляването на неравенството между богати и бедни. Хелън Горил е на мнение, че \"Тейт\" трябва незабавно да положат усилия да отразят разнообразието на британското население в колекциите си и да дадат на жените същите права, които дават на мъжете.", "date": "2018.08.13", "title": "Артистите от женски пол не са на почит в галериите \"Тейт\""}
{"url": "https://www.dnevnik.bg/photos/2018/08/13/3295627_snimka_na_denia_dvama_premieri_praznuvat_nezavisimost/", "text": "Премиерите на Естония Юри Ратас (вляво) и на Финландия Юха Сипиля (вдясно) се качиха на колела в чест на . Малката балтийска държава навърши 100 години на 24 февруари, а празненствата продължават с месеци. Сред тях бе и велосипедно събитие в Хелзинки, на което в чест на датата участниците караха кола в продължение на 24.2 км", "date": "2018.08.13", "title": "Снимка на деня: Двама премиери празнуват независимост върху велосипеди"}
{"url": "https://www.dnevnik.bg/sviat/2018/08/13/3295664_zashto_moskva_shte_e_bezsilna_pred_novite_amerikanski/", "text": "Председателят на руското правителство Дмитрий Медведев заяви, че САЩ навярно разбират \"как ще реагира Русия\" на новите санкции. \"Ако последва нещо като забрана върху дейността на банки или върху използването на една или друга валута, това ще може да се нарече съвсем директно обявяване на икономическа война\", каза той. Премиерът заплашва да отвърне на този натиск \"с икономически методи, с политически методи, а при нужда и с други методи\". С какви по-точно - не става ясно, но това може и да е намек за военна сила. Анализирайки \"неясната заплаха\" на Дмитрий Медведев, по-добре нека започнем от края. Да предположим, че другите методи наистина са военни. Нали премиерът не е използвал току-тъй именно думата \"война\", макар за начало и в икономически контекст. Къде Русия може да използва сила? В крайна сметка има само два варианта - Украйна и Сирия. САЩ обаче не нареждат нито едната, нито другата страна сред приоритетите във външната си политика. Тъй че че в отговор на новите щатски санкции Москва може рязко да засили натиска върху \"проамериканския режим в Украйна\". Тогава украинците ще пострадат със сигурност. Американците обаче най-много да вдигнат паричната и военната помощ за официален Киев. И то без съществени разходи за военния бюджет на САЩ. Колкото до Сирия, там обстановката вече се изостри по едно време - толкова сериозно, че едва не се стигна до пряк конфликт между Русия и Съединените щати. Всички предпоставки бяха налице, но Кремъл реши да избегне директен сблъсък. Сега просто няма как да вдигнем залозите в Сирия - там бяха изпробвани всички методи за натиск върху американците, но те не донесоха никакви бонуси на Москва. Може естествено да се намесим и в друг някой конфликт извън Русия, потенциално застрашаващ интересите на САЩ. Това обаче ще струва доста, а както сполучливо се изрази самият Медведев (през 2016 г. пред руска жена, оплакала се от малката си пенсия - бел. пр.), страната днес няма пари за това. А щом влезе в сила новият пакет американски санкции, парите ще станат още по-малко. В икономически план Русия пък съвсем нищо не може да стори. Тъй наречените антисанкции са удар по собственото й население. А всяка забрана, било върху доставките на нещо американско у нас, било върху износа на каквито и да било руски стоки за САЩ (където не продаваме кой знае колко) само ще влоши нещата. Както чудесно пролича от дискусиите тази пролет по повод отговора на предишния пакет санкции на САЩ. Забраниш ли някакви доставки, убиваш руското производство, оставяш хората без работни места, а болните - без лекарства. Кремъл на практика няма днес икономически инструменти, с които да реагира на американския натиск. Как да се вслушаш сериозно в истеричните вопли на псевдопатриотите, че в международните разплащания с търговските си партньори. Москва не се е сдобила с такива партньори - дори в контекста на истинските икономически войни, водени от правителството на Доналд Тръмп с Китай и отчасти с ЕС. Колкото до политически отговор, тук вече изобщо не е ясно какво има предвид Дмитрий Медведев. Ако става дума за шумни изявления, Русия вече ги е направила. Ако говори за жалби срещу американците пред ООН, СТО и различните международни институции, те или също са внесени вече отдавна, или Кремъл схваща и сам, че няма смисъл да се жалва. Ако пък замисля антиамерикански алианси, Русия (освен Беларус може би) просто няма достатъчно верни съюзници. Тъй че нещата на практика са в задънена улица. Кремъл не може да остави без отговор новите санкции на САЩ. Това не е само въпрос на престиж. Москва е убедена, че има насреща си противник, който приема липсата на отговор за проява на слабост - точно както прави самото руско ръководство. Значи отговор със сигурност ще има. И според израза, излязъл на мода в Русия, отговорът ще е асиметричен. В смисъл че американските санкции, изглежда, ще ударят руската икономика и стандарта на обикновените хора в страната - досущ както и ответните мерки на Москва. Сами ще се застреляме в крака - вече за кой ли път. /БТА", "date": "2018.08.13", "title": "Защо Москва ще е безсилна пред новите американски санкции"}
{"url": "https://www.dnevnik.bg/bulgaria/2018/08/13/3295708_maia_manolova_predlaga_nova_komisiia_za_signalite_na/", "text": "Омбудсманът Мая Манолова ще поиска от премиера Бойко Борисов да сформира междуведомствена комисия, която да разследва автомобилната администрация, защото създадената структура по повод сигналите за злоупотреби и гладната стачка на Николай Колев-Босия структура няма нужните правомощия, а освен това действа твърде бавно. Тя ще настоява в тази комисия да участват и граждани, които подкрепят протеста на Босия. Това обяви Манолова на днешното трето заседание на временната парламентарна комисия, която се събра извънредно, съобщиха присъствали на срещата. Омбудсманът обърна внимание, че има обвиняеми и подсъдими за злоупотреби в звената на \"Автомобилна администрация\", но няма наложени административни наказания, и риторично попита защо. От изложението на председателя на временната комисия Станислав Иванов (ГЕРБ) не се разбра какъв е резултатът от досегашния преглед на сигналите за злоупотреби и корупция. Според коментара на Станислав Иванов временната комисия не може да разследва, а може само да прегледа сигналите и да поиска становището на засегнатите страни. Иванов не пожела да изрази свое лично становище по сигналите за корупция в \"Автомобилна администрация\" и каза, че временната комисия ще излезе с официално становище след месец. На заседанието беше доведен в инвалидна количка и Николай Колев-Босия, който близо два месеца е в гладна стачка. При пристигането си той каза, че очаква и този път \"да шикалкавят\". И ако така стане и ако бъде дадена думата на шефа на \"Автомобилна администрация\", той ще напусне заседанието, защото \"шефът бил лъжец\". Тези думи предизвикаха веднага скандал, шефът на ДАИ Дамян Войновски взе думата и предупреди, че ще съди Босия за поредната клевета, както вече го е дал на съд за това, че го е нарекъл престъпник в личния си блог. Бившият служебен премиер Ренета Инджова, която присъства на заседанието като гражданин, подкрепящ протеста на Николай Колев, заяви, че парламентът трябва да се събере извънредно и ако не го направи, президентът да настоява за това. Тя обърна внимание, че на заседанията не присъстват заместниците на председателя от ДПС и БСП и че парламентарните партии не вземат никакво отношение, все едно че не се намираме в извънредна ситуация. Инджова коментира пред \"Дневник\", че във временната комисия са получени материали от прокуратурата, с които Босия е сигнализирал за злоупотребите при издаването на шофьорски книжки, и сигналите му се потвърждават, но комисията продължава да не взема отношение. Освен това бившият служебен премиер апелира да бъдат информирани европейските институции, че българските власти не реагират на опасното за сигурността на гражданите явление - именно фалшивите шофьорски книжки, които са издавани и на небългарски граждани, позволяващи им да ги ползват в страните от ЕС като документи за самоличност. Досега от Министерството на транспорта не са информирали публично колко шофьорски книжки са издадени на временно пребиваващи в страната през последните години, които междувременно са напуснали България.", "date": "2018.08.13", "title": "Мая Манолова предлага нова комисия за сигналите на Николай Колев-Босия"}
{"url": "https://www.dnevnik.bg/photos/2018/08/13/3295740_fotogaleriia_festivalut_mtv_presents_varna_beach/", "text": "                        2018 Второ издание на фестивала MTV Presents Varna Beach, организирано от известния музикален канал, се състоя във Варна на 12 август. Британската поп певица от албански произход Рита Ора беше звездата на тазгодишното събитие.", "date": "2018.08.13", "title": "Фотогалерия: Фестивалът MTV Presents Varna Beach 2018"}
{"url": "https://www.dnevnik.bg/sviat/2018/08/13/3295741_musk_pregovaria_sus_sauditska_arabiia_za_svalianeto_na/", "text": "Главният изпълнителен директор на производителя на електромобили \"Тесла\" (Tesla) Илон Мъск съобщи днес, че преговаря със суверенния фонд на Саудитска Арабия (PIF) за изкупуването и делистването на компанията. Сделката все още не е приключила. Миналата седмица в съобщение в \"Туитър\"  Мъск обяви, че е осигурил финансирането  на тази операция, без да даде подробности. Днес той посочи, че по-голяма част от средствата ще бъдат в акции, а не в облигации. Инвеститорите, които не желаят да останат в компанията, ще получат по 420 долара на акция. Мъск посочи, че очаква една трета от акционерите да продадат дела си. Преди около две години саудитският суверенен фонд се свърза с мен неколкократно за преговори за изкупуване на  \"Тесла\" , писа той в блога си днес. Първо се срещнаха с мен в началото на 2017 г., за да изразят интерес, тъй като за тях е важно да намалят зависимостта си от петрола. След това имахме няколко срещи през следващата година, за да бъде потвърден интересът, писа той. Очевидно саудитският суверенен фонд разполага с повече от достатъчно пари за такава трансакция, допълни Мъск. Мъск уточни, че след съобщението в \"Туитър\" миналата седмица, управляващият директор на саудитския фонд е изразил подкрепа за сделката. Напуснах срещата (с фонда) на 31 юли без съмнение, че сделката може да бъде приключена, посочи Мъск. В публикацията си в блога той пише, че неотдавна саудитският суверенен фонд е придобил близо 5 процента от компанията през борсата. /БТА", "date": "2018.08.13", "title": "Мъск преговаря със Саудитска Арабия за свалянето на \"Тесла\" от борсата"}
{"url": "https://www.dnevnik.bg/sport/2018/08/13/3295228_niko_kovach_zapochna_perioda_si_v_baiern_s_trofei/", "text": "Нико Ковач започна с трофей кариерата си като треньор на \"Байерн\" (Мюнхен). Шампионите спечелиха Суперкупата на Германия след убедителна победа с 5:0 срещу бившия отбор на хърватина - \"Айнтрахт\" (Франкфурт). Преди 85 дни Ковач изведе \"Айнтрахт\" до трофей в последния си мач начело на отбора. Тимът от Франкфурт победи именно \"Байерн\" с 3:1 във финала за Купата на Германия, за да стигне до първото си отличие от 30 години. В първи официален мач на Ковач като треньор на баварците те спечелиха Суперкупата за седми път след 1987, 1990, 2010, 2012, 2016 и 2017 г.. В трети пореден сезон играчите на \"Байерн\" започват кампанията с отличието. Роберт Левандовски вкара хеттрик за \"Байерн\", а с по един гол се отчетоха Тиаго Алкантара и Кингсли Коман. Решаващи се оказаха два попадения на Левандовски в рамките на пет минути. Полският нападател се разписа в 21-ата и 26-ата минута след подавания на Йошуа Кимих и Ариен Робен, което до голяма степен сломи съпротивата на \"Айнтрахт\". В 54-ата минута Левандовски се разписа още веднъж, след което на терена се появи и Коман. Французинът влезе в 58-ата минута и само пет минути по-късно вкара още едно попадение. Крайният резултат 5:0 оформи Тиаго Алкантара след подаване на Коман. \"Доволен съм от отбора и от представянето ни днес. Суперкупата обаче не означава нищо сама по себе си. Чака ни тежък сезон, в който всички ще искат да свалят \"Байерн\" от върха\", каза след двубоя Нико Ковач.", "date": "2018.08.13", "title": "Нико Ковач започна с трофей начело на \"Байерн\""}
{"url": "https://www.dnevnik.bg/sport/2018/08/13/3295235_barselona_triumfira_sus_superkupata_na_ispaniia_v/", "text": "Барселона\" спечели Суперкупата на Испания за 13-и рекорден път в своята история, след като се наложи с 2:1 над \"Севиля\". Каталунците стигнаха до успеха в  Танжер , където се игра срещата. Победата обаче дойде много драматично, благодарение на спасена дузпа от Марк-Андре тер Стеген в добавеното време. \"Барселона\", който постигна дубъл през миналия сезон, трябваше да обръща резултата, след като още в деветата минута \"Севиля\" откри. Пабло Сарабия се разписа за андалусийците, а след това Жерар Пике и Усман Дембеле бяха точни за \"Барселона\". Още преди срещата се разрази скандал, след като от  \"Севиля\" заплашиха да бойкотират сблъсъка . В крайна сметка мач имаше и той предложи много емоции. Двубоят в Танжер влезе в историята и като първият, в който беше използвана технологията за видеоповторения (VAR). Съдията Карлос Серо дел Гранде трябваше да прибегне до технологията, за да види дали Сарабия не се намира в засада при попадението в деветата минута. В деветата минута Луис Муриел навърза двама защитници в синьо-червено и подаде към Сарабия, а той с хубав удар с левия крак се разписа в мрежата на Тер Стеген. Три минути преди почивката \"Барселона\" изравни. Меси стреля от пряк свободен удар, но топката срещна страничния стълб, после се отби във вратаря Томаш Вацлик и отново се върна от гредата преди Жерар Пике с шпагат да я засече в мрежата – 1:1. След почивката каталунците вдигнаха оборотите след влизането на терена на Филипе Коутиньо и Иван Ракитич. Това даде резултат в 78-ата минута, когато Усман Дембеле вкара след пас на Меси. Французинът се разписа с бомбен изстрел, който се отби в гредата и връхлетя в мрежата. Още по-драматично стана в края, когато \"Севиля\" получи право да изпълни дузпа. Това стана в добавеното време, когато бившият футболист на \"Барселона\" Алеиш Видал беше повален от Тер Стеген в наказателното поле. Уисам Бен Ядер застана зад топката и стреля в долния ляв ъгъл на Тер Стеген, но германският вратар се намеси и спаси.", "date": "2018.08.13", "title": "\"Барселона\" триумфира със Суперкупата на Испания в драматичен мач със \"Севиля\""}
{"url": "https://www.dnevnik.bg/sviat/2018/08/13/3295216_turskata_valutna_buria_donese_mrachni_oblaci_i_nad/", "text": "Турция навлиза в решаваща седмица, в която ще се разбере дали властите и централната банка в Анкара са способни да овладеят бързото пропадане на националната валута, предизвикало трус и по световните пазари в края на седмицата. Новините от търговията по борсите в Азия в понеделник не бяха добри за турската лира, която бързо мина отвъд 7 лири за долар - нивото, на което според \"Голдман Сакс\" започва изчерпването на валутните буфери в банковата система на Турция. Финансовото министерство в Анкара обеща сутринта да обяви пакет мерки за връщане доверието на инвеститорите. Но проблемът идва основно пасивността на централната банка и от недоверието им към силния едноличен контрол на президента Реджеп Тайип Ердоган над нея и над монетарната и икономическата политика на Турция. Случващото се по парадоксален начин напомни за предишната криза на лирата през 2001 г., благодарение на която Ердоган стана премиер през 2003 г. и управлява страната до днес. Разликата е, че тогава ставаше дума не за политическа свръхконцентрация на власт, а за безсилие на партиите да сформират стабилна коалиция, банкова криза и недостъпни кредити заради междубанкови лихви, достигащи на моменти 8000%. Днес Турция все още е далеч от тези критични показатели, но отправя директно предизвикателство на САЩ, които могат да нанесат още един удар като посочат конкретната дата, от която влизат в сила заповедта от петък на президента Доналд Тръмп за вдигане до 50% на митата за турски алуминий и стомана. Всичко това се отразява негативно и на Европа, където вече пренаписват очакванията за състоянието на икономиката до края на годината. Проблеми имат не само банки в Испания, Италия и Франция с експозиция към турски клиенти. Преди седмица влезе в сила първата фаза от американските санкции срещу Иран (втората и доста по-сериозна засяга търговията с петрол и започва на 5 ноември). В Русия централната банка изглежда с ограничени възможности да подкрепя поредното обезценяване на рублата (отново заради санкции на САЩ). Пекин изостри още повече тона срещу следващите една след друга вълни на повишаване на митата за внос на американския пазар. И към всичко това се добавя растящата вероятност за хаотичен Брекзит без договореност с ЕС, както и потенциала дошлите на власт в Италия популисти да създадат главоболия не само в една от най-задлъжнелите страни от еврозоната, но и за целия единен пазар. Оптимизмът за растеж в Европа започна да се изпарява сред търговското напрежение по света, намаляващото доверие сред производителите и неизвестността, която внезапно се увеличи от турската криза, коментира \"Уолстрийт джърнъл\". Според изданието европейската икономика се е забавила и едва ли ще възстанови темпото в оставащите месеци на 2018 г. \"Цикълът на растеж на еврото е във фаза, в която се нуждае от повече капиталови разходи и точно затова е толкова притеснителен ефектът от търговските войни върху настроението на бизнеса\", казва пред изданието Света Сингх, управляващ директор на консултантската компания TS Lombard. През януари европейските производители имаха най-оптимистичните очаквания от почти 40 години и предприятията им работеха с почти рекордните 84.5% от капацитета си. Осем месеца по-късно еврозоната отчете две поредни тримесечия на забавен ръст, цените на петрола и енергията тръгнаха нагоре (а това оставя на домакинствата по-малко пари за друго потребление), износът за САЩ и Азия не оправда очакванията - през първите пет месеца на 2017 г. за китайския пазар, например, той се увеличи с 20%, докато за същия период на 2018г. ръстът е със само 2.5%. Между март и юли 29 института имаха консенсус, че прогнозата за ръст трябва да се намали от 2.4% на 2.2% за тази година. Това е не само по-малко от 2016 г., но и отчетливо по-бавно от почти 3% растеж, прогнозиран за гигантска икономика като американската. В първите дни на новата седмица пазарите ще следят действията на Турция, макар че анализатори почти единодушно казват, че каквито и фискални и монетарни мерки да предприемат финансовото министерство и централната банка, никой няма да рискува да се върне към лирата, докато не се оправят отношенията със САЩ, а засега сигналите са в противоположната посока. Централната банка не се намеси досега дори вербално, мнозина се съмняват в нейната независимост от Ердоган, а дори тези съмнения да са неоправдани, от нея се очаква решително действие, поне за да се изпрати сигнал, че властта няма да прибегне до контрол над капиталите или принудително обръщане на валутни депозити в лири. Миналата седмица някои инвеститори призоваваха за драстично вдигане на основния лихвен процент от 17.75% с цели 1000 базисни пункта. \"Дълбокият проблем е отсъствието на каквото и да е управление в страната. За това правителство ще е много трудно да убеди когото и да е, че е способно да изработи и проведе една деликатна програма от реформи\", казва пред \"Блумбърг\" Рефет Гюркайнак, преподавател по икономика в университета \"Билкент\" в Анкара. Уин Фин, стратег в нюйоркската Brown Brothers Harriman е съгласен и казва, че \"лирата имаше проблеми и бе под натиск дори без увелименото напрежение със САЩ\". Страната страда \"от липса на пазарно ориентирани ръководители\", които при последното обновяване на правителството бяха изтласкани в периферията или просто изхвърлени, допълва той. \"Решенията се взимат на самия връх, където всичко се ръководи от Ердоган, а той просто няма идея как функционират пазарите.\"", "date": "2018.08.13", "title": "Турската валутна буря донесе мрачни облаци и над Европа"}
{"url": "https://www.dnevnik.bg/sport/2018/08/13/3295238_nadal_prekurshi_poleta_na_cicipas_i_vdigna_titlata_v/", "text": "Световният №1 Рафаел Надал спечели пета титла през сезона, след като триумфира в турнира от сериите \"Мастърс\" в Торонто. Испанецът надви сензацията от Гърция Стефанос Циципас с 6:2, 7:6 (4) за 1.43 часа. За втори път през сезона двамата се срещнаха във финален мач, след като в Барселона испанецът отново надви младия си съперник. Дотук в Торонто Циципас пречупи четирима играчи от топ 10, след като  победи последователно Доминик Тийм, Новак Джокович, Александър Зверев и Кевин Андерсън . На последното стъпало обаче гръцкият тенисист нямаше сили да се пребори със световния №1. Циципас отпразнува и 20-ия си рожден ден в мача. В първия сет Надал реализира два пробива, които му помогнаха да контролира лесно първата част. Испанецът спечели подаването на съперника си в третия гейм, след като го направи и в петия, за да дръпне с 4:1. До края на частта той даде само един гейм на Циципас и поведе с 1:0 след само 35 минути. Вторият сет беше много по-оспорван, въпреки че Надал реализира пробив още в началото. След това действията се развиваха гейм за гейм, преди в десетия гейм Циципас да върне пробива. Стигна се до тайбрек, в който испанецът показа по-здрави нерви. В мача Надал реализира четири аса срещу три за гръцкия си съперник. Въпреки двете си двойни грешки испанецът беше по-съсредоточен и спечели 94% от точките на първия си сервис. Титлата е пета за световния №1 през сезона. Той триумфира за трети път в надпревари от сериите \"Мастърс\", след като го направи в Монте Карло и Рим. Освен това Надал спечели титлите в Барселона и на \"Ролан Гарос\". Испанецът е носител на рекордните 33 трофея от сериите \"Мастърс 1000\", като има три повече от втория Новак Джокович. Лидерът в световната ранглиста спечели 80-а титла в кариерата си от 116 финала. Само трима играчи в откритата ера на тениса имат повече отличия от него - Иван Лендъл (94), Роджър Федерер (98) и Джими Конърс (109).", "date": "2018.08.13", "title": "Надал прекърши полета на Циципас и спечели титлата в Торонто"}
{"url": "https://www.dnevnik.bg/bulgaria/2018/08/13/3295182_borisov_se_zae_sus_spasiavaneto_i_na_meteorolozite_v/", "text": "Премиерът Бойко Борисов и министърът на образованието и науката Красимир Вълчев ще се срещнат днес с представители на Националния институт по метеорология и хидрология (НИМХ) към БАН. Метеоролозите протестират срещу начина, по който се разпределят средствата в БАН, и казват, че на  НИМХ не му достигат около 10 млн. лева годишно. В срещата също така ще участват председателят на академията акад. Юлиан Ревалски и председателят на Общото събрание проф. Евелина Славчева. Минала седмица министърът на образованието Красимир Вълчев обяви, че Министерството на образованието и науката (МОН) е  готово да предприеме действия  за изваждането на Националния институт по метеорология и хидрология (НИМХ) от БАН. В отворено писмо във вторник  учените от института поискаха той да  премине към Министерството на образованието и науката  и да бъде самостоятелен разпоредител на бюджетни средства. Министър Вълчев добави, че е разговарял с ръководствата на института и БАН и се надява в кратък период да намерят решение. По думите му на предишна среща през юни е договорено и министерството, и БАН да помогнат на института в краткосрочен план, но академията не е изпълнила ангажимента.", "date": "2018.08.13", "title": "Борисов се зае със спасяването и на метеоролозите в БАН"}
{"url": "https://www.dnevnik.bg/sport/2018/08/13/3295241_el_maestro_iska_cska_da_ne_e_zavisim_ot_maurides/", "text": "Треньорът на ЦСКА Нестор Ел Маестро не остана много доволен от представянето на отбора си в дербито със \"Славия\", въпреки че червените стигнаха до успеха.  ЦСКА спечели с 2:1 с късен гол на Мауридес , а според Ел Маестро червените са били далеч от най-доброто си ниво. \"Понякога се получава така, не беше най-добрият ни мач, но бяхме по-добрият отбор и заслужавахме да победим, имахме повече шансове и възможности, понякога бележиш в последната минута, когато твоят отбор вкара е добре. \"Славия\" игра много добре, доста по-различно от предишния си мач\", каза треньорът на ЦСКА. Според Ел Маестро качеството на срещата не е било високо. Той смята, че през първата част едва в 25 минути се е играло футбол. Също така треньорът се оплака и от грубата игра на \"Славия\". \"Мачът беше много емоционален, също и аз мога да се оплача от много неща, през първото полувреме играхме само 25 минути футбол, имам и аз от какво да се оплача, но имам голям респект към господин Загорчич, той е по-възрастен от мен. Ако съм го наранил по някакъв начин, се извинявам, и двамата сме от една и съща страна и му желая успех в бъдеще\", добави той. Мауридес вкара и двата гола за ЦСКА, а според Ел Маестро отборът му не трябва да бъде зависим от един играч. Дотук бразилецът се представя много силно с екипа на ЦСКА и има осем гола в седем срещи. \"Ако имаш такъв нападател като него трябва да го използваш по най-добрият начин, но не трябва да разчиташ и прекалено много на него, за да не станеш прекалено зависим от него\", каза още наставникът на ЦСКА. \"Следващите два двубоя ще покажат на къде ще се развие сезонът ни. Ще анализираме, подготвяме и отново ще анализираме, подготвяме. Футболистите са добре, вкарахме двама свежи футболисти, срещу \"Копенхаген\" ще направим също промени\", завърши Ел Маестро.", "date": "2018.08.13", "title": "Ел Маестро иска ЦСКА да не е зависим от Мауридес"}
{"url": "https://www.dnevnik.bg/biznes/2018/08/13/3295282_rusiia_obiavi_che_spira_da_plashta_v_shtatski_dolari/", "text": "Русия планира да намали инвестициите си в американски държавни ценни книжа и да спре да плаща в щатски долари в отговор на  новите санкции , които Вашингтон й наложи, предаде ДПА, цитирана от БТА. \"Ограничихме инвестициите си в американската икономика и в американски ценни книжа до минимум и ще продължим да го правим\", каза снощи финансовият министър Антон Силуанов в интервю за телевизия \"Россия 1\". \"Ще спрем да използваме щатския долар и ще си ползваме националната валута, както и други валути, включително европейската валута\", каза той. САЩ обявиха нови санкции срещу Москва в сряда. Те казват, че причината е отговорността на Русия за покушението, извършено по-рано тази година срещу бившия двоен агент Сергей Скрипал и дъщеря му в Обединеното кралство. Москва отрича да има нещо общо със случая. Санкциите, които ще влязат в сила на 22 август, се очаква да засегнат редица стоки в областта на сигурността и отбраната. Руската валута се понижи при обявяването на санкциите до най-ниската си стойност за последните две години от 68 рубли за долар.", "date": "2018.08.13", "title": "Русия обяви, че спира да плаща в щатски долари"}
{"url": "https://www.dnevnik.bg/biznes/2018/08/13/3295284_novoto_berlinsko_letishte_zaraboti_katoparking/", "text": "Безнадеждно закъснялото и често критикувано ново летище на германската столица, което първоначално трябваше да заработи през 2011 година, все пак влезе в експлоатация - като паркинг за хиляди непродадени коли на \"Фолксваген\" (Volkswagen), предаде ДПА, цитирана от БТА. Германският автомобилостроител е наел около 8000 паркоместа на три паркинга на летището. Автовози вече са докарали неколкостотин коли, като се очакват още хиляди.  \"Фолксваген\" е принуден да намери временен подслон за колите, тъй като те още не са сертифицирани според нови тестове за горивна ефективност и емисии отработени газове.  Новите тестове, наричани Световна хармонизирана тестова процедура за леки коли (WHLVTP), са изискване на ЕС. Макар много модели на \"Фолксваген\" да отговарят на изискванията, компанията все още не е получила одобрение за много други.  Летище \"Берлин Бранденбург\" в Шьонефелд, в югоизточните покрайнини на Берлин, вече често е обект на шеги. Планирането му започна през 1992 година, а строителството - през 2006 година. То трябваше да заработи през 2011 година, но лошото планиране, строителни дефекти и технически проблеми доведоха до редица отлагания, които изглеждат безкрайни. Сградите стоят празни сред новото строителство, а новият срок за откриване на летището е 2020 година. ", "date": "2018.08.13", "title": "Новото берлинско летище заработи като... паркинг"}
{"url": "https://www.dnevnik.bg/evropa/2018/08/13/3295285_protestite_v_rumuniia_ne_stihvat_brjuksel_nastoia_za/", "text": "Демонстранти излязоха по улиците на Букурещ и други големи румънски градове вчера  за трети пореден ден  на протести срещу корупцията и с призиви към правителството да подаде оставка, съобщи ДПА, цитирана от БТА. Междувременно европейският комисар по правосъдието Вера Йоурова призова румънското правителство да преразгледа приетите неотдавна законодателни мерки, които доведоха до масовите протести. Около 10 хил. души се събраха пред централата на правителството в Букурещ, посочи румънската информационна агенция \"Аджерпрес\". Организаторите на протести искат правителството да се оттегли от власт заради неотдавна приетите закони и други мерки, които според тях са прокарани в интерес на корумпирани политици. Те смятат, че спорните съдебни реформи се провеждат в полза на корумпирани политици. Приет неотдавна закон например декриминализира някои корупционни действия на политици. Той заплашва независимостта на съдиите, ограничава властта на прокуратурата и подкопава общественото доверие в съдебната система, каза Йоурова в интервю за вчерашния брой на германския в. \"Велт\". Ще бъде от полза правителството в Букурещ да преразгледа плановете, допълни тя. Румънското коалиционно правителство прие закони, ограничаващи правомощията на Националната дирекция за борба с корупцията, и  уволни директора й Лаура Кодруца Кьовеши .", "date": "2018.08.13", "title": "Протестите в Румъния не стихват, Брюксел настоя за отказ от спорните реформи"}
{"url": "https://www.dnevnik.bg/na_put/2018/08/13/3295170_da_putuvash_v_protest_sreshtu_brekzit/", "text": "Младият британец Анди Парди, ревностен поддръжник на Европейския съюз, започна това лято обиколка на пътищата на Европа, за да изпише чрез мобилно приложение, използващо геолокация, \"Спрете Брекзит\" (STOP BREXIT) с гигантски букви върху картата на континента, предаде Франс прес. С приближаването на крайната дата на Брекзит през март 2019 г. 28-годишният компютърен консултант напусна работата си в южния британски град Ексетър, за да започне \"прощалната си обиколка\" от 30 000 км, която ще го отведе в 26 от 28-те страни на ЕС. За целта той ще трябва да управлява най-малко 335 часа вана, закупен специално за тази цел. \"Искам наистина да се възползвам максимално от последното ни лято в ЕС\", обясни Парди, който се намира в Северна Финландия. Там той изписва буквата \"P\" от първата дума. \"Искам да покажа възможно най-добре какво може да ни предложи континентът\", добави той. Младежът разказва за приключенията си на интернет сайт и в социалните мрежи, под псевдонима \"непокорния консултант\". Анди Парди е израснал в Германия и е живял в Испания. Той иска да привлече вниманието към правото на свободно движение в страните от ЕС, което британските граждани рискуват да загубят с напускането на съюза. Идеята за обиколката му хрумнала по време на джогинг, когато осъзнал, че може да пише букви на карта. \"Казах си, че със сигурност мога да го правя в по-голям мащаб\", спомня си той. Инцидент с мотор и смъртта на член на семейството му го подтикнали да направи преоценка на живота си и да започне това приключение. Той напуснал работа, купил ван за 6000 лири и подготвял маршрута си в продължение на няколко седмици. Парди очаква пътните му разходи да възлязат на около 5000 лири, включително данъка върху вредните газове, който смята да плати. За целта той прибягнал до средствата, които отделял за покупка на недвижим имот. Първата буква \"S\" била изписана в Шотландия. След това той преминал през Ирландия, Англия, Норвегия и Швеция, където лагерувал отвъд Полярния кръг и направил снимка на рядък северен елен. Плановете му предвиждат да приключи с изписването на първата дума във Финландия днес. След това той планира да изпише думата \"Брекзит\" (BREXIT), започвайки от последната буква \"Т\" в балтийските страни. Според плановете първата буква от думата ще бъде завършена през октомври в испанския град Билбао. След като привлякъл вниманието към проекта си, Анди Парди започнал да получава покани за вечеря или нощувка от всички краища на Европа. Младият компютърен консултант подкрепя твърдо организирането на нов референдум за Брекзит, но не храни особено надежди, че това наистина ще се случи. \"Бях разочарован от дебатите и подготовката за Брекзита\", признава той. \"Така че държах да дам личен, позитивен пример. (БТА)", "date": "2018.08.13", "title": "Да пътуваш в протест срещу Брекзит"}
{"url": "https://www.dnevnik.bg/evropa/2018/08/13/3295294_italianskiiat_vutreshen_ministur_gotvi_merki_sreshtu/", "text": "Крайнодесният вицепремиер на Италия Матео Салвини е разпоредил да бъдат въведени промени в официалните формуляри, така че еднополови двойки да не могат да се обявяват за родители на деца, предаде \"Ройтерс\". В интервю за католическия онлайн вестник \"Нуова бусола куотидиана\" Салвини, който е вътрешен министър и лидер на антиимигрантската партия \"Лига\", казва, че е дал указания във формулярите за лични документи за деца вече да няма графи \"родител 1\" и \"родител 2\", а да бъде изписано \"баща\" и \"майка\". \"Ние ще защитим естественото семейство, основано на съюза между мъж и жена. Аз ще използвам всички свои възможни правомощия\", заявява той. В Италия сурогатната бременност е незаконна, а еднополовите двойки нямат право да осиновяват деца. Някои съдилища и общински администрации в страната обаче дават родителски статут на партньора на майка или баща, които имат деца от предишна връзка, въпреки че това не е предвидено от националното законодателство. Салвини настоява, че правителството никога няма да приеме сурогатна бременност или \"подобни ужасии\". Според проучвания на общественото мнение сега Матео Салвини е най-популярният политик в Италия. Неговата социално консервативна политика засега се харесва на избирателите. Анкета на \"Ипсос\" сред католици, декларирали, че ходят на литургия поне веднъж седмично, установява, че подкрепата за него се е удвоила за период от четири месеца - през март тя е била под 16 на сто, а през юли е достигнала близо 32 процента, съобщи \"Ройтерс\".", "date": "2018.08.13", "title": "Италианският вътрешен министър готви мерки срещу еднополовите родители"}
{"url": "https://www.dnevnik.bg/bulgaria/2018/08/13/3295299_predsedateliat_na_ban_e_protiv_meteorologichniiat/", "text": "Ръководството на Българската академия на науките (БАН) е против да се взима един институт заедно с хората и \"да се пришива към някое министерство\". Ако правителството иска служба под тяхно подчинение, това може да бъде обсъдено. Това коментира председателят на БАН акад. Юлиан Ревалски в ефира на Би Ти Ви. Коментарът му е на фона на напрежението в Института по метеорология и хидрология (НИМХ), откъдето поискаха по-различно разпределение на средствата и  идеята за преминаването към Министерството на образованието . Ревалски припомни, че НИМХ е получил 900 хил. лв. увеличение на бюджета си, след като при протести през януари правителството отпусна на академията общо 15 млн. лв. допълнително над предвидения бюджет. \"Това е най-малкият процент в сравнение с другите институти, защото основният критерий е извършване на научна дейност. В НИМХ се извършва предимно приложна дейност\", каза той. \"На база на споразумение, което подписахме, от догодина ще бъде на отделен ред за финансирането на НИМХ. Това няма да става на общото събрание\", съобщи председателят.. Той акцентира, че ръководството на академията е склонно да преговаря за отделна служба, но не институтът да се \"прикрепя\" към министерство. Директорът на Института по метеорология и хидрология проф. Хросто Брънзов коментира, че исканията на метеоролозите са аргументирани. \"Не ни бяха предоставени средства за нощния труд. Тонът на част от БАН е неколегиален. В резултат хората, които смятаха, че са манипулирани, отидоха пред Министерския съвет\", заяви той. Днес е  планирана среща  между представители на Института по метеорология и хидрология и министър-председателя Бойко Борисов. На нея ще присъства и министърът на образованието Красимир Вълчев.", "date": "2018.08.13", "title": "Председателят на БАН е против метеорологичният институт \"да се пришива\" към министерство"}
{"url": "https://www.dnevnik.bg/evropa/2018/08/13/3295305_migranti_se_oplakaha_che_korabi_v_sredizemno_more_sa/", "text": "Мигранти съобщиха пред спасителите, че няколко кораба са ги подминали в Средиземно море, без да им окажат помощ, предаде \"Асошиейтед прес\", цитирайки хуманитарната организация \"СОС Средиземно море\". След като неотдавна  Италия и Малта не позволиха на кораби  с мигранти да влязат в техни пристанища, някои кораби може да не са готови да помагат на мигрантите, защото има опасност да се окажат блокирани в морето и да не им се позволи да достигнат до безопасно място. В петък корабът на организацията \"Акуариус\" спаси 141 души край Либия. Мигрантите са казали, че преди \"Акуариус\" са срещнали пет кораба, които не са им оказали помощ. През юни  \"Акуариус\" беше принуден  дни наред да остане в морето. И Италия, и Малта отказаха да позволят на плавателния съд с 600 мигранти на борда да пусне котва в техни пристанища.", "date": "2018.08.13", "title": "Мигранти се оплакаха, че кораби в Средиземно море са ги подминали"}
{"url": "https://www.dnevnik.bg/sport/2018/08/13/3295297_grigor_dimitrov_vliza_v_edna_ot_nai-vajnite_si_sedmici/", "text": "Григор Димитров започва една от най-важните си седмици през настоящия сезон. Българският тенисист ще защитава титлата в турнира от сериите \"Мастърс\" в Синсинати. Това ще е последният голям тест за водещите играчи преди финалната надпревара от Големия шлем - US Open. Резултатите в Синсинати ще бъдат ключови за това как ще бъдат поставени тенисистите в Ню Йорк. Димитров стартира седмицата от петото място в световната ранглиста с актив от 4700 точки. Миналогодишният шампион в Синсинати има да защитава 990 точки, като при определени обстоятелства може да се озова дори извън топ 10. Българинът почива в първия кръг като поставен под №5. Първият му съперник ще е победителят от мача между босненеца Дамир Джумхур и германеца Миша Зверев, които ще играят във вторник. Още в третия кръг Димитров може да срещне шампиона от \"Уимбълдън\" Новак Джокович. Носителят на 13 титли от Големия шлем се изправя тази нощ срещу американеца Стив Джонсън, а при успех ще играе във втори кръг с французина Адриан Манарино. В тази най-горна четвърт на схемата беше и световният №1 Рафаел Надал. Испанецът обаче се оттегли,  след като спечели мастърса в Торонто . На негово място като \"щастлив губещ\" от квалификациите влезе Малек Джазири. Тунизиецът почива на старта и очаква във втория кръг Милош Раонич или Душан Лайович. В същия поток е полуфиналистът от Australian Open Кайл Едмънд, който ще играе с Денис Шаповалов или Франсис Тиафо. Фаворитите във втората четвърт на схемата са Александър Зверев, Марин Чилич и Джон Иснър. Те са потенциални съперници на Димитров в полуфиналите. В долната половина се събраха носителят на рекордните седем титли в Синсинати Роджър Федерер, Доминик Тийм, Хуан Мартин дел Потро и Кевин Андерсън. В нея са още миналогодишният финалист Ник Кириос и двукратният шампион Анди Мъри, който участва с \"уайлд кард\". Мъри ще играе с поставения под №16 Лука Пуи, а другите най-интригуващи двубои от първия кръг са Давид Гофен срещу  Стефанос Циципас , Стан Вавринка срещу Диего Шварцман, Кей Нишикори срещу Андрей Рубльов, Хьон Чун срещу Джак Сок и Джон Иснър срещу Сам Куери. Световната ранглиста 1. Рафаел Надал - 10 220 точки 2. Роджър Федерер - 6480 3. Хуан Мартин дел Потро - 5410 4. Александър Зверев - 4845 5. Григор Димитров - 4700 6. Кевин Андерсън - 4535 7. Марин Чилич - 4085 8. Доминик Тийм - 3665 9. Джон Иснър - 3570 10. Новак Джокович - 3445", "date": "2018.08.13", "title": "Григор Димитров влиза в една от най-важните си седмици за сезона"}
{"url": "https://www.dnevnik.bg/sviat/2018/08/13/3295316_turskata_centralna_banka_otpusna_miliardi_dolari_na/", "text": "Турската лира за кратко спря обезценяването си на капиталовите пазари, след като час преди отварянето на борсите в Анкара и Европа централната банка освободи милиарди лири и долари за банките. Това стана с облекчаване на изискванията за поддържане на капиталови буфери в национална и чужда валута, което означава, че могат да разполагат с 10 милиарда лири, 6 млрд. долара и 3 млрд. долара еквивалент на златна ликвидност във финансовата система. Освен това централната банка обеща да предостави \"цялата ликвидност, от която банките се нуждаят\". Но това не обърна трайно посоката на обезценяване на турската лира, която в момента се търгува с 3.4% по-ниско спрямо долара в сравнение с нивото от 6.42 лири за долар, при което затвори сесиите в петък. Финансовият министър обеща в неделно интервю, че днес сутринта ще представи план за успокояване на пазарите. При отваряне на търговията на азиатските борси лирата рязко поевтиня до 7.24 лири за долар, след което се стабилизира около 6.92 лири. Обезценяването ѝ надхвърли 44% от началото на годината. От събитията в Турция страдат валутите на множество развиващи се икономики, а еврото поевтиня с 0.3% спрямо долара до най-ниското си ниво от юли 2017 г. насам. На пазарите няма паника, а само овладяване и избягване на риска, коментират анализатори пред \"Блумбърг\". Проблемът според тях е, че много инвеститори не смятат решението на централната банка за \"базуката\", от която има нужда за спиране на поевтиняването на лирата, а и по принцип доверието към турския пазар като цяло е подкопано заради политически фактори и растящата конфронтация на президента Реджеп Тайип Ердоган със САЩ. Брокери и банки търсят сигурност във валути като долара, швейцарския франк и японската йена и бягат от мексиканското песо и южноафриканския ранд от опасения, че кризата ще се разрасне още. \"В такава ситуация продаваш валути на държави с относително малки резерви от чуждестранна валута и голям външен дълг\", казва брокер на американска банка в Токио. \"Турция трябваше да вдигне краткосрочните лихви до около 100%, както постъпи Тайланд по време на азиатските кризи, за да прекрати пропадането на лирата. Но това би било трудно, защото Ердоган не обича да вдига ливите.\" \"Те винаги догонват събитията, винаги закъсняват и това нанася щети, коментира Тимъти Аш от BlueBay Asset Management. \"Това е като от учебник как не бива да се управлява криза\", допълва той в профила си в \"Туитър\". В неделя Ердоган каза в реч, че Турция изобщо не е в ситуация като азиатската криза от 1998 г. и че страната няма да падне в капана, към който я тласкали неназовани от него спекуланти и заговорници.", "date": "2018.08.13", "title": "Турската централна банка отпусна милиарди долари на банките, но пазарите не се успокояват"}
{"url": "https://www.dnevnik.bg/evropa/2018/08/13/3295317_desetki_biaha_raneni_pri_padane_na_platforma_v_moreto/", "text": "Стотици бяха ранени в неделя, след като част от дървена платформа се срина по време на двудневен спортен и музикален фестивал в Испания, предаде Би Би Си. Според \"Ла вангуардия\" ранените са най-малко 266, а петима са тежко пострадали, но без опасност за живота. Платформата на плажа във Виго в областта Галисия е била препълнена с хора по време на изпълнение на рап певец. На повече от 130 души е била оказана помощ заради наранявания или шок, предават местните медии. Някои хора на платформата, дълга 30 и широка 10 метра, паднали във водата. Полицията потвърди, че няма загинали. Инцидентът е станал малко преди полунощ.", "date": "2018.08.13", "title": "Стотици бяха ранени при падане на платформа в морето по време на фестивал в Испания"}
{"url": "https://www.dnevnik.bg/sviat/2018/08/13/3295318_kim_chen-un_shte_se_sreshtne_otnovo_s_prezidenta_na/", "text": "Северна и Южна Корея се договориха за нова среща на върха през септември в Пхенян, предаде \"Ройтерс\", като се позова на съобщение от днес на южнокорейското министерство на националното обединение. В демилитаризираната гранична зона Панмунджом днес се водят разговори между висши представители на КНДР и Южна Корея, на които се обсъжда предстоящата среща. Севернокорейският лидер Ким Чен-Ун и южнокорейският президент Мун Дже-Ин се срещнаха през април и се споразумяха да се срещнат отново през есента. Историческите разговори бяха първите от южната страна на границата от времето на Корейската война насам. Дни по-късно обаче имаше още една среща, също близо до границата между двете държави, на която бе обсъдена възможността за двустранни разговори между Ким и президента на Съединените щати Доналд Тръмп. Според преговарялите представители на Севера и Юга на новата среща ще се обсъждат  ядреното разоръжаване  и възможностите за мир на Корейския полуостров.", "date": "2018.08.13", "title": "Ким Чен-Ун ще се срещне отново с президента на Южна Корея през септември"}
{"url": "https://www.dnevnik.bg/bulgaria/2018/08/13/3295328_navlizaneto_na_tancuvashti_v_rilskite_ezera_ne_e_bilo/", "text": "Нагазването на танцуващи в рилските езера не е било планирано. То е станало под ефекта на адреналина на участниците. Осъзнаваме грешката си и се извиняваме. Това коментира организаторът на опита за най-голямо хоро край Седемте рилски езера арх. Пламен Мирянов от фондация \"Нашият дом е България\". Пред Нова телевизия той коментира факта, че участници в събитието влязоха във във водите на   защитеното езеро  \"Близнака\". \"На езерата имаше 300 души от ансамблите заедно с екипа, който засне филм за събитието. За тази бройка имахме разрешение. Това не е нищо на фона на средна бройка от 3000 туристи всекидневно\", каза той. Според него кадрите, които от събитието ще бъдат добра реклама за България. \"Даваме си сметка, че това, което се случи, не е правилно. Говорихме многократно с ръководството на националния парк там да се поставят табели\", подчерта Мирянов и добави, че джипове, свързани със събитието, не е имало в парка. В неделя Министерството на околната среда съобщи, че ще има санкции, а директорът на Национален парк \"Рила\" Красимир Андонов уточни пред същата телевизия, че е отговорността е на организаторите, а глобата е до 10 хил. лв. Той подчерта, че управата на парка е издала разрешение само за заснемане на филм на езерото \"Бъбрека\", но не и за поставяне на рекорди на Гинес\". Планът е бил да се заснемат хора в носии, изгревът и три топловъздушни балона, а в условията на мероприятието влизането във водата е било забранено. По думите на директора на парка влизането във водата е било само за няколко минути и последствията за езерото няма да са съществени. \"Това обаче не бива да се случва, тъй като при самото влизане водата се размътва. Стараем се да поддържаме езерата във вида, в който са възникнали. Всяка година ги почистваме от водна растителност, възнамеряваме да ги чистим и от насложената тиня\", каза директорът.", "date": "2018.08.13", "title": "Нагазването в рилските езера не е било планирано, заяви организаторът на събитието"}
{"url": "https://www.dnevnik.bg/evropa/2018/08/11/3292352_rumuniia_i_goliamoto_biagstvo_na_zapad/", "text": "Името на румънското градче Инторсура означава \"завръщането\". Напоследък обаче хората далеч не се завръщат там, разказва \"Политико\". Подобно на много други румънци и тамошните жители започнаха да заминават за чужбина скоро след края на комунистическото управление. В началото на 90-те години местните младежи отиваха да работят в Италия, където езикът и времето са подобни на тези в родната им страна. След като Румъния се присъедини към ЕС преди малко повече от десетилетие, броят на заминаващите се увеличи и много хора от Инторсура сега живеят в Италия, Великобритания и Германия. Повечето останали са възрастни, които преживяват от пенсии, социални помощи и преводи от роднини,  живеещи в чужбина . \"На всеки три населени къщи има по една изоставена\", казва 58-годишният кмет Мариан Чой. Населението на Инторсура е намаляло с една пета през последните 15 години, защото старите умират, а младите емигрират. През 2002 г. е било 1786 души, а сега е 1470. Броят на жителите намалява всяка година, казва кметът. Бягството отразява едно явление, което през последните десетилетия засегна дълбоко както Румъния, така и други държави от Централна и Източна Европа – хората напускат страните си за по-добре платена работа на Запад и се връщат само за почивка, ако изобщо някога се върнат. По данни на Световната банка Румъния е държавата с най-голям ръст на емиграцията в ЕС от 1990 г. Между 3 и 5 милиона румънци – от държава с 19.6 милионно население – сега живеят и работят в чужбина. Повечето от тях – близо 2.6 милиона души – са в работоспособна възраст, което представлява почти една пета от работната сила на страната. \"Нашите младежи работят в чужди земи за съжаление и няма никой, който да (помага) в градините на тези, които са на 70 години\", отбелязва кметът. В много отношения Инторсура прилича на безброй други населени места в Румъния, където много хора продължават да поддържат силна връзка с провинцията. Почти половината от румънското население живее в селски райони. Единственият асфалтиран път в Инторсура е този, който води до съседните села. Удобства Повечето къщи си приличат – малка веранда води навътре, където стаите са разположени отстрани на дълъг коридор. Парите, изпращани от роднини, все пак са започнали да променят облика на домовете – двойният стъклопакет например е най-новата тенденция. През последните години някои жители са успели да построят вътрешни бани, но все още масово продължават да разчитат на външните тоалетни в задната част на дворовете си. Преди близо 20 години Инторсура гъмжеше от деца. Сега в местното училище има 104-ма ученици, което буди опасения, че то може да бъде затворено, казва 26-годишна майка на две деца. Тя е един от малкото млади хора, които все още живеят там, но дори и нейното семейство има история, свързана с миграцията. През последните няколко години тя и съпругът й са ходят в Германия за сезонна работа като берачи на плодове и зеленчуци. Работят в продължение на един или два месеца едновременно и могат да се върнат с до 4 хил. евро – сума, която не биха спечелили в родното си място за цяла година. Преди това тя работела в пекарната в градчето, но работата там била трудна, а парите - малко. Трябвало да вдига тежки торби с брашно и понякога работела при много високи температури в продължение на повече от 12 часа, а в замяна получавала около 150 евро на месец. Междувременно пекарната затворила, защото не успяла да се конкурира със заплатите, предлагани за сезонна работа в чужбина. Висококвалифицирани професионалисти, особено лекари, също напускат. Броят на румънските доктори, работещи в чужбина, превишава 14 хил. към 2013 г., което представлява една трета от общия им брой, се посочва в доклад на Световната банка. В същото време националната здравна система оцелява с оскъдни ресурси. Заради недостига на хора в трудоспособна възраст лозята стоят необработени, оплаква се 63-годишната Йоана. \"Всеки, за когото чуете, е заминал. Този за Англия, онзи за Германия. Всички напускат\", допълва тя. По-възрастните жители отдали под наем земите си на Андреас Фридман, който ръководи ферма с площ 3500 хектара в района. Дори и той обаче среща трудности да задържи работниците. Фридман започнал програма за обучение на млади хора във фермата, като им плащал минималната заплата от 250 евро на месец. Много от тях обаче заминали за чужбина, след като завършили програмата или дори преди това. \"Цялата страна е засегната от липсата на работна ръка и това е само началото\", предрича Фридман.", "date": "2018.08.13", "title": "Румънците и голямото бягство на Запад"}
{"url": "https://www.dnevnik.bg/sport/2018/08/13/3295344_kyopka_se_prebori_s_vduhnoveniia_taigur_uuds_i/", "text": "Американецът Брукс Кьопка спечели последния за сезона турнир от Големия шлем в голфа - PGA Championship. 28-годишният състезател от Флорида триумфира след вълнуваща битка с ветерана Тайгър Уудс, който показа вдъхновена игра и отправи сериозно предизвикателство към първото място. Кьопка вдигна втори трофей от Големия шлем през сезона и  общо трети в кариерата си . През юни американецът стана  първият играч, който защитава титлата си в US Open , от Къртис Стрейндж през 1989 г. Той е и първият голфър, спечелил US Open и PGA Championship в един сезон, откакто Уудс направи това през 2000 г. \"Освен мен и отбора ми всички викаха за Тайгър. Това те кара да покажеш най-добрата игра, на която си способен. Длъжен си да го направиш, ако искаш да спечелиш, защото знаеш, че той е точно зад теб, ако се провалиш\", каза Кьопка. Шампионът завърши турнира с 16 удара под пар. Той поведе в класирането, след като записа 63 удара във втория ден. В третия и четвъртия американецът показа железни нерви, за да удържи първата позиция с два кръга с по 66 удара. Уудс започна последния ден с пет удара изоставане от Кьопка. 42-годишният американец обаче направи отличен финален кръг - 64 удара. След 13-ата дупка той се доближи само на един удар от лидера. Боги на 14-ата обаче върна разликата от два и тя се запази до края. Уудс приключи с 14 удара под пар и завърши втори. Той записа най-доброто си класиране в турнир от Големия шлем от 2009 г., когато отново беше втори в PGA Championship. Последната от 14-те му мейджър титли беше на US Open през 2008 г. Австралиецът Адам Скот също отправи голямо предизвикателство към Кьопка. Той беше втори преди последния кръг, който започна кошмарно за него - с боги, което го прати на четири удара зад лидера. Скот обаче отговори по впечатляващ начин и записа пет бърдита между 7-а и 13-а дупка, които го изравниха на върха. Кьопка все пак си върна контрола, след като се откъсна с два удара след бърдита на 15-а и 16-а дупка. Скот държеше второто място преди последната дупка, но завърши с боги и остана трети зад Уудс с 13 удара под пар. Американецът Стюарт Синк и испанецът Йон Рам разделиха четвъртата позиция с 11 удара под пар. Шампионът от British Open Франческо Молинари завърши с десет удара под пар, като раздели шестото място с Томас Питерс, Джъстин Томас и Гари Уудленд.", "date": "2018.08.13", "title": "Кьопка се пребори с вдъхновения Тайгър Уудс и спечели трета титла от Големия шлем"}
{"url": "https://www.dnevnik.bg/sviat/2018/08/13/3295325_desetki_zaginaha_pri_vzriv_v_orujeen_sklad_krai_idlib/", "text": "Най-малко 39 души, сред които 12 деца, са жертвите на експлозия в град Сармада в сирийската провинция Идлиб, предадоха организации, наблюдаващи конфликта. Десетки все още са в неизвестност. Вчера спасителните екипи трябваше да използват булдозери, за да извадят хора, заклещени между отломките на взривената сграда, предаде \"Франс прес\". Идлиб е последната голяма провинция под контрола на бунтовници, които се сражават срещу режима на президента Башар ал Асад. Според Би Би Си сградата е била склад за муниции, използван от трафикант на оръжия. Информация на местни медии, цитирана от изданието, сочи, че в сградата е имало членове на семейства на бойци джихадисти,  намерили убежище в Идлиб , след като режимът на Асад успя да си върне контрола над по-голямата част от страната с помощта на Иран и Русия. Сармада се намира северно от град Идлиб, недалеч от границата с Турция. Според \"Белите каски\", доброволческа организация в Сирия, десетки са ранени. Причината за взрива по думите им засега не е известна.", "date": "2018.08.13", "title": "Десетки загинаха при взрив в оръжеен склад край Идлиб, сред жертвите има деца"}
{"url": "https://www.dnevnik.bg/citat_na_deniia/2018/08/13/3295352_citat_na_denia_ne_folklorut_na_rilskite_ezera_e_chalga/", "text": "това коментира арх. Пламен Мирянов от фондация \"Нашият дом е България\" в ефира на Би Ти Ви. Поводът е опит за рекорд на Гинес за най-голямо хоро в местността, по време на който група младежи нагазиха в езерото \"Бъбрека\". Той се извини, след като заяви, че това не е било планирано и е станало заради адреналина. Фондацията ще бъде глобена. Въпреки че пое отговорността за случилото се, той отговори остро на критиците на подобни събития и даде пример с лоши практики на туристите като къпане със слънцезащитен крем, от който остават мазни петна в езерата, като и изстудяване на храна и напитки.", "date": "2018.08.13", "title": "Цитат на деня: Не фолклорът на рилските езера е чалга, а изстудяването на бири и дини"}
{"url": "https://www.dnevnik.bg/evropa/2018/08/13/3295350_germaniia_smekchi_zabranata_za_izpolzvane_na_nacistki/", "text": "Германските регулатори разрешиха мустаци в стила на Хитлеровите и свастики да се използват във видеоигри в някои случаи, предаде ABC News. Германската конституция забранява използването на символи, смятани за \"противоконституционни\", включително такива, които са свързани с нацизма. Нарушаването на тези правила може да бъде наказано и със затвор. И макар подобни символи да се използват в определени сектори, например във филми, разказващи за нацисткото управление, видеоигрите дълго време бяха неопределена зона. Миналата седмица Германският регулатор за развлекателен софтуер (USK), който има за задача да регулира съдържанието на индустрията за видеоигри, заяви, че мустаците в Хитлеров стил и свастиките може да се използват във видеоиграта \"Волфщайн II: Новият колос\". Преди това в германската версия на играта, базирана на алтернативна действителност, в която нацистите печелят Втората световна война, свастиките бяха заменени с неутрален триъгълен символ, а Хитлер бе изобразяван без мустак. Занапред съдиите в регулаторния орган ще решават за всеки случай поотделно, ако подобно съдържание има \"артистична или научна цел или помага за представянето на настоящи или исторически събития\", заяви организацията.", "date": "2018.08.13", "title": "Германия смекчи забраната за използване на нацистки символи във видеоигри"}
{"url": "https://www.dnevnik.bg/sport/2018/08/13/3295378_video_uein_ruuni_napomni_za_nai-bliaskavite_si_dni_na/", "text": "Нападателят на \"Ди Си юнайтед\" Уейн Рууни напомни за най-бляскавите си дни на футболния терен. 32-годишният англичанин осигури драматична победа на своя отбор с 3:2 срещу \"Орландо сити\" след две изключителни отигравания в последните секунди. \"Ди Си юнайтед\" получи възможност да изпълни ъглов удар срещу останалия с десет души състав на \"Орландо\". Вратарят на домакините Дейвид Аустед се включи в наказателното поле на съперника. Гостите обаче изчистиха топката и Уил Джонсън се понесе сам срещу опразнената врата. В този момент Рууни спринтира към своята половина и със страхотен шпагат в близост до централната линия отне топката от Джонсън. След това голмайстор №1 в историята на английския национален отбор и \"Манчестър юнайтед\" достави изключително центриране за най-ниския играч на терена - Лусиано Акоста. Акоста се пребори с прекия си пазач и с глава прехвърли вратаря на \"Орландо\" Джо Бендик. Минутата беше 96-а, а 160-сантиметровият аржентинец отбеляза третия си гол в мача, за да донесе инфарктната победа на \"Ди Си юнайтед\".", "date": "2018.08.13", "title": "Видео: Уейн Рууни напомни за най-бляскавите си дни на терена"}
{"url": "https://www.dnevnik.bg/sviat/2018/08/13/3295356_rublata_poevtinia_do_dvugodishno_duno_v_ochakvane_na/", "text": "Докато Русия получава \"на живо\" урок в Турция какво може да се случи при конфронтация със САЩ дори на ключов съюзник в НАТО, рублата продължи в понеделник да поевтинява сред догадки какъв ще е ефектът от санкциите, които ще бъдат наложени на Русия около 22 август, и дали след тях през ноември ще има още по-строги мерки. Курсът спрямо долара надхвърли на Московската борса 68 рубли за пръв път от 18 април 2016 г., а еврото премина прага от 78 рубли, на който бе на 11 април същата година. Това е поевтиняване от около 1.4% в рамките на сутрешната търговия спрямо нивото от петък. Миналата седмица рублата изгуби над 6% от стойността си спрямо долара. Финансовото министерство и централната банка опитват да успокоят инвеститорите, че разполагат с достатъчно средства и инструменти да не позволят потъване на националната валута. Но анализатори се съмняват, че действията им ще бъдат достатъчно решителни. Последните събития започнаха на 8 август, когато Държавният департамент обави налагане на санкции заради случая \"Скрипал\" и свързаната с него употреба на бойно химическо вещество. За подобно действие, което Русия категорично отрича да е извършила на 4 март тази година, има специален американски закон, изискващ най-малкото едногодишно наказание на установения извършител. След 10 дни влизат в сила първите санкции за ограничаване износа на някои високи технологии и финансови операции. Ако до 3 месеца Москва не даде гаранции, че няма да използва химическо оръжие и не допусне независими инспектори - което е практически неверотно да се случи - следва втора фаза с по-сериозни забрани за търговия с Русия. Още на 10 август рублата поевтиня до 67 за долар - нивото от август 2016 г., и централната банка коментира, че това е естествена и вече известна им реакция за потенциалните санкции, както и че може да предотврати заплахи за финансовата стабилност. Финансовият министър Антон Силуанов също настоя, че Русия може да се справи с това, което премиерът Дмитрий Медведев нарече икономическа война, намеквайки, че сред мерките е и отказ от използване на долари в търговията. Страната вече намали значително притежаването на американски дългови облигации, а втората теза на Силуанов е да се намаляват позициите в долари, преминавайки в рубли, евро и юани. Но за раздяла с долара се говори от 10 години, и то без особен резултат. Причината е, че световната търговия с петрол се извършва с американската валута, а изоставянето ѝ не е изгодно и за купувачите на руски нефт, защото така се оказва, че поемат част от негативите от санкциите, насочени срещу управлението на президента Владимир Путин. Други мерки, които финансовото министерство подготви през юли, са ограничаване на вноса от страни, наложили санкции, прехвърляне на руския пазар на основния оборот от търговията с акции на руски компании, засекретяване на информацията за санкционирани руски корпорации (\"Лукойл\" също е сред тях - бел. ред.) и създаване на т.нар. вътрешни офшорни зони, за да се завърнат валутните средства от чужбина. На теория конфликтът може да ескалира до това Москва да отвърне и със забрана американски компании да работят на руския пазар, включително банки, търговски и хранителни вериги. Още преди петък, когато за пръв път се усети бързо поевтиняване на рублата, американски инвестиционни банки предупредиха клиентите си да действат предпазливо с руската валута, защото тя ще продължи да се обезценява, тъй като рисковите последици от санкциите още не са изчерпани. \"Споняйки си какво се случи през април, когато бяха въведени санкции и видяхме подобна реакция на рублата, сегашното движение в курса ѝ едва ли ще притесни властите особено много\", казва пред \"Ройтерс\" Тилман Колб, анализатор на възникващите пазари за UBS Global Wealth Management в Цюрих. Лиза Ермоленко, икономист от Barclays в Лондон, също смята, че както се е въздържала от намеса през април, така и сега централната банка няма да реагира поне докато не се случи по-сериозно обезценяване на рублата. Тя не вярва и да има повишаване на основния лихвен процент, който е 7.25%. \"Властите не са си поставяли за цел да избягват поевтиняването на рублата в момента. Затова и няма да предприемат нищо\", съгасен е и Пьотр Милованов, валутен брокер в московската \"Металинвестбанк\". Колб не изключва по-сериозна реакция от властите, \"ако рублата наближи 70 за долар, но и тогава зависи как е стигнала до това ниво\".", "date": "2018.08.13", "title": "Рублата поевтиня до двегодишно дъно в очакване на новите санкции"}
{"url": "https://www.dnevnik.bg/bulgaria/2018/08/13/3295396_krizisen_shtab_tursi_v_burgas_reshenie_za_mazutnoto/", "text": "Представители на \"Морска администрация\", министерствата на транспорта и екологията, и природозащитници се събират днес в сградата на областната администрация в Бургас, за да търсят начин за справяне с мазутното петно, което през уикенда се появи в Созополския залив. Около петролното замърсяване, което се простира в района, дълъг два километра и широк около 400 метра, вече са изградени бонови заграждения, които да ограничат разширяването на петното. Пред \"Дневник\" Михаил Заимов, който от години се гмурка в района, каза, че мазутът със сигурност идва от резервоарите на американския кораб \"Мопанг\", който е потънал в района на остров Свети Иван през 1921 г., след като се е натъкнал на мина. По данни от архивите на \"Порт Бургас\" \"Мопанг\" е имал 650 тона корабно гориво в резервоарите си, предава БНТ. Дали замърсяването идва от потъналия кораб трябва да установят пробите, взети от мястото на разлива, които днес ще бъдат изследвани в лабораторията на \"Басейнова дирекция\" във Варна. Според Михаил Заимов мазут от \"Мопанг\" излиза на повърхността поне в последните 15 години, а на днешната среща ще се търси трайно решаване на проблема. Междувременно сериозното вълнение в края на миналата седмица, което е вдигнало мазута на повърхността, е изхвърлило части от него по плажовете около Созопол. От екоинспекцията в Бургас съобщават, цитирани от БНТ, че водите по плажовете не са опасни за плажуващите. Остава обаче неудобството заради трудното почистване на петната мазут от кожата и дрехите. Най-ефективно се премахват те с олио или обезмаслители, които се използват в бита за почистване на фурни и котлони.", "date": "2018.08.13", "title": "Кризисен щаб търси в Бургас решение за мазутното петно в Созополския залив"}
{"url": "https://www.dnevnik.bg/politika/2018/08/13/3295363_borisov_dade_10_dni_na_ban_i_instituta_po/", "text": "Правителството ще се намеси за разрешаване на проблемите между Българската академия на науките (БАН) и Националния институт по метеорология и хидрология (НИМХ), ако до следващата сряда двете страни не се разберат сами. Това се разбра днес след срещата на представители на БАН с премиера Бойко Борисов и министъра на образованието и науката Красимир Вълчев. Миналата седмица институтът поиска да бъде изваден от академията и критикува начина, по който се разпределят парите в нея. Министър Красимир Вълчев пък обяви, че Министерството на образованието и науката (МОН) е  готово да предприеме действия  за изваждането на института от БАН. Нейният председател акад. Юлиан Ревалски обаче заяви, че ръководството на БАН е против. Метеоролозите протестират срещу начина, по който се разпределят средствата в БАН, и казват, че на  НИМХ не му достигат около 10 млн. лева годишно . Основният проблем е, че само една седма от работещите в НИМХ са учени, а допълнителните средства се дават за научни постижения. От думите на министър Вълчев след срещата днес се разбра, че министър-председателят е дал срок от 10 дни на академията и институтът да се разберат. Той каза, че ако това не стане, правителството ще търси вариант да даде по-голяма самостоятелност на НИМХ. МОН ще се включи във финансовата проверка на института, която вътрешният одит на академията прави. Според неговия директор проф. Христомир Брънзов преговорите ще продължат, щом такава е волята на правителството, но едва ли нещо различно ще се случи. Той изрази разочарование, че правителството няма по-ясна позиция по проблема. Предложението на акад. Юлиан Ревалски е бюджетът на института да бъде изваден на отделен ред, а не да се определя по общите правила на академията. \"Утре и друг институт може да пожелае да бъде отделен\", каза още акад. Ревалски след срещата. Проф. Брънзов пък обяви: \"Не виждам защо е лошо да повлечем и други институти. Ние не сме крепостни селяни.\" Министър Вълчев обяви, че правителството ще гласува 20 млн. лева допълнителни средства за научни изследвания.", "date": "2018.08.13", "title": "Борисов даде 10 дни на БАН и института по метеорология, за да решат проблемите си"}
{"url": "https://www.dnevnik.bg/sviat/2018/08/13/3295392_turciia_razsledva_publikacii_v_medii_i_socialni_mreji/", "text": "Прокуратурата и вътрешното министерство в Турция разследват и работят за съдебна отговорност за всички новини и профили в социални мрежи, създали негативни представи за кризата с турската лира и служили за целите на \"икономически атаки\". Това съобщиха турски медии и \"Ройтерс\". Става дума за поне 346 профила, публикували \"по провокативен начин\" коментари за срива на лирата, пише в. \"Йени шафак\". Без да уточнява за кои мрежи се отнасят действията, изданието пише, че те са били идентифицирани от 7 август насам. Вътрешното министерство, цитирано от \"Ройтерс\", пояснява, че мерките засягат профили и издания, създаващи \"негативна представа\" за икономиката на Турция. Малко преди това Анадолската агенция и телевизия Си Ен Ен Тюрк съобщиха, че прокуратурата в Истанбул е започнала разследване срещу лица, заподозрени в действия, застрашаващи икономическата сигурност на Турция. Според прокуратурата страната е на прицел на \"икономическа атака\" и ще бъдат предприети действия както срещу всички новини, така и срещу профили в социалните мрежи, които служат за целите на атаката. Новината дойде след съобщението на турската централна банка  за намесата ѝ в опит да успокои пазарите  и да спре обезценяването на лирата. \"Най-добрият търговски партньор в света\" В края на седмицата президентът Реджеп Тайип Ердоган каза, че \"няма икономически причини\" за случилото се с лирата и то всъщност е резултат от \"операция\",  провеждана срещу Турция . Финансовият министър  Берат  Албайрак  междувременно повтори позицията на президента, като каза, че сривът на лирата \"със сигурност е атака\". Албайрак опита да успокои инвеститорите, като каза, че турските власти нямат никакво намерение за интервенции при банкови активи, деноминирани в долари. За конфискация или други действия за обръщане на тези депозити в лири не може да става и дума, а \"тези, които разпространяват слухове и лъжи\", ще се изправят пред правосъдието. Турската икономика е силна и никой не трябва да обръща внимание на спекулативни новини и ходове, написа в \"Туитър\" и говорителят на президента Ибрахим Калън. Той каза, че финансовото министерство, централната банка и банковият регулатор правят всички нужни стъпки за финансова стабилност. Външният министър Мевлют Чавушоглу, цитиран от Анадолската агенция, също коментира темата, като каза по време на международна конференция, че въпреки операциите и кампаниите срещу страната му Турция е най-добрият търговски партньор в света.", "date": "2018.08.13", "title": "Турция разследва публикации в медии и социални мрежи заради \"икономическа атака\" срещу лирата"}
{"url": "https://www.dnevnik.bg/photos/2018/08/13/3295382_snimka_na_denia_sus_surf_po_kanalite_na_sankt_peterburg/", "text": "В неделя се проведе единственият руски фестивал по съп сърфинг (дъска тип лонг борд + гребло) \"Фонтанка-Съп\" в Санкт Петербург. Тази година участваха 890 души.", "date": "2018.08.13", "title": "Снимка на деня: Със сърф по каналите на Санкт Петербург"}
{"url": "https://www.dnevnik.bg/bulgaria/2018/08/13/3295418_bezraboticata_e_opasno_niska_preduprejdavat_analizatori/", "text": "Много ниските нива на безработица, динамичният растеж, емиграцията и скоростното развитие на сектора на услугите създадоха значителен недостиг на кадри в шестте държави от Централна и източна Европа (ЦИЕ), членове на ЕС, се казва в най-новия доклад на Colliers International - \"Загадката на пазара на труда в ЦИЕ\". В резултат над икономиките им надвисва опасност от забавяне на икономическото развитие и на намаляване на частните инвестиции в региона.", "date": "2018.08.13", "title": "Безработицата е опасно ниска, предупреждават анализатори"}
{"url": "https://www.dnevnik.bg/politika/2018/08/13/3295433_bsp_se_oplaka_na_taiani_che_izkazvane_na_djambazki/", "text": "Лидерът на БСП Корнелия Нинова изпрати писмо до председателя на Европейския парламент (ЕП) Антонио Таяни заради изказване на евродепутата Ангел Джамбазки, в което той отрича правото на най-голямата опозиционна партия в България да коментира важни национални въпроси и заявява: \"Всички от Българската социалистическа партия са за разстрел.\" Според Нинова това не е изолиран случай, а тенденция на засилване на езика на омразата. \"Още по-недопустимо в случая е, че се вменява колективна вина и посоченият за унищожение враг са всички български социалисти - това не просто напомня, а трасира пътя към връщането на най-мрачните времена на доминираната от нацистите на Хитлер Европа\", се казва в писмото. Лидерът на БСП иска от Таяни да се разграничи и да предприеме мерки, тъй като Джамбазки поставя кафяво петно върху европарламента. В него се подчертава, че нито лидерът на ВМРО Красимир Каракачанов, нито коалиционният партньор и премиер Бойко Борисов са го направили. \"Знаем, че политическият дебат понякога е остър и агресивен между различни по своята идеология партии, но когато езикът на омразата завладява този дебат, когато последователно се създават предпоставки омразата да премине от говорене към действие, наша обща отговорност е да използваме всички възможности да го пресичаме и да показваме ясно, че спазването на човешките права и толерантността са ценности, които Европейският съюз и неговите институции ще отстояват без колебание\", се казва още в писмото.", "date": "2018.08.13", "title": "БСП се оплака на Таяни, че изказване на Джамбазки трасира пътя за връщане на времената на Хитлер"}
{"url": "https://www.dnevnik.bg/bulgaria/2018/08/13/3295423_zashto_cheteneto_pravi_horata_po-uspeshni/", "text": "Според социолога д-р Рандал Бел успехът се корени в това, което можете да контролирате. Но докато нямате контрол над природата, икономиката, сутрешния трафик дори, можете да поставите поне малките и всекидневни неща \"в коловоз\". Така не само ще бъдете по-организирани и ще пестите време с всичко, което правите по инерция, но и можете дори несъзнателно да \"тренирате\" себе си. Един от триковете е четенето. Независимо кога ще четете – преди лягане, на път към работа или в обедната почивка, подобрявате функциите на мозъка си. И ако в ръцете ви е попаднала книга, свързана с бягането, има голям шанс да активира невроните, свързани с физическата активност. Междувременно можете да разгледате топ обявите за работа на  Karieri.bg .  търси  Репортер   \" търси  Младши финансов анализатор  търси  Web Developer търси  Accountant - Junior Fund Accountant  търси  Key Account Manager  търси  Retail & HoReCa Activations Executive  търси  HR Business Partner  търси: Началник на отдел \"Планиране и координиране\" Началник на отдел \"Методология и отчетност\" Експерти в отдел \"Планиране\"  търси  Business Development Manager – HR Services търси  Full-time Teacher in French  търси  Директор на изпълнителното бюро  търси  Junior Expert Procurement and Logistics  търси  Junior Sales Manager  търси  Public and Media Relations Expert", "date": "2018.08.13", "title": "Защо четенето прави хората по-успешни"}
{"url": "https://www.dnevnik.bg/bulgaria/2018/08/13/3295455_valeri_simeonov_se_pohvali_che_e_zatvoril_oshte_dve/", "text": "Вицепремиерът Валери Симеонов се похвали пред журналисти в Бургас, че е затворил през уикенда две дискотеки по морето заради шумните партита в тях. Става дума за \"Какао бийч\" в Слънчев бряг и \"Хедон\" на \"Каваците\". Цитиран от радио \"Фокус\" - Бургас, той уточнява, че двете заведения многократно са нарушавали разпоредбите на Регионалната здравна инспекция. Според Би Ти Ви обаче \"Какао бийч\" вече работи, като единствено през уикенда е било отложено голямо парти с аргумента \"технически причини\". От своята фейсбук страница \"Хедон\" вече канят хора за поредния си купон. Пред БНР ръководителите на заведението коментират: \"В момента заради един човек, наречен Валери Симеонов, 30, а дори и повече хора седят без работа. Нещата няма да останат така\". Пред журналистите Симеонов обяви, че макар новият законопроект,  регламентиращ шума , да не е приет окончателно, и по сега действащите текстове се забранява озвучаването на открити площи от 23.00 часа до 7.00 часа. Созопол и Несебър без наредби за опазването на обществения ред Вицепремиерът обяви, че повече от половин година в общините Созопол и Несебър няма действащи наредби за опазването на обществения ред, след като старите са отменени по разпореждане на прокуратурата, а нови не са приети. \"Дали това е нарочно или случайно, не се наемам да коментирам. Имало е достатъчно време да приемат нови наредби съгласно указанията, които са получили от прокуратурата, но не са го направили. Освен шума в тези наредби се регламентира и всяко едно нарушение на обществения ред. По този начин се връзват ръцете полицаите да съблюдават за спазването им\", допълни Симеонов, цитиран от агенция \"Фокус\".", "date": "2018.08.13", "title": "Валери Симеонов се похвали, че е затворил още две шумни дискотеки по морето"}
{"url": "https://www.dnevnik.bg/biznes/2018/08/13/3295457_prez_2017_g_bulgarite_sa_iziali_12_hil_t_palmovo_maslo/", "text": "През 2017 г. във вид на сирене са изконсумирани 12 хиляди тона палмова мазнина, съобщи пред БТА членът на управителния съвет на Асоциацията на млекопреработвателите Иван Грънчаров. В България има над 260 са млекопреработвателни предприятия, като от тях 30-40 фирми използват растителна мазнина, каза експертът. С влязлата в сила миналия месец наредба компаниите вече не могат да смесват двата типа производство и трябва да решат дали да произвеждат същински млечни продукти или имитиращи. \"Надявам се това да промени баланса при продажбата на имитиращи и истински продукти. В много страни са забранили използването на растителни мазнини\", добави Грънчаров. По думите му проблемът с растителните мазнини е, че се влагат в сиренето и кашкавала в големи количества. Истинското качествено сирене би трябвало да струва поне 9 лв., каза млекопреработвателят. Той съобщи, че изкупната цена на суровината се повишава в последните години, следвайки нивата в ЕС. Заради недостига на местна суровина около 20% от млякото е от внос.", "date": "2018.08.13", "title": "През 2017 г. българите са изяли 12 хил. тона палмово масло вместо сирене"}
{"url": "https://www.dnevnik.bg/sviat/2018/08/13/3295359_chernogorskata_prokuratura_iska_bivsh_agent_na_cru_da/", "text": "Прокуратурата в Черна гора поиска бивш агент на Централното разузнавателно управление на САЩ да бъде арестуван, защото го смята за виновен за опит за преврат от 2016 г., съобщи \"Гардиън\". Джоузеф Асад, работил за американското разузнаване, отхвърли обвиненията и каза, че е бил в Черна гора по време на инцидента, защото е давал съвети за сигурност на западен политически консултант. В изявление, публикувано в края на седмицата, Асад каза, че е \"лоялен американски гражданин\", и поиска от Съединените щати да отхвърлят всяко искане за екстрадицията му, ако такова бъде изпратено. За \"Гардиън\" самият Асад каза, че е заподозрян в \"създаване на престъпна организация\" и е издадена заповед за ареста му (информация,  потвърдена от черногорски медии ). Бившият агент твърди, че историята за преврата всъщност е \"заговор\", защото ключови заподозрени са били освободени, а властите определят доказателствата като държавна тайна и не дават достъп до тях. Властите в Подгорица твърдят, че покушение срещу тогавашния премиер и сегашен президент Мило Джуканович е целяло да дестабилизира страната и да попречи на евроатлантическия ѝ път. Действията им,  съобщи прокуратурата  през есента на 2016, обаче са били осуетени още в деня, за който е бил планиран пучът - парламентарните избори. Според разследващите има доказателства за \"руска връзка\" (двама от обвинените до момента са руски граждани), но в опита са участвали и черногорски и сръбски граждани. От 20 задържани преди вота на 12 бяха повдигнати обвинения в заговор за сваляне на правителството и убийство на Джуканович. Институциите в Белград и  Москва  отричат каквато и да било връзка със случилото се. Свидетел по делото същевременно казва, че е получил 100 хил. евро от двама руски разузнавачи, за да организира пуча. Стари познати Доказаните връзки на Асад за момента, при това косвени, са единствено с опозицията - към момента на пуча той дава консултации на политическия консултант с британско и израелско гражданство Арон Шавив, работил за кампанията на опозиционния Демократичен фронт (ДФ). Партията бе против членството на Черна гора в НАТО и настоява за по-близки връзки с Москва. Асад и Шавив същевременно неведнъж са работили заедно. Американският гражданин от египетски произход, пристигнал в САЩ през 90-те г., постъпва като специалист по контратерористични въпроси в ЦРУ. По-късно създава собствена агенция за сигурност, а заедно с жена си Мишел Асад, също работила за ЦРУ, ръководи операция за спасяване на християни в Ирак, засегнати от действията на \"Ислямска държава\". В тази дейност му помага и Шавив - специалист по политическа реклама, който твърди, че е помогнал на 14 държавни глави \"да спечелят избори\". Шавив твърди още, че властите в Подгорица са го заплашвали заради реклами, които е правил за опозиционния ДФ. Миналата година и американските власти се интересуваха защо Асад е отишъл в Подгорица, но той настоя, че става дума единствено за консултантска дейност.", "date": "2018.08.13", "title": "Черногорската прокуратура иска бивш агент на ЦРУ да бъде арестуван заради опита за преврат"}
{"url": "https://www.dnevnik.bg/bulgaria/2018/08/13/3295469_v_ministerstvo_na_zdraveopazvaneto_biaha_otvoreni/", "text": "Нито една фирма не е подала оферти за доставка на линейки с висока проходимост. Това се разбра при отварянето на  офертите за доставка на 400 линейки  в Министерството на здравеопазването днес. \"Още в рамките на деня ще проведе среща с представителите на автомобилния бизнес, за да разбере причините, които са ги възпрепятствали да кандидатстват по тези позиции\", съобщават от министерството. Здравното ведомство ще подготви ново техническо задание за доставка на високопроходими линейки. Новата обществена поръчка да бъде открита в най-кратки срокове, съобщават оттам. Оферти за доставка на обикновени линейки са подали седем компании - Автомотор корпорация\" АД, \"Омникар ауто\" ООД, \"Илина кар къмпани\" ЕООД, \"София Франс ауто\" АД, \"Ауто Франс 3 000\" ООД, \"Ауто Италия\" ЕАД, \"Мото ПФОЕ\". Предвиденият бюджет на обществената поръчка за всички обособени позиции, включително и за високопроходимите, е в размер на 48 671 650 лева без включен ДДС. Поръчката беше обявена първоначално през април, но на два пъти беше обжалвана от дружеството със 100 лв. капитал  \"Вайнман технолоджи\" ЕООД .  Комисията за защита на конкуренцията остави без уважение искането на компанията  и поръчката беше подновена през юни. Последва нова жалба от същата компания.   Третото обжалване  постъпи на 24 юли  от фирмата \"Амбулс илк иардим ве хастахане чихазларъ ве тисислеръ санай тик\" като на организаторите направи впечатление, че текстът на възражението е идентичен с този на \"Вайман\". \"Амбулс\" беше поискала временна мярка \"спиране на процедурата\" заради недостатъчния срок, но с новите изменения на Закона за обществените поръчки процедурата може да продължи, ако не бъде спряна от евентуално производство на Комисията за защита на конкуренцията. Обществената поръчка за купуването на линейките е част мащабния инвестиционен проект за  модернизация на системата за спешна медицинска помощ  в цялата страна. Общият бюджет по проекта е над 163 млн. лв., като включва и модернизация на 237 обекта от системата за спешна медицинска помощ.", "date": "2018.08.13", "title": "България пак няма да има високопроходими линейки и след новата обществена поръчка (обновена)"}
{"url": "https://www.dnevnik.bg/razvlechenie/2018/08/13/3295417_djefri_rush_otricha_obvineniiata_v_nepodhodiashto/", "text": "Актьорът Джефри Ръш е симулирал \"опипване и галене\" по време на предварителното изслушване по делото за клевета, което той заведе срещу вестника \"Сидни дейли телеграф\", пише \"Гардиън\". Това се твърди в документи, представени от австралийския вестник в съда. Миналата седмица актрисата Ерин Джийн Норвил обяви пред адвокатите на вестника, че актьорът я е докосвал по \"неподходящ начин\" по време на продукция на \"Крал Лир\" на сцената на \"Сидни тиътър къмпани\". Джефри Ръш съди медията и журналиста Джонатан Морън за поредица от статии, в които се твърди, че актьорът се е държал \"хищнически\" и като \"перверзник\" по време театралното представление в Сидни. Актьорът отрича напълно твърденията, че някога се е държал неподходящо с Ерин Джийн Норвил на сцената на \"Сидни тиътър къмпани\". Документите по делото се позовават на няколко случая, в които поведението на актьора е било \"перверзно\" и \"сексуално хищническо\". В един от случаите по време на последните седмици от продукцията Ръш и Норвил са репетирали сцена пред актьори и членове на екипа на продукцията, когато Ръш симулирал, че опипва актрисата, докато тя лежала на сцената. В този момент Норвил лежала мъртва на сцената, докато Ръш (в ролята на крал Лир) трябвало да скърби над нея. В документите по делото се твърди, че по принцип в тази сцена Джефри Ръш докосвал актрисата \"по лицето и ръката\", \"както би направил един тъгуващ баща\". Този път обаче Норвил отворила очите си, защото чула смях от публиката, и забелязала, че актьорът \"движи ръцете си над горната част на торса и имитира, че я гали\". Според документите Ръш бил свил ръцете си и имитирал, че гали гърдите на актрисата. Защитата на вестника твърди, че с действията си Ръш се подигравал на актрисата, възползвайки се от нейното уязвимо състояние по начин, по който \"само перверзник би се държал\". Към обвиненията срещу актьора са включени и още няколко случая, между които докосване на долната част на гърба на Норвил под ризата й, правене на сексуални жестове пред нея, както и писането на съобщение до нея шест месеца след края на продукцията, в което актьорът признавал, че мисли за нея \"повече, отколкото е социално приемливо\". Адвокатите на актьора настояват документите да не се вземат предвид от съда, тъй като обвиненията не са прецизирани и липсват обяснения защо те рязко се отличават от твърденията, изложени от защитата на вестника по-рано. Предишната защита на вестника беше отхвърлена от съда с аргумента, че е \"недостатъчна, неясна и непрецизна\". Така делото беше забавено със седем седмици, докато адвокатите на вестника подготвят нова защита. \"Господин Ръш страда от продължителна травма заради съдебния процес и повдигнатите обвинения и закъснението от седем седмици може би не е от голямо значение за \"Нюз лимитид\" (собствениците на вестника - бел. ред.), но е от голямо значение за него\", каза адвокатът в съда миналата седмица.", "date": "2018.08.13", "title": "Джефри Ръш отрича обвиненията в \"неподходящо поведение\""}
{"url": "https://www.dnevnik.bg/ot_vas/novini_ot_vas/2018/08/13/3295383_rumunskite_protesti/", "text": "На площад''Виктория'' беше спряно автомобилното движение.", "date": "2018.08.13", "title": "Румънските протести"}
{"url": "https://www.dnevnik.bg/bulgaria/2018/08/13/3295468_bencho_benchev_ne_poluchi_obvinenie_zaradi_zaetiia_mu/", "text": "Неявяването на адвоката на зам.-председателя на Общинския съвет в Бургас Бенчо Бенчев попречи да му бъде повдигнато обвинение. Това обясниха от прокуратурата за \"Дневник\". \"Не мога да дойда\" - това е заявил защитникът на Бенчев. Той е призован отново и утре, като говорителят на апелативната прокуратура Йовита Григорова отказа да \"изпада в хипотези\" докога общинарят от БСП и адвокатът му могат да разиграват прокуратурата и да отлагат повдигането на обвинение. \"Нека да видим утрешният ден какво ще ни покаже\", заяви прокурорът. Очаква се на Бенчев да бъде повдигнато обвинение за укриването на сочения за ръководител на престъпна група Димитър Желязков, известен като Митьо Очите. Той беше задържан в хотелска стая в Истанбул. В момента е под стража в Турция, като се очаква да бъде екстрадиран в България, където да бъде изправен пред съда. В петък спецпрокуратурата възложи на Националната агенция за приходи (НАП) и МВР проверка на дружество \"Аркус-сигурност Бургас\" и свързаните с него хора и фирми. Проверката се възлага във връзка с разследване на организирана престъпна група за рекет, телесни повреди, разпространение на наркотици. По делото към наказателна отговорност са привлечени 10 души, съобщиха в петък от прокуратурата. На 2 август при спецакция в област Бургас бяха задържани общо 19 души, за които имаше данни, че са свързани с организираната престъпна група на Димитър Желязков. Задържани под стража обаче останаха петима. Един от основните участници в скандала е общинският съветник Бенчо Бенчев. Бившият депутат от ДПС Несрин Узун също е сред задържаните. От всички с обвинения в неизвестност е само общинският съветник от Несебър Пейко Янков, който се издирва с червена бюлетина.", "date": "2018.08.13", "title": "Бенчо Бенчев не получи обвинение заради заетия му адвокат"}
{"url": "https://www.dnevnik.bg/evropa/2018/08/13/3295471_planut_na_banun_da_obedini_populistite_v_es_shte_se/", "text": "Съпредседателят на \"Алтернатива за Германия\" Александър Гауланд заяви, че интересите на европейските крайнодесни партии варират твърде много, за да бъдат обединени от проекта на Стив Банън, бивш главен стратег и съветник на американския президент Доналд Тръмп, предаде \"Дойче веле\". Планът на Банън  е да обедини европейските популистки и крайнодесни партии преди изборите за Европейски парламент през май догодина. \"Ние не сме в Америка. Интересите на антисистемните партии в Европа са доста различни\", каза Гауланд. През юли Банън обяви, че е създал базирана в Брюксел организация, наречена \"Движението\", за да съветва и координира крайнодесните партии и политически групи преди европейските избори догодина. Въпреки че другият съпредседател на партията Алис Вейдел се срещна с Банън, Гауланд каза, че не вижда начин германските крайнодесни популисти да си сътрудничат с общоевропейско движение. \"Алтернатива за Германия\" в момента поддържа близки контакти с австрийската дясна Партия на свободата. Бившият й лидер Фрауке Петри се опита да изгради връзки с френския Национален фронт, предвождан от Марин льо Пен, и с холандската Партия на свободата на Герт Вилдерс. Тези съюзи обаче не се увенчаха с успех, а Петри напусна партията, за да създаде свое политическо движение. \"Алтернатива за Германия\" в момента е най-голямата опозиционна партия в германския парламент. Според проучване тя разполага с 16% подкрепа. \"Алтернатива за Германия\" спечели 12.6% от гласовете на националните избори през септември, което я превърна в третата по големина партия.", "date": "2018.08.13", "title": "Планът на Банън да обедини популистите в ЕС ще се провали, смята \"Алтернатива за Германия\""}
{"url": "https://www.dnevnik.bg/bulgaria/2018/08/13/3295421_do_dni_mvr_shte_obiavi_turg_za_centraliziranata/", "text": "Тази седмица МВР ще обяви обществена поръчка за изграждане на централизирана система за издаване на новите лични документи с чип. До края на 2019 г. пък се очаква държавата да издава вече лични карти и паспорти с биометрични данни. Това заявява зам. вътрешният министър Красимир Ципов в интервю за в. \"24 часа\". Той припомня и хронологията на законовата промяна за въвеждане на лични документи с биометрични данни. \"С промените в Закона за българските лични документи и според Закона за електронната идентификация, и двата приети през 2016 г., бе предвидено ново поколение лични документи. Още през 2016 г. предприехме действията, за да подготвим условията за т.нар. централизирана персонализация на българските лични документи. През септември 2017 г. Министерският съвет одобри този централизиран модел. В момента на 30 места се персонализират всички видове български лични документи ­- паспорт, лична карта, свидетелство за управление на МПС, и различните видове разрешения за пребиваване на чужденци и граждани на държави - членки на ЕС. Това доведе до необходимостта да подготвим документацията за обществена поръчка за изграждане на централизирана система за персонализация и за доставка на техническо оборудване за тази нова система - процедура, която ще обявим тази седмица\", заявява Ципов. Изработването на документите - в София, получаването им - в най-близката полиция Той обяснява още, че и след 2019 г. заявленията ще се подават и документите ще се получават, както досега - в районното управление, което е най-близо до искащия нов личен документ, но той ще се изработва в София и ще се транспортират обратно до съответното населено място. По думите на Ципов българското законодателство е изпреварило европейското. И докато на ниво ЕС законодателните инициативи започват сега, България е направила нужната промяна за въвеждане на документи с чип през 2016 г. Той обяснява, че сред законодателните предложения на съюза е регламент за повишаване на сигурността на личните документи на гражданите на съюза и на документите за пребиваване, издавани на гражданите на ЕС и членовете на техните семейства, който предвижда именно наличието на задължителни биометрични данни в личните карти. Биометричните данни в помощ на борбата с тероризма и организираната престъпност \"Последните изследвания на индекса Henely Passport за 2018 г. показаха, че с български паспорт може да се пътува в 169 държави по света свободно, без виза. В контекста на променената международна среда за сигурност след терористичните актове през последните години на територията на европейските държави и засиления миграционен натиск обаче документите за самоличност се превърнаха в ключов елемент от защитата на националната ни сигурност, който може ефективно да подпомогне противодействието както на тероризма, така и на международната организирана престъпност, а също така и за ограничаване на засиления миграционен натиск\", коментира още въвеждането на документи с чип Ципов. С въвеждането на централизирана система за издаване на документи МВР очаква по­-високо ниво на сигурност на производството на документите, като то ще бъде съсредоточено физически на едно място, където ще могат да бъдат приложени всичките модерни методи за защита на помещението, контрол на достъпа до работните места, видеонаблюдение, по-­защитена и надеждна структура на производство на документите за самоличност, коментира зам. вътрешният министър. \"Ще се подобри ефективността на работа на обслужващия персонал, като ще се създаде възможност за по­-тясна специализация и за намаляване на броя на този персонал. В момента имаме 30 центъра за персонализация, в които работят около 200 души, а щатът за всички тези центрове е близо 300. Сега тази бройка ще бъде намалена няколко пъти, като служителите, които в момента се занимават с тази дейност, няма да бъдат освобождавани. Те ще бъдат пренасочени към други административни услуги, предлагани от МВР\", казва той. ­ С въвеждането на новите лични карти хората ще преминават граничните проверки на летищата през т.нар. електронни гейтове, обяснява още Ципов. На въпроса дали ще може да се гласува с новите лични карти зам.-вътрешният министър коментира: \"Ето, сега ЦИК иска въвеждането на електронния идентификатор, за да получат българите възможност да гласуват през компютъра си. ­ Ние ще осигурим националната схема за електронна идентификация. Но гласуването освен през личните карти би могло да се случи и през друг носител. Когато се обсъждаше Законът за електронната идентификация, имаше идеи това да е здравноосигурителната карта, също с чип, или банкова карта. Нашите очаквания са тази част от обществената поръчка да бъде приключена най-­бързо, защото тази информационна система трябва да създаде условия за широко разпространение на електронната идентификация.\" ­ Допълва, че с новите лични документи през електронната идентификация ще могат да се ползват всякакви електронни административни услуги, и дава пример - в момента българските граждани плащат данъците си през интернет страницата на НАП, като от НАП издават персонален идентификационен код. \"Би могло да се мисли личните карти с електронен носител да се ползват за плащане на данъците и таксите по този начин. И всякакви други подобни електронни услуги, които държавата предоставя. Това може сериозно да облекчи административното обслужване\", коментира той. Етапи за въвеждане на новата централизирана система Трите етапа, през които ще премине изграждането на централизирана система за персонализация, са: - строителство на нова сграда, в която ще се помещава този национален център за персонализация към МВР и за предоставяне на административни услуги - доставките на най­-новото техническо оборудване на пазара - изграждане на национален автоматизиран информационен фонд \"Български лични документи\", където данните на всеки гражданин, на когото се издава нов документ или му се подменя изтекъл, да бъдат защитени възможно най-­добре, коментира Ципов. Идеята е новата сграда да бъде построена в имот на Академията на МВР в непосредствена близост до летището. \"Така, ако гражданинът има нужда от спешно издаване на документ за самоличност, ще си подаде заявлението в районното управление или в областната дирекция и ако пътува - на път за летището ще мине през центъра и ще получи готовия документ. Ще запазим всички изисквания към предоставяните услуги, няма да има промяна. Остават 3 вида услуги ­ - обикновена, бърза и експресна. Може да има промяна в експресната, която сега е \"до 8 часа\". Идеята е да увеличим времето на издаване на \"от 12 до 24 часа\", защото в крайна сметка готовият документ, който ще бъде произведен в София, трябва да стигне в съответното населено място\", обяснява Ципов. Той допълва, че МВР предвижда възможност да се издават паспорти с валидност от 10 години, което би увеличило страниците на документа от 32 до 48 страници. Нови лични карти за обвиняеми, подсъдими и служители на НАТО \"Ще има и още два нови вида документи - лична карта за пребиваване на служител на НАТО и временна карта за самоличност, която ще създаде условия да не се отклоняват от правосъдие лица с наложени мерки за процесуална принуда по смисъла на НПК\", обяснява Ципов. Целта на втория нов документи е да се блокира всякакъв риск обвиняеми и подсъдими да напуснат страната. В Закона за българските лични документи ще бъде уредено, че ще им се отнема личната карта и ще се издава временна, която ще е абсолютно идентична на редовната им, но в нея ще е кодирана забрана за напускане на страната. За това преди време съобщи и вътрешният министър Валентин Радев  при изслушване в ресорната парламентарна комисия . Стремежът на МВР е да няма промяна в таксите при издаването на новите документи \"Очакваме на процедурата по Закона за обществените поръчки да се явят всички сериозни европейски компании и че ще има минимум 7 или 8 кандидата, които сега произвеждат документите за самоличност на повече от 2/3 от държавите - ­ членки на ЕС. С одобрените идейни проекти предвиждаме под формата на защити в паспорта и картата да се включат сюжети от тракийското наследство като Панагюрското или Рогозенското съкровище, антични сгради от Пловдив, Несебър и други, елементи от Златната църква във Велики Преслав или Царевец в Търново, възрожденски сюжети и къщи, включително и по­-съвременна архитектура като сградите на Народния театър \"Иван Вазов\" и БАН. Кои обаче от тези елементи ще залегнат във вече утвърдените образци ще видим. Това ще стане с решение на Министерския съвет, когато стартира производството на новото поколение документи. Очакваме, ако стартира тази седмица, процедурата да приключи в края на тази или в началото на следващата година. Предвиждаме преходен етап за преминаване от децентрализирана към централизирана система за персонализация, който ще е до 18 месеца. В този период ще може да се построи сградата, да се достави оборудването, да се изгради новата автоматизирана информационна система, която да съхранява данните на гражданите. Така че моите очаквания са най­-късно в края на 2019 г. да започнем издаването на новите документи за самоличност. От друга страна, осигурихме до есента на 2020 г. издаването на документи за самоличност по сегашната децентрализирана система\", обяснява Ципов. Накрая той казва: \"По силата на действащия закон категорично няма задължение документите да бъдат подменяни преди изтичането на срока им за валидност. Идеята е да подготвим новата система за издаването им и да започне експлоатацията ѝ. И това ще стане точно когато започва пикът на подмяна на документите за самоличност през 2020 г.\"", "date": "2018.08.13", "title": "До дни МВР ще обяви търг за централизираната система за лични карти с чип"}
{"url": "https://www.dnevnik.bg/sport/2018/08/13/3295506_levski_otreche_da_dulji_pari_na_shkolata_na_stoichkov/", "text": "Левски\" отрече твърденията, че дължи пари на школата на Христо Стоичков в Испания. Тази сутрин в много от българските медии се появи информация, че академията \"Стоичков\" е сезирала УЕФА за неполучени 100 хиляди евро от трансфера на Божидар Краев в \"Мидтлиланд\". Тя беше публикувана първо във в. \"Труд\", който цитира каталунското издание \"Спорт\". Според публикацията българският клуб дължал пари по правилото за солидарност към родните клубове при бъдещи трансфери. \"Спорт\" дори твърди, че собственикът на \"Левски\" Спас Русев бил информиран от Стоичков преди няколко месеца и \"демонстрирал предразположеност да разреши този казус\". \"Трансферът на Божидар Краев в системата за трансфери на ФИФА е затворен и като част от този процес не са регистрирани финансови задължения на \"Левски\" към трети страни. Информацията, изнесена в горецитираната публикация, е поредната фалшива новина, свързана с нашия клуб\", заявиха от клуба на официалния си сайт. Краев е преминал през няколко детско-юношески школи в кариерата си. Той прави първите си стъпки в родния си град Враца в школата на \"Ботев\", където игра до 2008 г. Тогава атакуващият футболист замина за академията на Стоичков във Вияфранка по програмата за млади таланти на \"Жилет\". През 2010 г. Краев се завърна в България и заигра в школата на \"Чавдар\" (Етрополе). Последва още един кратък престой в \"Ботев\", преди в началото на 2013 г. той да премине в школата на \"Левски\". През юли 2014 г., когато беше на 17 години, Краев дебютира за първия отбор на сините. Миналото лято атакуващият полузащитник беше продаден  на датския шампион \"Мидтиланд\" срещу 400 хиляди евро.", "date": "2018.08.13", "title": "\"Левски\" отрече да дължи пари на школата на Стоичков в Испания"}
{"url": "https://www.dnevnik.bg/sviat/2018/08/13/3295470_gurciia_vrushta_registracionni_tabeli_na_niakoi_putni/", "text": "Шофьорите, чиито регистрационни табели са били конфискувани за дребни нарушения до миналия петък, могат да си ги получат преди 15 август, пише \"Камитерини\". Причината е в празника Успение Богороднично, на 15 август, заради който се очаква стотици хиляди гърци да заминат на почивка. Получаването на табелата ще е възможно след заплащане на глобата. Решението означава, че няма да е необходимо при леките нарушения като незаконно паркиране и нарушаване на забрани за спиране и паркиране извършителите да чакат 20 дни, преди да могат да си вземат табелите (това е предвиденият срок, за който те се отнемат). То не се отнася за случаи като шофиране след употреба на алхокол, превишена скорост, преминаване на червен светофар или шофиране без застраховка. Според \"Катимерини\" ранното връщане на табелите няма да е възможно и за паркиралите на места, предназначени за хора с увреждания.", "date": "2018.08.13", "title": "Гърция връща регистрационни табели на някои пътни нарушители заради празниците"}
{"url": "https://www.dnevnik.bg/sviat/2018/08/13/3295521_vurhovniiat_vodach_na_iran_zabrani_preki_pregovori_sus/", "text": "Върховният водач на Иран аятолах Али Хаменей каза, че забранява всякакви преки преговори между представители на ислямската република и Съединените щати, предаде \"Ройтерс\". \"Забранявам да се провеждат каквито и да било преки преговори с Америка... Америка никога не остава вярна на обещанията си по време на преговори... само дава празни обещания... и никога не отстъпва от целите си за преговори\", каза Хаменей по телевизията. В края на юли президентът на САЩ Доналд Тръмп каза, че е  готов на среща с иранския си колега  Хасан Рохани без предварителни условия, но Техеран отхвърли идеята. Хаменей също така обвини правителството в лошо икономическо управление и заяви, че то трябва да предприеме по-ефективни действия, за да помогне на Иран да издържи на новите наложени от САЩ санкции. \"Лошото икономическо управление на правителството тежи на обикновените иранци повече от санкциите\", заяви Хаменей, цитиран от иранската държавна телевизия в първата си реакция на повторното налагане на американските санкции. \"Не го наричам предателство, а голяма грешка в управлението\", добави той. \"С по-добро управление и планиране можем да издържим на санкциите и да ги преодолеем\", подчерта Хаменей. Без промяна в политиката Миналия вторник Вашингтон  наложи отново сурови санкции  срещу Техеран и Тръмп  заплаши да накаже  чуждестранни предприятия, които продължат да  работят в ислямската република . Иранските власти определят санкциите като едностранно решение на САЩ. Иранският риал загуби близо половината от стойността си от април досега, припомня ДПА, цитирана от БТА. През последните седмици хиляди иранци протестираха срещу спада на курса на риала, рязкото поскъпване на някои хранителни продукти и корупцията. Протестите в Иран често започват с лозунги срещу високите цени и липсата на работни места, но бързо се превръщат в антиправителствени протести, отбелязва \"Ройтерс\". Никакви мерки обаче няма да променят политиката на Техеран в Близкия изток, каза преди малко външният министър на страната Мохамад Джавад Зариф в интервю за катарската \"Ал Джазира\".", "date": "2018.08.13", "title": "Върховният водач на Иран забрани преки преговори със САЩ"}
{"url": "https://www.dnevnik.bg/bulgaria/2018/08/13/3295511_kratki_novini_caceva_iska_odobrenie_ot_sudebnata_vlast/", "text": "Кратки новини\" е рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани. Кола е блъснала автобус на \"Хемус\", няма пострадали Катастрофа е станала на магистрала \"Хемус\" при разклона за Каспичан, съобщи БНР. Лек автомобил, който се движил в посока Варна, е застигнал и ударил отзад пътнически автобус. Няма данни за пострадали хора, нанесени са сериозни материални щети. От агенция \"Пътна инфраструктура\" съобщиха, че движението по в участъка се извършва само в изпреварващата лента и се контролира от пътна полиция. Около 20 души демонстрираха подкрепа за Десислава Иванчеа Пред Министерския съвет се събра поредният протест в подкрепа на обвинената в корупция кметица на столичния район \"Младост\", съобщи Би Ти Ви. Събралите се настояват за освобождаването ѝ, както и за самоотвод на прокурорите, изготвили обвинителния акт срещу нея. Преди две седмици Иванчева влезе в болница. Бившият кмет  беше окована в пранги , което възмути обществеността и доведе до промяна в правилата за конвоиране. Затворени са два е-магазина предлагали фалшификати на световни марки ГДБОП затвори интернет сайтовете  www.chantichki.com  и  www.chantichki.bg , предлагали за продажба фалшиви стоки на известни марки. Освен онлайн същите стоки се продавали и в магазини в Слънчев бряг. Иззети са над 600 артикула, носещи отличителните белези на марките \"Louis Vuitton\", \"Michael Kors\", \"Guess\", \"Disney\", \"Puma\", \"HUGO BOSS\", \"Nike\", \"Adidas\" и други. Книжките на 78 шофьори са отнети през уикенда заради неплатени глоби В рамките на операцията за контрол по основните пътни направления през събота и неделя са проверени 6636 моторни превозни средства и 7535 водачи и пътници, съобщиха от МВР. Издадени са 3974 фиша и 1024 акта за установени административни нарушения. В рамките на операцията през двата почивни дни са констатирани 6298 нарушения на скоростните режими. На 245 водачи са издадени заповеди за принудителни административни мерки, а на 78 са отнети книжките, заради неплатени глоби. На място полицейските служители са връчили 462 електронни фиша. Цачева иска одобрение от съдебната власт за новите правила за конвоиране  Работната група, създадена със заповед на директора на Главна дирекция \"Изпълнение на наказанията\" към Министерството на правосъдието, за изготвяне на Правилата за условията и реда за осъществяване на конвойна дейност приключи работа в петък. Още същия ден проектът на правилата е изпратен за становища до Върховната касационна прокуратура, Върховния касационен съд и Върховния административен съд. След получаването им правилата ще бъдат утвърдени от министъра на правосъдието. Работата по промяната започна след отвеждането на бившия кмет на столичния район \"Младост\" Десислава Иванчева от ареста в болницата, окована с белезници на ръцете, краката и колан през кръста. ", "date": "2018.08.13", "title": "Кратки новини: Около 20 души демонстрираха подкрепа за Десислава Иванчеа"}
{"url": "https://www.dnevnik.bg/evropa/2018/08/13/3295520_vuv_franciia_butilkite_ot_reciklirana_plastmasa_shte/", "text": "Франция планира да направи бутилките от рециклирана пластмаса по-евтини от тези от новопроизведена пластмаса и ще затегне регулациите за употребата на продукти, изработени от този материал, заяви държавният секретар в министерството на околната среда Брюн Поарсон, цитирана от \"Ройтерс\". По думите й правителството планира също така да увеличи данъците за сметищата и да намали ДДС върху дейностите по рециклиране. Поарсон обясни, че за да насочи повече пластмаса към рециклиране, Франция ще въведе система от намаления и възнаграждения на стойност до 10% от цената на продукта. \"Утре, когато има избор между две бутилки - едната, направена от рециклирана пластмаса, а другата не - първата ще бъде по-евтина\", допълни тя. Поарсон не даде конкретен график, но каза, че в началото на 2019 г. правителството ще представи допълнителни и специфични мерки срещу замърсяването с пластмаса. През 2016 г. предишното френско социалистическо правителство прие забрана на пластмасовите сламки, чаши и чинии от януари 2020 г., но центристкото правителство на президента Еманюел Макрон отхвърли предложенията за въвеждане на депозит за пластмасови бутилки, каквото направиха някои европейски държави. Попитана дали е достатъчно да се разчита на добрата воля на промишлеността, за да се постигне целта на Макрон за 100% рециклиране на пластмасата до 2025 г., Поарсон отговори, че твърде бързото налагане на новите регулации ще доведе до защитни реакции. \"Ако до две години няма напредък, ще въведем регулация\", допълни тя. Франция рециклира едва 25.5% от отпадъците от пластмасови опаковки, с което заема второто място сред най-зле представящите се в Европа в това отношение.", "date": "2018.08.13", "title": "Във Франция бутилките от рециклирана пластмаса ще са по-евтини"}
{"url": "https://www.dnevnik.bg/sport/2018/08/13/3295463_andrei_gridin_probiaga_uspeshno_220_km_v_obikolka_na/", "text": "Ултрамаратонецът Андрей Гридин завърши успешно 220-километровото си предизвикателство, с което направи цялостна обиколка на Софийското поле. Той пробяга дистанцията, която беше с повече от 6000 метра денивелация, за два дни. Предизвикателството премина по  новоустановеното трасе на вело- и беговия пробег \"Софийски манастири\" , който включва 25 манастира по пътя си. Състезанието ще се проведе от 14 до 16 септември, като бягането на Гридин имаше за цел да привлече вниманието към събитието. След финала Гридин заяви, че горещото време е затруднило максимално придвижването му по трасето. \"Всичко зависи от времето. Ако е такова време като днес и вчера, е много тежко. Във втората част почти няма чешми, рекички и трябва да носиш много вода със себе си. (Обиколката) Мина екстра. Надявах се да е по-бързо, но горещото време ме изтощи много\", каза бившият национал по ски бягане пред  ski.bg . Състезателят започна бягането си от Бонсови поляни в петък в 8.03 часа и финишира в събота в 22.20. През първия ден Гридин измина 107 км за 13.24:33 часа и през втория бяга още 15.39:25 часа. \"Софийски манастири\" е част от проекта \"София 2018 - Европейска столица на спорта\" за промотиране на спорта чрез изкуството, историята и националните ценности като начин за провокиране на амбицията за себедоказване, основен мотиватор и двигател за спортното ежедневие на всеки. Досега бяха организирани осем фотоизложби, четири кинофестивала, два вело- и бегови пробега \"Софийски манастири\", конкурси за млади автори и фотографи, три велокарнавала и велошествия из града, се казва в съобщението на организаторите.", "date": "2018.08.13", "title": "Андрей Гридин пробяга успешно 220 км в обиколка на Софийското поле"}
{"url": "https://www.dnevnik.bg/sviat/2018/08/13/3295542_merkel_i_putin_se_sreshtat_za_vtori_put_tazi_godina/", "text": "Германският канцлер Ангела Меркел и руският държавен глава Владимир Путин  ще се срещнат  в събота в замъка \"Мезеберг\", близо до Берлин. Това съобщи говорител на германското правителство. Те ще обсъдят войната в Сирия, насилието в Източна Украйна и въпроси на енергетиката. Двамата  се срещнаха за последно в руския курорт Сочи  през май тази година, а Меркел и външният министър Хайко Маас бяха посетени от колегата на Маас Сергей Лавров в Берлин през юли. С него бе и началникът на генералния щаб на армията Валерий Герасимов.", "date": "2018.08.13", "title": "Меркел и Путин се срещат за втори път тази година"}
{"url": "https://www.dnevnik.bg/sviat/2018/08/13/3295547_muj_be_arestuvan_za_napadenie_sreshtu_turskoto/", "text": "Мъж бе арестуван, след като е хвърлил в събота вечерта флакони за пръскане на боя и бутилки със запалителна течност по турското консулство в Амстердам, предизвиквайки малък пожар в градината му. Това съобщи Холандската радиопредавателна корпорация, цитирана от \"Ройтерс\". Никой не е пострадал при инцидента.  Според турския консул Толга Оркун извършителят е 34-годишен холандец. Холандската полиция не разкри националността на мъжа, нито възможния мотив, но потвърди, че арестът е бил извършен малко след инцидента. Оркун каза, че мъжът е хвърлил три самоделни устройства. На кадри от охранителните камери се виждало как две от тях - спрейове с боя, залепени с тиксо за бутилки с \"коктейли Молотов\" - не се запалват. Третото - отново бутилка със запалителна течност - е предизвикало пожара в градината, обясни дипломатът./ БТА", "date": "2018.08.13", "title": "Мъж бе арестуван за нападение срещу турското консулство в Амстердам"}
{"url": "https://www.dnevnik.bg/sviat/2018/08/13/3294637_ubiistvo_na_frenskiia_ljubovnik_ili_zakon_sreshtu/", "text": "Докато в България все още разпалено се дискутира  решението на Конституционния съд за Истанбулската конвенция , Франция е в разгара на друг обществен дебат, свързан с правата на жените. Всъщност това се оказа сблъсък между реформи и културни стереотипи. На 2 август френският парламент окончателно  прие законопроект срещу сексуалното и сексистко насилие . Текстът дефинира като незаконни и предвижда глоби за подсвиркванията и вербалните прояви на сексизъм на публични места.  Законопроектът беше одобрен броени дни след като  запис от охранителна видеокамера  на заведение в Париж предизвика шок и широко обществено възмущение. На него се вижда как мъж удря в лицето с юмрук 22-годишната студентката Мари Лагер, след като тя го предизвиква за това, че той ѝ подвиква сексистки коментари на улицата. След като видеото бе гледано над 8 милиона пъти и предизвика разгорещени коментари, Лагер създаде собствен уебсайт, в който жертвите на сексуален тормоз могат да споделят преживяванията си. Вълната от реакции на шокиращото с внезапната си бруталност нападение стана катализатор за окончателното приемане на законопроекта срещу сексуалното и сексистко насилие. В отговор на запитване за коментар по случая френският държавен секретар за равенството между мъжете и жените Марлен Шиапа цитира именно предстоящото гласуване на законопроекта. \"Сексуалният тормоз на улицата досега не беше наказван. Отсега нататък ще бъде\", каза тя пред радио \"Европа 1\".  Текстът беше одобрен на второ четене още същата седмица. Според една от новите наредби хората, които системно \"подсвиркват\" и отправят сексистки коментари на улицата и в градския транспорт, могат да бъдат глобени на място до 750 евро (1500 лв.). Наказанията ще влязат в сила от септември тази година.  Законопроектът също увеличава максималните присъди за сексуални престъпления и  разширява дефиницията в криминалното право за изнасилване на дете . В допълнение, непълнолетните жертви на изнасилване ще имат до 30 години след навършване на 18-годишна възраст, за да подадат жалба, удължавайки давността на този тип престъпления с 10 години.  Затягането на законите срещу сексуалните престъпления и злоупотреби, особено тези с непълнолетни, беше едно от предизборните обещания на френския президент Еманюел Макрон. Въпреки че законопроектът беше съгласуван със Сената и приет почти единодушно - без гласове \"против\" и само 8 гласа \"въздържал се\" - лявата и дясната опозиция изразиха съмнения за ефективността му. Според критиците внесените промени не са достатъчно съществени, за да гарантират по-добър контрол и наказуемост на сексуалното насилие и в крайна сметка са повече думи, отколкото действия.  Още преди да е влязъл в сила, новият закон беше разкритикуван и от някои феминистки групи и организации. Каролин де Хаас, известна френска феминистка и активист, го нарече \"огромно разочарование\". \"Еманюел Макрон твърдеше, че равенството между половете ще е главната кауза на мандата му, но на практика е само въздух и пиар, а това е специалитетът на президента\", каза тя пред британския вестник \"Телеграф\". Според нея и досегашните закони за защита на жените от насилие са добри, но не се прилагат достатъчно.  Полицейските служители също са скептични за приложимостта на нормативния акт. Според Линда Кебаб от Unité SGP Police да докладваш на полицай, че са те тормозили или обидили на улицата, е като да му кажеш, че току-що моторист е минал на червено: ще се съгласи с теб, че това е лошо, но без да е хванал нарушителя в действие, не може да направи нищо. Някак се забрави, че макар и сексуалният тормоз и сексизмът на улицата да бяха основен обект на дискусия около приемането на законопроекта, първоначалната причина за създаването му беше борбата с насилието над непълнолетни. През 2017 няколко случая, в които мъже, правили секс с 11-годишни момичета, не бяха осъдени за изнасилване на дете, разтърсиха Франция и разделиха общественото мнение.  В Белгия например всеки полов акт между на пълнолетен с дете под 15 години по дефиниция е извършен без съгласието на непълнолетното лице, тъй като се приема, че то не е в състояние свободно и осъзнато да даде съгласието си. Във Франция това се смята единствено за \"сексуално посегателство\", но не и за изнасилване.  По-ранна версия на приетия на 2 август законопроект въвеждаше автоматичната квалификация като изнасилване на всеки сексуален акт с непълнолетни под 15-годишна възраст, но впоследствие това отпадна от окончателния текст. Въпреки това новият закон увеличава наказанието за сексуално посегателство над дете и предвижда присъда за изнасилване на дете, но жертвата трябва да докаже, че върху нея е оказан натиск, насилие или заплаха.  Някои критици на законопроекта се обявиха срещу впоследствие отпадналото налагане на минимална възраст за съгласие, както и срещу наказателните мерки за сексизма на улицата, тъй като това щяло да \"сложи край на френската романтика\".  Тази съпротива на част от френското общество срещу налагането на по-строги мерки срещу сексуалния тормоз разкрива дълбоко заложени културни стереотипи за сексуалните отношения, казва Джоан Скот, професор по интелектуална и културна история в \"Принстън\". Според нея французите имат специфично разбиране за l’art de la séduction (изкуството на съблазнението), което е дефиниращ културен елемент в половите отношения и стереотипи.  Културно определящите представи за френската сексуална освободеност и стереотипът за \"съблазнителния френски любовник\" са широко разпространени във френското изкуство и в частност във френското кино. Именно затова във Франция тръгналото от англосаксонските страни международно движение срещу сексуалния тормоз #MeToo среща значителна съпротива. През януари повече от 100 жени, сред които и известната френска актриса Катрин Деньов, публикуваха отворено писмо във вестник \"Монд\", в което критикуват инициативата #MeToo и френския ѝ еквивалент #BalanceTonPorc. Според тях всичко това несправедливо осъжда опитите на мъжете за флирт на работното място.   Само преди няколко месеца един от най-известните на международната сцена съвременни френски режисьори, Люк Бесон, беше обвинен в изнасилване и сексуален тормоз от няколко жени, сред които и 27-годишната актриса Санд ван Рой. Въпреки че тя подаде иск в съда и сподели историята си пред френски и международни медии, случаят получи значително по-малко обществено внимание от този на американския продуцент  Харви Уайнстийн , станал катализатор за движението #MeToo. За разлика от жертвите на холивудския филмов магнат обвинителките на Люк Бесон не получиха публична подкрепа от нито една влиятелна личност във френската киноиндустрия.  Макар Франция да е сред първите страни, подписали и ратифицирали Истанбулската конвенция, три четвърти от французите трудно правят разликата между флиртуването и сексуалния тормоз, показва  проучване на  , независим административен орган, отговарящ за защитата и промотирането на човешките права. Обявявайки за незаконни нежеланите сексуални намеци на улицата, новият закон се стреми да постави ясна граница между съблазнението и тормоза. Инициаторката на законопроекта Марлен Шиапа заяви, че целта му е да спре толерирането на сексуалното насилие във френското общество, а не \"да убие културата на френския любовник\".", "date": "2018.08.13", "title": "Убийство на френския любовник, или закон срещу сексуалното насилие"}
{"url": "https://www.dnevnik.bg/bulgaria/2018/08/13/3295556_izdirvaniiat_ot_grupata_na_mityo_ochite_se_predade_sam/", "text": "Общинският съветник от Несебър Пейко Янков, който бе издирван повече от 10 дни като част от бандата на Димитър Желязков, известен като Митьо Очите, се е предал сам в полицията.  Той вече е обвинен за участие в организирана престъпна група за рекет, телесни повреди и наркоразпространение, съобщи пресцентърът на държавното обвинение. Днес Янков се е явил с адвокат в сградата на ГДБОП в София, обясни временният шеф на спецпрокуратурата Даниела Начева пред \"Дневник\". Обвинението му беше повдигнато вече неприсъствено, но днес е привлечен към наказателна отговорност и лично. Прокуратурата пък е внесла в спецсъда искане за най-тежката мярка за неотклонение - \"задържане под стража\". Делото ще бъде разгледано на 15 август.  Пейко Янков е втори мандат общински съветник от партия \"Сила\" и развива бизнес с хотели и казина. Син е на застреляния през 2007 г. Димитър Янков - един от най-­големите приватизатори в туристическия бранш, припомня \"24 часа\". Днес работните ангажименти на адвоката  на общинския съветник от БСП в Бургас Бенчо Бенчев отложиха повдигането на неговото обвинение, което се очаква да е за укриването на Желязков. Той беше задържан в хотелска стая в Истанбул. В момента е под стража в Турция, като се очаква да бъде екстрадиран в България, където да бъде изправен пред съда. По делото към наказателна отговорност са привлечени 10 души, съобщиха в петък от прокуратурата. На 2 август при спецакция в област Бургас бяха задържани общо 19 души, за които имаше данни, че са свързани с организираната престъпна група на Димитър Желязков. Задържани под стража обаче останаха петима. Един от основните участници в скандала е общинският съветник Бенчо Бенчев. Бившият депутат от ДПС Несрин Узун също е сред задържаните.", "date": "2018.08.13", "title": "Издирваният от групата на Митьо Очите се предаде сам"}
{"url": "https://www.dnevnik.bg/biznes/2018/08/13/3295563_bulgarsko_it_reshenie_za_biznes_razuznavane_poluchi/", "text": "Българската компания за обработка и анализ на данни A Data Pro завоюва три отличия в международния конкурс за постижения в бизнеса Stevie Awards 2018.", "date": "2018.08.13", "title": "Българско IT решение за бизнес разузнаване получи международен приз"}
{"url": "https://www.dnevnik.bg/photos/2018/08/13/3295345_fotogaleriia_godina_sled_nasilieto_v_sharlutsvil/", "text": "Хиляди излязоха на ляв контрапротест във Вашингтон година след шествията в град Шарлътсвил, свикани под мотото \"Да обединим десницата\", където протестираща срещу расизма жена бе убита от крайнодесен, хвърлил се с автомобила си срещу контрапротестиращите. Няколко десетки националисти излязоха на по-малобройна от очакваното демонстрация във Вашингтон, съобщи ДПА.", "date": "2018.08.13", "title": "Фотогалерия: Година след насилието в Шарлътсвил"}
{"url": "https://www.dnevnik.bg/sviat/2018/08/13/3295524_gjulen_raketi_i_boi_vuv_vashington_-_za_kakvo_sporiat/", "text": "Напрежението между Турция и САЩ нараства още от неуспелия опит за преврат и допълнително се покачи, след като американският президент Доналд Тръмп  удвои митата върху вноса на метали  от Турция. Това само повиши натиска върху турската лира, която достигна рекордно ниска в последните години стойност,  надхвърляйки за кратко  7 лири за долар. Причината за проблемите между Анкара и Вашингтон обаче далеч не е една. От реакцията след опита за преврат през 2016 г. през политиката в Сирия и инцидент във Вашингтон - поне 6 въпроса, подбрани от \"Ройтерс\", са в основата на раздора. Турският външен министър каза, че Анкара вече е направила \"достатъчно\", за да изглади противоречията по тях. Скандалът с Халкбанк и санкциите срещу Иран През май Съединените щати  осъдиха Мехмет Хакан Атила , турски гражданин и банкер в държавно контролираната Халкбанк, на 32 месеца в затвора. Атила бе признат за виновен, че е участвал в престъпна схема за заобикаляне на санкциите срещу Иран. Това се случи, след като прокуратурата обвини Атила, че е заговорничил с търговеца на злато Реза Зараб и други, за да избегне санкциите. Зараб се призна за виновен и се съгласи да сътрудничи на властите, но замеси и имената на високопоставени турски политици - включително на сегашния  президент Реджеп Тайип Ердоган  (повече за схемата, която той описа,  можете да прочетете тук ). Държавният глава на Турция осъди случая като \"политическа атака\" срещу правителството. САЩ обмислят и да наложат на Халкбанк глоба с твърдението, че е помогнала на Иран да избегне американските санкции. Кюрдите в Сирия Вбесяваща за Турция се отказа и подкрепата на Съединените щати за Силите за защита на народа (YPG) - военното крило на организация, считана от Анкара за сирийско разклонение на ПКК. За Вашингтон, обратно, YPG са ключов партньор в борбата срещу терористични организации. В началото на годината Турция предупреди САЩ, че  може да се стигне до военен сблъсък  с нейните сили в Северна Сирия в хода  на операция \"Маслинова клонка\" . Известен напредък бе постигнат през юни, когато САЩ и Турция се договориха, че  YPG ще напуснат Манбидж  и ще започнат да координират патрулите си край града. Ердоган твърди, че отношенията със САЩ в момента няма да се отразят на това. Гюлен, пасторът Брънсън и опитът за преврат Турция иска САЩ да екстрадират живеещия в САЩ духовник Фетхуллах Гюлен, когото обвинява за неуспелия опит за преврат от 15 юли. Властите в САЩ казват, че за подобно решение ще е нужен достатъчно голям обем доказателства, а турските власти изтъкват, че са предали хиляди страници с доказателствен материал. От друга страна, случаят с Гюлен, който отрича да има общо с неуспелия пуч, \"преля\" в друг спор, след като Турция задържа за година и половина (а по-късно пусна под домашен арест) американския пастор Андрю Брънсън. Мъжът, обвинен в тероризъм и предполагаеми връзки с мрежата на Гюлен, може да прекара в затвора 35 г., ако бъде признат за виновен. Именно отношението към него стана повод  за налагането на санкции на турски министри , а това бе последвано от реципрочни мерки срещу американската администрация. F-35 и С-400 Сделка, сключена между Турция и Русия за купуването на ракетни комплекси земя-въздух, също тревожи САЩ. Според Вашингтон С-400 не са съвместими с отбранителните способности на НАТО. В резултат Конгресът  блокира доставката на самолети F-35  за Турция. Според американски представител, цитиран от \"Ройтерс\", турската делегация във Вашингтон миналата седмица е поискала да се премахне ограничението за изтребителите. Задържаните консулски служители  Миналата година Турция арестува преводач в консулството на САЩ в Адана и задържа служител на американската агенция за борба с наркотиците в Истанбул. Според Вашингтон още един  служител на консулство в Турция е задържан  заради предполагаема връзка с опита за преврат. Напрежението по въпроса достигна връх, след като Турция и САЩ  прекратиха издаването на визи  съответно за другата страна през октомври. Мярката бе отменена два месеца по-късно. Охраната на Ердоган Сблъсъци на телохранители на Ердоган с протестиращи по време на визита на президента във Вашингтон  завършиха с 11 ранени , но и с обвинителни актове от американското правосъдие. Шефът на полицията във Вашингтон каза, че охранителите са отговорни за \"брутална атака\" срещу протестиращите,  и с това вбеси Ердоган , който определи случилото се като \"скандален сигнал как работи правосъдието в САЩ\". През март обаче американски прокурори свалиха обвиненията на 11 от 15 охранители.", "date": "2018.08.13", "title": "Гюлен, ракети и бой във Вашингтон - за какво спорят САЩ и Турция"}
{"url": "https://www.dnevnik.bg/bulgaria/2018/08/13/3295574_procedurata_po_obnoviavane_na_konstitucionniia_sud/", "text": "Председателят на Конституционния съд (КС) Борис Велчев изпрати днес писма до двете върховни съдилища, парламента и президента, с които да им напомни, че започва да тече срокът, в който трябва да посочат новите си представители в съда, потвърдиха за \"Дневник\" от институцията. На всеки три години приключва 9-годишният мандат на четирима от съдиите и 12-членният Конституционен съд се обновява. На 12 ноември приключва мандатът на Румен Ненков и Стефка Стоева (от квотата на съдебната власт), Кети Маркова (от квотата на президента) и Цанка Цанкова (от парламентарната квота). Президентът, върховните съдии и парламентът имат 3 месеца, за да решат кого да пратят в КС. Месеци преди началото на процедурата се заговори, че един от избраните ще бъде правосъдният министър Цецка Цачева, информира в. \"Сега\". Според източник на вестника тя се е съгласила да поеме нелекия правосъден ресор срещу обещанието, че ще влезе в КС. Много вероятен конституционен съдия е главният прокурор Сотир Цацаров. За да облече конституционната тога обаче, Цацаров ще трябва да прекрати преждевременно мандата си в прокуратурата. Така направи предшественикът му Борис Велчев, който сега е председател на КС. В съдебната система се говори и за сценарий конституционен съдия да стане Лозан Панов, председател на Върховния касационен съд (ВКС), а Цацаров да заеме неговото място. Мандатът на Панов изтича чак през февруари 2022 г. Според източници на вестника той би станал конституционен съдия само ако и Цацаров влезе в КС, т.е. няма опасност да оглави ВКС. Бившият председател на Върховния административен съд (ВАС) Георги Колев сам не крие амбицията си да стане конституционен съдия. Здравка Калайджиева, която беше съдия в Страсбург, също е в листата с евентуалните претенденти за КС.", "date": "2018.08.13", "title": "Процедурата по обновяване на Конституционния съд започна"}
{"url": "https://www.dnevnik.bg/sviat/2018/08/13/3295598_pilotite_na_er_frans_zaplashiha_s_15_dni_stachki_prez/", "text": "Националният синдикат на пилотите от гражданската авиация във Франция (SNPL) изисква бъдещият главен изпълнителен директор на \"Ер Франс-Ка Ел Ем\" (Air France-KLM) да започне отново преговорите за заплатите. Това съобщава вестник \"Фигаро\", като се позовава на интервю в неделния брой на вестник \"Паризиен\" на председателя на синдиката Филип Евен. В противен случай \"ще има 15 дни стачка\", заплаши той. Предупреждението последва вече отправеното от сдружението на синдикатите в Ер Франс, според което \"конфликтът за заплатите ще бъде възобновен от септември\", \"със или без главен изпълнителен директор\", напомня \"Фигаро\". Преговорите за заплатите доведоха през пролетта  до 15 дни стачки , които струваха на компанията 335 милиона евро.  Неуспехът на преговорите доведе до оставката на главния изпълнителен директор Жан-Марк Жанаяк. Така \"Ер Франс\" търси от 3 месеца нов ръководител, който да се харесва на всички акционери и на френската държава. Обещанието на временно управляващата компанията Ан-Мари Кудерк да има ново ръководство през септември изглежда все по-малко осъществимо. \"Ер Франс-Ка Ел Ем\" реши да утрои заплатата на бъдещия си главен изпълнителен директор, за да привлече повече кандидати, като по този начин рискува да възроди пролетните стачки и да не постигне споразумение за заплатите. Освен това новото име, което се споменава за поста - на вицепрезидента на \"Ер Канада\" (Аir Canada) Бенжамен Смит - не е прието единодушно от синдикатите. Евен окачествява този избор като \"сериозна грешка\" в \"Туитър\", а в интервюто за \"Паризиен\" твърди: \"Ние сме обезпокоени. Смятаме, че трябва да бъде избран ръководител, който познава особеностите на френския социален диалог и владее детайлите на европейския пазар и особено разпределението на силите между нискотарифните компании и историческите авиопревозвачи.\" \"Много е различно от случващото се в Канада\", добави той. Според Пол Фарж, представител на пилотите акционери в управителния съвет на \"Ер Франс-Ка Ел Ем\" (Air France-KLM), изборът на канадеца Смит \"ще постави \"Ер Франс\" под северноамериканско влияние\" и би било знак, че Париж \"се е отказал от въздушния си суверенитет\". /БТА", "date": "2018.08.13", "title": "Пилотите на \"Ер Франс\" заплашиха с 15 дни стачки през септември"}
{"url": "https://www.dnevnik.bg/biznes/2018/08/13/3295604_burgaski_hotel_shte_bude_zatvoren_zaradi_neizdadena/", "text": "Хотел и две от най-големите дискотеки в Бургас ще бъдат затворени след като персоналът не издал касова бележка на инспектор - таен клиент. Това е резултатът от проверка на екипите на \"Фискален контрол\" на Националната агенция за приходите по Южното Черноморие. Два хотела на един собственик ще бъдат запечатани заради 23 нарушения на данъчното и осигурителното законодателство. В един от големите аквапаркове в региона данъчните служители установили, че нито едно от 19-те фискални устройства на обекта не е подавало информация за оборотите си към НАП от края на юни досега. От началото на кампанията са осъществени над 7 000 проверки, като запечатаните до този момент обекти са 151. От НАП припомнят, че и през тази година неиздаването на касова бележка се санкционира незабавно със запечатване на търговския обект, освен обичайната глоба, но основната цел на проверяващите е да насърчат доброволното спазване на данъчните изисквания. От приходното ведомство използват също и дистанционната връзка на всеки касов апарат със сървърите си, за да откриват рискови търговци, чиито продажби значително се различават от обичайните. Освен хотели, ресторанти, барове, магазини, паркинги и други търговски обекти, на мониторинг са подложени борси и тържища, които снабдяват хотелите с храни и напитки, допълват от НАП.", "date": "2018.08.13", "title": "Бургаски хотел ще бъде затворен заради неиздадена касова бележка"}
{"url": "https://www.dnevnik.bg/photos/2018/08/13/3295611_snimka_na_denia_pisoarite_na_nedovolstvoto/", "text": "Мирисът на урина по улиците отдавна е едно от неприятните неща на живота в Париж, но нови писоари, които отчасти решават проблема, шокираха много жители. Модел, приличащ на пощенска кутия, покрит с място за цветя, беше монтиран близо до \"Ил Сен Луи\", един от най-престижните квартали на града, и предизвика особено възмущение. Жителите и търговците са написали писмо до кмета, изисквайки незабавното отстраняване на писоара, и заявяват, че ще започнат петиция.", "date": "2018.08.13", "title": "Снимка на деня: Писоарите на недоволството"}
{"url": "https://www.dnevnik.bg/sport/2018/08/13/3295619_grigor_dimitrov_shte_e_chast_ot_otbora_na_evropa_za/", "text": "Григор Димитров ще е част от Отбора на Европа за второто издание на купа \"Лейвър\". Българският тенисист ще си партнира с Роджър Федерер, Новак Джокович, Александър Зверев и Давид Гофен. Капитан на европейския тим отново ще е шведската легенда Бьорн Борг, а вицекапитан - Томас Енквист. В Отбора на света ще бъдат аржентинците Хуан Мартин дел Потро и Диего Шварцман, австралиецът Ник Кириос, американецът Джон Иснър и южноафриканецът Кевин Андерсън. Капитан отново ще е Джон Макенроу, а негов асистент ще е брат му Патрик Макенроу. Предстои да бъде обявен по още един участник в двата отбора. Тази година купа \"Лейвър\", която се организира от агенцията на Федерер Team 8, бразилския бизнесмен Жорже Леман и австралийската федерация по тенис, ще се проведе от 21 до 23 септември в Чикаго. \"Нямам търпение да се присъединя към тези страхотни играчи. За мен е голяма чест да споделя корта с такива невероятни тенисисти и да имам възможността да бъда в един отбор с тях. Купа \"Лейвър\" е невероятно събитие и ще дам най-доброто от себе си, за да помогна на Европа да защити трофея\", каза Димитров. \"Щастлив съм да приветствам Саша, Григор и Давид в отбора. Тримата имат невероятни мачове зад гърба си и аз съм техен почитател от дълго време. С тях в комбинация с Роджър и Новак имаме много силен отбор, който ни дава доста опции и гъвкавост. Тези момчета са страхотни бойци с изключителен дух\", добави капитанът на Европа Бьорн Борг. Купа \"Лейвър\" се провежда във формат с 12 мача - девет поединично и три на двойки. В първия ден всяка победа носи по една точка, във втория ден - по две точки, а в последния - по три. През 2017 г. Отборът на Европа  в състав Федерер, Надал, Зверев, Марин Чилич, Томаш Бердих и Фернандо Вердаско победи с 15:9 Отбора на света, в който бяха Иснър, Кириос, Сам Куери, Джак Сок, Денис Шаповалов, Франсис Тиафо и Танаси Кокинакис.", "date": "2018.08.13", "title": "Григор Димитров ще е част от отбора на Европа за купа \"Лейвър\""}
{"url": "https://www.dnevnik.bg/politika/2018/08/13/3295609_mvr_niama_da_subira_nenujni_danni_za_horata/", "text": "МВР няма да може да събира ненужни лични данни при издаване на документи за самоличност, а болниците електронно ще съобщават за починалите в тях хора, за да се издава директно смъртен акт. Това включва модел за трансформация на административното обслужване, който предлага вицепремиерът Томислав Дончев. Изследване в 3700 пункта за предоставяне на услуги от чиновници установило, че има 1701 проблема, с които се осъществява чиновнически тормоз - излишни услуги и такси, редене на опашки, искане на ненужни документи, прекалено бавна работа и пр., информира в днешния си брой в. \"24 часа\". Как държавата прави пореден опит да премахне реденето на едно гише по няколко пъти, за съкратените срокове при издаване на лични документи и за създаването на 444 нови услуги четете  тук . Проучването е установило, че една от най-проблемните администрации е тази в МВР, където са установени прекалено много практики, които затрудняват обслужването. Това е разказал пред вестника експерт, участвал в изследването и подготовката на промените. \"Въпреки че не е предвидено в закона при издаване на лични документи, МВР изисква от гражданите да предоставят информация като имена и ЕГН на съпруга си и имена и дата на раждане на родителите. Реално тази информация е напълно ненужна, а освен това МВР може да си я набави по служебен път през националната система \"Население\", пише в предложенията на Томислав Дончев. Заради това пакетът от мерки на вицепремиера предвижда вътрешното министерство да промени заявленията за издаване на лични документи. При подновяване на шофьорска книжка заради сменена лична карта при граждански брак жените да не заплащат такса за книжката, е друга от препоръките към МВР. Освен това вътрешното министерство трябва да направи възможно заявленията за издаване на шофьорска книжка да се подават във всяко поделение на Пътна полиция или чрез пощенски куриери, а не както е в момента само в поделението по постоянен адрес. \"Местата за подаване на заявленията са ограничени по постоянен адрес, без да има пречка да се подават във всяко звено, доколкото заявленията се разпечатват от единна система\", пише в мотивите към предложението за тази промяна. Освен това трябва да отпадне и изискването за предоставянето на номер на лична карта за ползването на почти всяка услуга в страната. Издаването на съобщение за смърт, когато човек е починал в болница например, вече ще е вътрешна услуга. Това означава, че близките ще ходят само до съответната общинска администрация, за да получат смъртния акт. В момента те първо трябва да вземат съобщението за смърт на хартия, да го занесат до общината, а след това да се наредят за трети път на опашка, за да получат смъртния акт. Освен това много от административните сгради са недостъпни за хора с увреждания. Министерският съвет трябва да организира редовно проверки по администрациите на принципа \"таен клиент\", за да проследява изпълнението на правителствените решения за намаляване на административната тежест, препоръчва още Томислав Дончев.", "date": "2018.08.13", "title": "МВР няма да събира ненужни данни за хората"}
{"url": "https://www.dnevnik.bg/evropa/2018/08/13/3295628_turciia_triabva_da_osiguri_nezavisimost_na_centralnata/", "text": "Германия иска икономиката на Турция да се развива и никой няма интерес от дестабилизацията й. Това заяви днес в Берлин германският канцлер Ангела Меркел след среща с босненския президент Денис Звиздич, предаде ТАСС. \"Никой (...) няма интерес от икономическа дестабилизация на Турция. За нас е изгодна стабилната икономическа обстановка край (външните граници) на Европа. Германия иска да види процъфтяваща от икономическа гледна точка Турция, това е в наш интерес\", каза Меркел. Трябва обаче да се направи всичко възможно, за да се осигури независимостта на централната банка, допълни канцлерът, цитирана от \"Ройтерс\" и БТА. Рязкото поевтиняване на турската лира  през последните дни е свързано с  напрежението в отношенията между Анкара и Вашингтон . САЩ настояват да бъде освободен евангелисткият проповедник Андрю Брънсън, арестуван в Турция по обвинения във връзки с терористични организации. След отказа на Анкара американските власти обявиха  санкции срещу двама турски министри . В петък, 10 август, турската лира отбеляза нов исторически минимум спрямо долара и достигна курс от 6.41 лири за долар. Курсовите колебания бяха повлияни и от изявлението на американския президент Доналд Тръмп в петък, че  е разпоредил удвояване на вносните мита  за стоманата и алуминия от Турция до съответно 50 процента и 20 процента. Търговската война на Тръмп В неделя германският министър на икономиката Петер Алтмайер заяви, че санкциите на Тръмп и митата, наложени на страни като Китай и Турция, вредят на икономическия растеж, предаде \"Политико\". \"Тази търговска война забавя и разрушава икономическия растеж и създава нова несигурност\", подчерта Алтмайер в интервю за в. \"Билд\". По думите му \"миналото е показало, че по време на търговски войни потребителите страдат най-много, защото продуктите стават по-скъпи\". Колко е важна Турция В събота италианският външен министър Енцо Моаверо, който не е член на политическа партия, каза, че сривът на турската лира показва колко е важно, че Италия е част от еврозоната, предаде \"Ройтерс\". \"Случващото се в Турция трябва внимателно да бъде обмислено от тези, които продължават да имат съмнения дали валута като еврото е положително нещо, или не е\", подчерта Моаверо. Преди изборите през март партия \"Лига\" призоваваше за излизане от еврозоната, но след като сформира коалиция с Движение \"Пет звезди\", многократно отрече да планира напускане на валутния съюз. По думите на министъра Турция играе важна роля в балансите в Средиземноморието и първата му мисъл е да й бъде оказана подкрепа. \"Такава криза е лоша новина за всички\", посочи Моаверо, като призова за предпазливост.", "date": "2018.08.13", "title": "Турция трябва да осигури независимост на централната банка, настоя Меркел"}
{"url": "https://www.dnevnik.bg/sport/2018/08/13/3295744_bulgariia_zapochna_evropeiskoto_po_minifutbol_s_pobeda/", "text": "България започна с победа участието си в европейското първенство по минифутбол за мъже в Киев, Украйна. Националите надиграха Ирландия с 3:2 в двубой от група С. Българският отбор поведе с гол на Димитър Александров в осмата минута. В добавеното време на първата част съставът, воден от Николай Михов и Дани Несторов, удвои аванса си след попадение на Веселин Филипов. Две минути след началото на второто полувреме Добрин Михайлов покачи на 3:0. Три минути преди края на двубоя Махмуд Гуимаа върна едно попадение за ирландците, а в последната минута Емир Музик оформи крайния резултат. Следващият мач на българските футболисти е във вторник от 18.00 часа срещу Босна и Херцеговина. Останалите отбори в групата са Албания и европейският шампион от 2016 г. Казахстан. Босненците са начело в класирането с две победи от два мача. България и Казахстан разделят втората позиция с по един успех от една изиграна среща. Ирландия и Албания имат по две поражения. За четвъртфиналите ще се класират първите два отбора от четири групи. Всички срещи на българския отбор се предават пряко от БНТ HD.", "date": "2018.08.13", "title": "България започна европейското по минифутбол с победа"}
{"url": "https://www.dnevnik.bg/sviat/2018/08/13/3295672_kitaiskiiat_preziden_moje_da_ima_mnogo_vlast_no_mu_e/", "text": "Китайските лидери тръгват на редовната си годишна сбирка на брега на Жълто море в момент, когато политическите води в страната изглеждат бурни. Китайският президент и лидер на управляващата комунистическа партия Си Цзинпин е притиснат от икономически, външнополитически и домашни политически предизвикателства само няколко месеца след като  разчисти пътя си да управлява толкова дълго , колкото пожелае, и стана най-доминиращият лидер в Китай след Мао Дзедун. Растящите критики срещу политиката на администрацията на Си разкриват рисковете, пред които той се изправя, съсредоточавайки в ръцете си толкова много власт. Той се превърна в естествен прицел за обвинения. \"Концентрирайки толкова много власт, Си е отговорен за всички политически трудности и политически провали\", казва Джоузеф Чън - пенсиониран професор от хонконгския \"Сити юнивърсити\", дългогодишен наблюдател на китайската политика. Си видимо доминираше всеки ден на първите страници на държавните вестници и в новинарските емисии на държавната телевизия. През последните седмици обаче публичните му прояви станаха по-редки. \"Той не може да прехвърли вината (другиму), затова отговаря, като ограничава публичното си присъствие\", добавя Чън. Предизвикателствата засега не изглеждат като заплаха за властта на Си, но за мнозина китайци доверието в правителството е под въпрос. Особено притеснение за мнозина представлява търговската война със САЩ, която  заплашва с по-високи мита  китайски експортни стоки за стотици милиарди долари. Критици казват, че за воденето на преговорите с Вашингтон и за избягване на тежък удар за икономиката. Вместо това Пекин като че ли възприема курс на противопоставяне и ответни мерки. Както фондовият пазар, така и валутата бележат спад в резултат на това и самата комунистическа партия призна на пленума си миналия месец, че външни фактори се отразяват зле на икономическия растеж. В същото време се разрази скандал с ваксини, който възроди старите страхове за почтеността на медицинската промишленост и способността на правителството да упражнява контрол над мощните компании, доминиращи в икономиката. \"Доверието е най-важното нещо и загубата на общественото доверие в правителството може да има унищожителен ефект\", каза Чжан Мин - пенсиониран професор по политология в Пекин. Миналата седмица властите предприеха масирани мерки за сигурност, за да потушат планирана протестна акция в Пекин след внезапното рухване на стотици онлайн кредитни фирми, разкрили неспособността на правителството да реформира финансовата система и да я постави в услуга на дребните инвеститори. В същото време знаковият проект на Си - оценяваната на трилиони долари негова инициатива \"Един пояс, един път\" за изграждане на инвестиционни и инфраструктурни връзки с 65 държави, сред участващите страни. Някои китайци също се питат доколко е уместно да се харчат такива огромни суми в чужбина, когато милиони китайци продължават да тънат в мизерия. Това засилва и опасенията, че Си изоставя силно прагматичния и крайно предпазлив подход към отношенията с външния свят, препоръчван от Дън Сяопин - архитекта на китайските икономически реформи, заложили основата на днешния относителен просперитет. (Китайските) лидери се очаква да дебатират поне някои от тези предизвикателства на неофициални дискусии в курорта Бейдайхъ в провинция Хъбей. Това е част от традицията, започнала още по времето на Мао. Си и останалите изчезват от погледите за две седмици или повече за тази лятна сбирка. Този леко бомбастичен китайски триумфализъм \"не се харесва на мнозина в партията\" и критиците надигат глас, казва Стив Цан, директор на Китайския институт към Лондонското училище за източни и африкански изследвания. Някои дори настояват за уволнение на един от водещите експерти по китайска проблематика - икономиста от университета \"Цинхуа\" Ху Анган. 27 випускници от тази елитна институция подписаха писмо в този смисъл. Тлее и недоволство от напъните на Си да укрепи властта си, включително след като прокара през март снемане на ограничението за броя на президентските мандати и положи началото на възраждащ се култ към личността. Това недоволство намери израз в дълго протестно писание, озаглавено \"Неизбежни страхове, неизбежни надежди\", написано от професора по право от университета \"Цинхуа\" Сюй Чжанжун. В него той предупреди, че изпитват растящо безпокойство както от посоката, по която страната поема, така и за личната си сигурност\". \"Тези безпокойства се превръщат в нещо като национална паника\", продължава Сюй и посочва осем конкретни сфери на опасения, включително по-стриктен идеологически контрол, репресии срещу интелигенцията, прекомерна чуждестранна помощ и \"край на реформите и завръщане на тоталитаризма\". Проявявайки още по-голяма смелост, Сюй настоява за възстановяване на ограничението върху броя на президентските мандати и за преоценка на демократичното движение, намерило израз в (протестите) на пекинския площад \"Тянанмън\" през 1989 г. Мирните протести тогава бяха смазани с военна сила и тази тема остава табу и до днес. Макар че Сюй, както се твърди, не е в страната и не е официално санкциониран, друг отдавнашен критик - пенсионираният професор Сун Вънгуан, бе отведен от полиция в средата на интервю, което той даваше за \"Гласът на Америка\", в което остро недоволстваше от разточителните китайски разходи в чужбина. Признак за притесненията сред администрацията на Си Цзинпин е нова кампания, която има за цел да насърчи патриотизма сред интелектуалците - позната тактика, когато се сметне, че има нужда да бъде променена насоката на публичните дебати. Директивата за новата кампания, издадена на 31 юли, говори за \"широки слоеве от интелектуалците\" и за \"патриотичния дух на борбата\", без да посочва нещо конкретно. За източник на значителна част от недоволството може да бъде посочена неефективността на администрацията, смята цитираният по-горе учен Чжан Мин. \"Ако искаш да бъдеш император, трябва да имаш значими постижения. А той (Си Цзинпин) няма никакви и затова е трудно да убеди хората\", каза Чжан. /БТА", "date": "2018.08.13", "title": "Китайският президент може да има много власт, но му е все по-трудно да управлява"}
{"url": "https://www.dnevnik.bg/sviat/2018/08/13/3295756_turistite_v_turciia_se_vturnaha_da_pazaruvat_luksozni/", "text": "Туристите в Турция се втурнаха да пазаруват, възползвайки се от резкия спад на  турската лира , който изведнъж повиши покупателните им способности. Пред луксозните магазини на \"Шанел\" и \"Луи Вюитон\" в истанбулския квартал Нишанташъ се извиха опашки от предимно арабски туристи, очакващи да се възползват от кризата с  турската национална валута , която само в петък понижи стойността си с 18% и достигна  исторически минимум  от над седем турски лири за долар, съобщава Ройтерс. \"Купуваме дрехи, грим, купуваме марки\", каза Фатима Али от Кувейт, която посещава града с двете си дъщери. \"Цените са много ниски\". Подобно на други туристи в същото положение тя носи със себе си куфари, които да пълни. Пред магазина за козметика държи три. Лирата загуби над 40%  от стойността си спрямо долара досега тази година, преди всичко заради безпокойства за влиянието на Ердоган върху икономиката, призивите му за понижаване на лихвените проценти и влошаването на отношенията със САЩ. Турският президент Реджеп Тайип Ердоган окачестви  понижаването на стойността на турската лира  като \"заговор\" срещу Турция, но заяви, че турският народ няма да се предаде. През последните дни той отправя всекидневни призиви към своите сънародници да обменят доларите и еврото, с които разполагат, за да подкрепят турската валута. Клиент от Египет пресмята, че е спестил около хиляда долара от покупките си в Истанбул в сравнение с парите, които би похарчил, ако бе купил същите подаръци и дрехи в своята страна. \"Надяваме се, заради Турция, че валутата ще се съвземе,\" казва Халид ал-Фахад от Кувейт. \"В същото време се надяваме, заради клиентите, лирата да остане каквато е сега\", добавя той. /БТА", "date": "2018.08.13", "title": "Туристите в Турция се втурнаха да пазаруват луксозни стоки заради кризата"}
{"url": "https://www.dnevnik.bg/evropa/2018/08/13/3295361_plashtai_za_da_letish_zashto_raiuner_iadosa_pilotite_si/", "text": "Днес си в Ню Йорк, утре – в Банкок. Преспиваш в луксозни хотели, а приятна компания ти правят обикновено младички стюардеси. Това отколешно клише за професията на пилота все още не е съвсем отмряло. Реалностите обаче бързо го изпреварват. Днес вече наблюдаваме една почти пролетаризирана пилотска професия, където най-вече младите хора затъват в огромни дългове, преследвайки мечтите си за полет в небето. Те обикновено са принудени сами да си плащат обучението, а после трудно си намират постоянна работа в някоя авиокомпания. Проблемът им е голям, дълговете - още по-големи – често пъти над 150 хиляди евро. \"Плащай, за да летиш\" Млади пилоти, които вече са положили теоретическите изпити, а практическият им опит се изчерпва със симулатора и с управлението на някой малък спортен самолет, все по-често са принудени дори да си плащат, за да седнат на мястото на помощник-пилота в голяма пътническа машина редом с опитен колега. Само по този начин те могат да получат съответния лиценз за управление на \"Боинг-737\", което пък е предпоставка за кариера като пилот на пътнически самолет. Запознати със ситуацията в \"Райънер\" твърдят, че и там все по-често се практикува моделът \"плащай, за да летиш\". Младите пилоти не само че не получават пари за работата си като помощници, а и трябва сами да си плащат за подобна възможност. Пилотската професия е единствената, която начинаещите си \"купуват\" срещу много пари и после години наред живеят на ръба на фалита. Чудно ли е тогава, че тя вече изобщо не е тъй привлекателна, както беше - особено като се има предвид, че в областта на комуникациите или на финансите младите хора могат да изкарват много повече пари. А пилотите на \"Райънер\" – най-голямата авиокомпания в Европа, която миналата година обслужи 128 милиона пътници – са в особено тежко положение. Една от най-големите нискотарифни компании в света се смята от пилотите и за един от най-лошите работодатели. Тяхното огорчение се трупа вече от години и най-после се изля в голяма пилотска стачка. Напоследък пилотите и без това масово напускат компанията. Твърди се, че само през миналата година фуражките са си взели 700 пилоти. \"Не съм изненадан\", казва Джеймс Аткинсън, който от 2006 до 2014 г. е пилотирал боинги на \"Райънер\", а днес работи за една китайска авиокомпания и получава доста повече пари. Според германския синдикат на пилотите \"Кокпит\" началната пилотска заплата в \"Райънер\" е около 25-30 хиляди евро годишно – преди данъци. След пет години стаж помощник-пилотите могат да стигнат до 70 хиляди годишно, а опитните първи пилоти изкарват до 130 хиляди евро на година. Китайски авиокомпании плащат на опитните пилоти до 300 хиляди евро годишно, а и фирмените условия обикновено са значително по-добри. Защото на международния трудов пазар има излишък от млади помощник-пилоти и недостиг на опитни капитани. Според фирмената стратегия на \"Райънер\" в Европа персоналът е разпределен в около 80 бази – от Литва до Мароко и от Ирландия до Кипър. В почти всички страни заплащането се различава, при това много пилоти работят не на трудов договор, а формално като самонаети лица, така че плашат и двойни социални осигуровки. Тази разпокъсаност е преднамерена и тъкмо в резултат от нея персоналът дълги години не можеше да се организира и да защити правата си. Трудови договори с повече права Ето защо едно от най-важните искания на пилотите е да получат трудови договори при еднакви условия. Те са особено недоволни и от факта, че за разлика от повечето други авиокомпании \"Райънер\" им заплаща единствено реалните часове в полет, но не и дългите престои поради обичайните закъснения. Дори когато закъсненията са особено продължителни, персоналът не получава нито допълнително заплащане, нито пък командировъчни за покриване на евентуално необходимите нощувки и допълнителни разходи. Джеймс Аткинсън разказва: \"В почивните ми дни редовно се случваше да ми се обадят с молба на собствени разноски да се добера до някоя от базите на \"Райънер\", където в момента липсвал персонал. Така понякога съм имал тежки петдневни смени, след които на собствени разноски е трябвало да се прибирам обратно в собствената си база. Това направо те съсипва.\" Тъкмо този пинг-понг от непредсказуеми премествания между базите сега е в центъра на критиката, която огласяват пилотите. Да не говорим пък за абсурди като това, че на борда пилотите трябва да си плащат дори за минералната вода и за кафетата, които пият. \"Никой от екипажа не получава дори една бутилка минерална вода. Ако искаш вода – купувай си я\", казва Аткинсън.", "date": "2018.08.13", "title": "\"Плащай, за да летиш\": защо \"Райънер\" ядоса пилотите си"}
{"url": "https://www.dnevnik.bg/bulgaria/2018/08/13/3295565_zapochvat_pregovori_s_kompanii_koito_da_iztochat/", "text": "Започват преговори с две компании в България, които имат нужната техника за източване на горивото от резервоарите на потъналия край Созопол през 1921 г. американски кораб \"Мопанг\", каза днес в Бургас министърът на транспорта, информационните технологии и съобщенията Ивайло Московски след събиране на кризисния щаб по проблема. Мазут от плавателния съд  излезе на повърхността в края на миналата седмица , като образува петно с размери два километра на 300-400 метра. По данни от архивите на \"Порт Бургас\" \"Мопанг\" е имал резервоари с вместимост 650 тона корабно гориво, но в тях са останали около 150 тона. Плавателният съд се намира на около 35 метра дълбочина. Малки количества от мазута се изливат в морето поне от 15 години, коментира пред \"Дневник\" Михаил Заимов, който често се гмурка в района. Според министъра на транспорта потъналият преди близо 100 години плавателен съд е компрометиран вероятно от бурята и силните подводни течения в последните няколко дни. Още вчера разливът е бил ограден, така че да не се разпространява, уточни Московски, цитиран от пресцентъра на министерството на транспорта. Според министъра на околната среда и водите Нено Димов, който също участва в заседанието на кризисния щаб, ситуацията е овладяна, като няма опасност нито за екологията, нито за туристите. \"Днес ще бъде пуснат и дрон, за да огледа мястото на замърсяването\", поясни Московски. Министър Димов добави, че се проверяват извънредно плажовете за замърсявания с петролни продукти. Концесионерите са инструктирани за извършат почистване, ако установят наличие на замърсяване. Ще продължи и регулярното взимане на проби от водата в района.", "date": "2018.08.13", "title": "Започват преговори с компании, които да източат мазута от потъналия край Созопол кораб"}
{"url": "https://www.dnevnik.bg/sport/2018/08/13/3295761_i_david_silva_se_ottegli_ot_nacionalniia_otbor_na/", "text": "Полузащитникът на \"Манчестър сити\" Давид Силва прекрати кариерата си в националния отбор на Испания. 32-годишният халф стана поредният играч от златното испанско поколение, който се оттегли от международния футбол. В неделя оттеглянето си обяви централният защитник на \"Барселона\" Жерар Пике. След световното първенство в Русия това направи и дългогодишният плеймейкър на \"фурия роха\" Андрес Иниеста. Силва дебютира за представителния тим на Испания през 2006 г. под ръководството на покойния Луис Арагонес. Полузащитникът изигра 125 мача с националната фланелка, като отбеляза 35 гола и спечели три големи отличия - европейските първенства през 2008 и 2012 г. и световната титла през 2010 г. Силва обяви оттеглянето си от националния отбор чрез съобщение в социалните мрежи. Той заяви, че е много горд с постигнатото и добави, че това е едно от най-трудните решения в кариерата му. \"Живях и мечтах с отбор, който завинаги ще бъде запомнен. Не ми е лесно след всичко, което преживях, да напиша тези редове. Прекарах много дни и седмици в обмисляне на това решение. Националният отбор ми даде всичко и ми помогна да израсна като играч и като личност\", каза още Силва.", "date": "2018.08.13", "title": "И Давид Силва се оттегли от националния отбор на Испания"}
{"url": "https://www.dnevnik.bg/bulgaria/2018/08/13/3295675_vss_e_plashtal_desetki_hiliadi_leva_mesechno_za/", "text": "Висшият съдебен съвет (ВСС) е нарушавал собственото си решение, че членовете му, които нямат жилище в столицата, могат да харчат максимум 1000 лв. на месец за хотел или наем. За това информира в. \"Сега\", който е получил данните от съдебния съвет по Закона за достъп до обществена информация. Това показват данните, предоставени на \"Сега\" от самия съвет по Закона за достъп до обществена информация. Тези правила бяха отменени в началото на юли. Оттогава кадровиците си плащат сами и са се изнесли от хотелите. За да се вместват в лимита, членовете на съвета би трябвало да спят за максимум 33 лв. на вечер. Според получените данни има случаи на многократно завишено плащане за квартира. Според справката най-скъпо за един месец е спала Калина Чапкънова, която преди избора и за член на прокурорската колегия беше окръжен прокурор на Бургас. В периода 9 октомври – 16 ноември 2017 г. Чапкънова е пребивавала в хотел, където цената на една нощувка е била 160 лв. Излиза, че за един месец ВСС е платил за нея 4800 лв. Тя има и 7 нощувки по 90 лв. в \"Мениджмънт Ко\" ООД, което прави 630 лв. След това 7 месеца – до 17 юли 2018 г. Чапкънова е била подслонена в парк хотел \"Москва\", където нощувката й е струвала 44 лв. Седеммесечният й престой струва на бюджета 9240 лв., или 1320 лв. месечно – пак повече от гласуваното от съвета. Още трима души от прокурорската колегия са ползвали хотели на цени надвишаващи 1000 лв. месечно, но в доста по0-малък размер. Договорът за наем на Мутафова е за една година. Тя обаче ще живее там само до края на август, уточняват от съвета. През юли ВСС отмени решението си да плаща до 1000 лв. наем на членовете си, ще се търси ново решение на проблема с квартирите. Бяха затегнати и правилата за ведомствените жилища. Това стана по предложение на главния прокурор Сотир Цацаров и председателя на Върховния административен съд Георги Чолаков. Предложението беше предхождано от медийни атаки в проправителствените медии срещу Атанаска Дишева от съдийската колегия на ВСС, която е наемател на ведомствен апартамент от 2006 г. и една от малкото опозиционно настроени в съвета. Главният инспектор Теодора Точкова също ползва ведомствен апартамент. Договорът й е за 10 години, макар мандатът й да е 5 г.", "date": "2018.08.13", "title": "ВСС е плащал десетки хиляди лева месечно за нощувки на свои членове"}
{"url": "https://www.dnevnik.bg/bulgaria/2018/08/13/3295763_gps_sistema_shte_opredelia_marshruta_na_izpitite_na/", "text": "GPS система ще определя маршрута, който трябва да измине кандидат-шофьорът по време на изпит. Решението е на Изпълнителна агенция \"Автомобилна администрация\" (ИААА) и идва след  сигнали на Николай Колев-Босия за корупция, представени на временна комисия в Народното събрание , съобщава БГНЕС. Шефът на ИААА Дамян Войновски посочва, че идеята е инструкторите да не определят пътя, по който трябва да мине водачът и да се избегнат възможностите за даване на подкуп. \"Ще променим Закона за движението по пътищата. В момента работим върху промяна на практическите изпити, върху начина на провеждането им и оценяването на водачите. Ще въведем утвърдени маршрути, за да не може някой инструктор да реши да помогне на някого и да го пусне по лесен маршрут, а ако иска да го \"скъса\" да го прати в капан. Затова ние ще въведем GPS позициониране, компютър ще избира маршрутите. Искаме да намалим до минимум ефекта на субективност от изпитвачите\", заяви изпълнителният директор. Войновски каза още, че ще бъде променена и методиката на оценка, документацията и ще се въведе възможността резултатите от изпитите да могат да се обжалват. Според него промените ще станат факт до края на 2018 г. и ще влязат в сила най-късно догодина. ", "date": "2018.08.13", "title": "GPS система ще определя маршрута на изпитите на кандидат-шофьорите"}
{"url": "https://www.dnevnik.bg/sport/2018/08/13/3295778_botev_vraca_zapisa_purva_pobeda_za_sezona/", "text": "Новакът в Първа лига \"Ботев\" (Враца) записа първа победа за сезона. Тимът, воден от Сашо Ангелов, победи столичния \"Септември\" с 2:1 като гост. С днешния успех врачани събраха три точки и отлепиха от последната позиция, на която се озова \"Верея\". Отборът от Стара Загора остава единственият без успех след първите четири кръга от шампионата. \"Ботев\" поведе още в петата минута на мача след куриозен гол на Георги Стоичков. След центриране от десния фланг централният защитник прати неспасяемото топката в собствената си врата в ситуация, в която не беше притиснат от противников играч. \"Септември\" беше близо до изравняване на резултата в 25-ата минута, но удар на Мирослав Будинов след центриране на Здравко Димитров се отби в гредата. Асен Чандъров получи шанс за добавка, но не намери вратата. Двубоят продължи да бъде двуостър с интересни ситуации пред двете врати, но без да се стигне до попадение. Десет минути преди почивката Будинов прати топката във вратата на \"Ботев\". Попадението обаче правилно беше отменено заради засада. През второто полувреме домакините натиснаха и имаха няколко отлични ситуации да изравнят, но Крис Гади направи три пропуска. В 75-ата минута \"Ботев\" удвои аванса си. Ивайло Михайлов пусна отлично подаване за Емил Стоев. Той намери около точката на дузпата Петър Атанасов, който изпрати топката под плонжа на вратаря Валентин Галев. В добавеното време на мача \"Септември\" получи дузпа за нарушение на вратаря Красимир Костов срещу Александру Бенга. Капитанът на домакините Борис Галчев се зае с изпълнението и оформи крайния резултат.", "date": "2018.08.13", "title": "\"Ботев\" (Враца) записа първа победа за сезона"}
{"url": "https://www.dnevnik.bg/photos/2018/08/13/3295414_fotogaleriia_svetovnite_snimki_na_denia_-_13_avgust/", "text": "Сърфист на плаж в Нюкасъл, на север от Сидни, Австралия.", "date": "2018.08.13", "title": "Фотогалерия: Световните снимки на деня - 13 август 2018 г."}
