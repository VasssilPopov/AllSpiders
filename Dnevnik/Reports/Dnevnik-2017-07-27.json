{"url": "http://www.dnevnik.bg/sport/2017/07/27/3014806_v_portugaliia_otnovo_shte_ima_malko_polojeniia_i/", "text": "Треньорът на \"Ботев\" Николай Киров смята, че за отбора му ще е много важно да действа по-точно в атака в реванша с \"Маритимо\" след седмица. Двата отбора  завършиха при нулево равенство в Бургас  в първата среща от третия предварителен кръг в Лига Европа. \"Мачовете срещу \"Маритимо\" са тактическо надлъгване. В Португалия отново шансовете за гол ще бъдат малко и ние трябва да бъдем по-точни. Не успяхме да отбележим гол, но и не допуснахме, което е хубаво\", каза КИров пред \"Диема спорт\". \"Маритимо\" са компактни в защита и оставят малко шансове за отбелязване на гол. През първото полувреме ни липсваше последният пас, а през втората част имахме два шанса за гол на Виана и Неделев. Направихме хубави атаки, но в тази фаза се вкарва трудно. Може би прибързвахме малко. В 30-ия метър трябва да бъдем по-хладнокръвни, да избираме точните моменти и точните зони за центриране. Работата трябва да даде своите плодове нататък\", каза треньорът на \"канарчетата\". Той се надява в предстоящата седмица до реванша да анализира мача и да намери къде са слабите страни на съперника.  В неделя пловдивчани приемат ЦСКА в Първа лига. \"Получиха се една-две леки травми и ще видим кой ще отпадне за мача с ЦСКА. Ще го играем на 100 процента. В първенството трябва също да се влагат всички усилия и който влезе в ротацията, трябва да се представя като титулярите. Неделев получи спазъм и просто искахме да го предпазим. Утре ще разберем неговото състояние\", добави Киров.", "date": "2017.07.27", "title": "В Португалия отново ще има малко положения и трябва да сме по-точни, каза Киров"}
{"url": "http://www.dnevnik.bg/analizi/2017/07/27/3014258_sudjuci_i_lokumi_gastropolitichesko_razmishlenie/", "text": "В опита си да опише най-добрия възможен свят, в който бихме искали да живеем, утопистът Шарл Фурие в средата на XIX в. го поставя под знака на \" \" (сиреч на \"мъдростта на стомаха\"). Става дума, разбира се, за чисто въображаем свят, където добрата храна и най-вече вкусът дотолкова надделяват над лакомията и алчността, че умереността гарантира всеобщото щастие на гражданите. . Преяжда се с власт, с пари, с ресурси. Преяжда се, защото е възможно или пък защото го позволява служебното положение. И най-вече заради убеждението, че \"така правят всички\". Преяжда се глобално, а и на съвсем битово равнище, в изблик на чист консумативизъм. Ала дори и от тази гледна точка историята с четирите тона  суджуци , размятани цяла седмица из нашите медии, е омерзяваща с крайния си \"гастрополитически примитивизъм\" и най-вече с онова, което тя разкрива за българските нрави и отношения, навързани като свински черва. Представете си само завръзката: как от години депутатът от ГЕРБ Живко Мартинов измъква от бизнесмен в Добрич специални, ама много специални суджуци, и то на камари, напълнени по специална рецепта с еленово месо лично за г-н министър-председателя Бойко Борисов. И как споменатият бизнесмен, без да гъкне, го снабдява с тях в изобилие, очевидно убеден, че са за \"височайшата трапеза\". Докато изведнъж (и тук версиите се разделят) нещо се случва: или бизнесменът решава да попита г-н министър-председателя вкусни ли са суджуците (та да му достави още и да напомни за себе си), или се усъмнява, че доставчикът единствено го подяжда, или пък най-накрая възроптава, стреснат от разрастващия се апетит на депутата. И следва развръзката: ядосан (навярно без да съзнава сравнението), че е изкаран като някакъв нов Гаргантюа, поглъщащ тонове храни, принасяни му верноподанически от населението, : той алармира прокуратурата, че нито един суджук не е стигнал до него. Съответно главният прокурор Цацаров, разтревожен от тази вест, разпореди в спешен порядък  проверка , която изцяло потвърди заявлението на г-н министър-председателя. Медиите бяха уведомени за \"подяждането\" и в цялата страна начена издирване какво е станало с отклонените суджуци, къде са отишли те, не висят ли все още на някакви ченгели за сушене или пък вече са потребени в друга угода. Немедлено и чрезвичайно в Добрич се явиха \"на крака\" трима прокурори от звено \"Антикорупция\", плюс говорителката на главния прокурор Румяна Арнаудова и бригада спецполицаи. В жанр \"говори прокуратурата\" ни бе съобщено, че ще се защитават свидетели, а на място ще се търсят доказателства, които могат да бъдат укрити или унищожени. За да не си помисли някой, че става дума само за 4 тона суджуци (на стойност около 45 000 лв.), бе съобщено, че депутатът Мартинов се бил сдобил още с климатик, както и с канапе за офиса, а също незаконно си бил осигурил и две паркоместа. Пак през медиите изтече информация, че може би покрай суджуците той е измъкнал и шейсет килограма пастърма допълнително. Засега в Добрич (може би поради летния сезон) няма да бъде въведено извънредно положение и жандармерията все още не е завардила основните входове и изходи на града, използвайки специално обучени кучета за откриване на деликатеси. Междувременно стана ясно, че от години в деловодството на прокуратурата отлежава сигнал по случая, изпратен от добре известния бивш премиерски съветник по антикорупцията Яне Янев. Изглежда, че политическата корупция в Добрич е доста по-дълбока и нещата изобщо не се свеждат само до шумно издирваните от прокуратурата мезета. Аферата със суджуците във вида, в който ни бе представена, обаче е лесна за консумация от широката публика. \"Гастрополитика\" в най-потребителски вид, която бързо отклони вниманието на медиите и публиката от доста театралната пресконференция, дадена от прокуратурата по разследването на \"модела КТБ\", от която така и не станаха ясни редица важни факти и обстоятелства. Например как в тези 1360 тома по делото изобщо не се упоменава лице с инициалите Д.П. (известно още и като числото 10 от тефтерчето на Филип Златанов, за което вече всички забравиха). Не стана ясно и кредитирана ли е с пари от КТБ една медийна империя, нито дали прокуратурата не е разследвала това обстоятелство още през 2009 г., макар и да не го разследва днес. Продължава да не е ясна съдбата и на тези 4 млрд. лв., които всички ние платихме от джобовете си след умишления фалит на КТБ. За сметка на това целият ресурс на прокуратурата и на нейните специализирани звена бе впрегнат в издирването на 4 тона суджуци, дето така и не стигнали до премиера. На нещо да ви напомня това? Аз лично се сещам за христоматийния разказ на Чудомир \"Суджуците\". Ако не сте го чели, припомням сюжетната интрига накратко. Един мазен, валчест чичко от Ямбол (не от Добрич) се явява при ветеринарния доктор Тровикучков с молба да му се издаде разрешение за продажбата на суджуци. Чичкото твърди, че стоката му била от прясна по-прясна, докарана на сол, пипер и кимион. И тутакси предлага на ветеринарния инспектор да му отреже, откъдето поиска. Стоката била пробвана, както си му е редът, от местния партиен лидер г-н Джаков и от народния представител Двегушев. Доктор Тровикучков обаче се запъва: суджукът му намирисва, струва му се опасен и трябва да бъде унищожен. Топчестият чичко избърборва някаква заплаха, размахва ръце и изчезва. След което начева една дандания. Областният партиен лидер Джаков заявява, че суджуците са негови и не могат да бъдат конфискувани. Понамирисвали само чувалите, в които той преди това пренасял цървули. Тутакси телефонира и депутатът Двегушев, който отсича: суджуците да се освободят веднага. Безсилен, докторът нарежда да се пусне по-голямата част от суджуците. Само тия, дето най-намирисват, да се заровят нейде край града, за да не се изтрови населението. И предвидливо ги залива с газ. На другия ден обаче той втрещен вижда, че агентите, дето е трябвало да заровят суджуците, са ги накачили да се сушат по стълбове и прозорци – едни такива суджуци, лъснати и възсурови.  Току-виж се окаже, че суджуците са били развалени и затуй не са стигнали по предназначението си. Кой знае. Не че това е от особено значение. Нали суджуците бяха вече съвсем надлежно и пропагандно изконсумирани. Досущ като медийни локуми. А в устата народна продължават да се роят противоречиви усещания. Сходни с тия, описани от друг класик на родната ни литература – Елин Пелин – в далечната 1902 г.: пише той Така към суджуците и локумите се добавя и вкусът на развалена туршия. Основоположения в българската \"гастрополитика\", маркери на света, в който, уви, живеем.", "date": "2017.07.27", "title": "Суджуци и локуми (Гастрополитическо размишление)"}
{"url": "http://www.dnevnik.bg/bulgaria/2017/07/27/3014559_ot_2016_g_prokuraturata_e_osporila_zakonnostta_na/", "text": "От 2016 г. досега прокуратурата е оспорила законността на близо 1500 наредби и норми на общинските администрации. Това съобщи зам.-главният прокурор и ръководител на Върховната административна прокуратура Ася Петрова на среща с областните администрации и сдружението на общините, свикана от вицепремиера Томислав Дончев, който ръководи и Съвета за административна реформа. \"Административната реформа е комплексно усилие, което изисква комплексен подход. Задачата ни е голяма и тя не може да бъде изпълнена със сепаративни действия в отделните администрации\", заяви Дончев по време на срещата, цитиран от правителствената пресслужба. С помощта на прокуратурата ще бъде изготвен и методически документ, който ще подпомага областните управители да преценяват дали актовете на общинските съвети са законосъобразни. ", "date": "2017.07.27", "title": "От 2016 г. прокуратурата е оспорила законността на близо 1500 общински разпоредби"}
{"url": "http://www.dnevnik.bg/analizi/2017/07/27/3014608_citat_na_denia_vie_nikoga_ne_mojete_da_pusnete_sudjuka/", "text": "Народният представител от ГЕРБ Тома Биков в отговор на депутати от БСП, които по време на  дебата за НДК  връщаха темата около скандала с вече бившия депутат от ГЕРБ Живко Маринов, разследван за оказване на натиск за  придобиване на тонове суджуци  под претекст, че са за премиера.", "date": "2017.07.27", "title": "Цитат на деня: Вие никога не можете да пуснете суджука"}
{"url": "http://www.dnevnik.bg/sport/2017/07/27/3014579_bufon_zashto_neimar_struva_222_mln_evro_a_ne_600/", "text": "Вратарят на \"Ювентус\" и италианския национален отбор Джанлуиджи Буфон заяви, че не приема и не разбира начина, по който се формират цените на играчите в съвременния футбол. Според него се поставят \"произволни\" цени, а тази, която се обявява за Неймар, му звучи като измислена. Бразилският нападател на \"Барселона\"  е свързван с трансфер в ПСЖ . Според информациите парижани са готови да платят 222 млн. евро, колкото е клаузата за откупуването му. \"Това звучи като измислица. Защо Неймар струва 222 млн. евро, а не 600 милиона? Дядо ми винаги казва: \"Надувай, надувай, но балонът ще се спука\", заяви Буфон пред \"Гадзета дело спорт\". \"Вече не мога да разбера как се оценяват футболистите. Всичко е толкова произволно и е в ръцете на хората, които имат най-много пари - днес е 10, а утре е 100\", продължи вратарят. Според него \"Милан\" ще е съперник на \"Ювентус\" за титлата, защото е похарчил много пари за нови играчи.", "date": "2017.07.27", "title": "Буфон: Защо Неймар струва 222 млн. евро, а не 600 милиона"}
{"url": "http://www.dnevnik.bg/bulgaria/2017/07/27/3014660_dvama_profesori_obviniha_v_plagiatstvo_rektora_na/", "text": "Двама бивши преподаватели във варненския Технически университет – професорите Овид Фархи и Николай Минчев, обвиниха в плагиатство ректора на висшето учебно заведение проф. д-р Росен Василев. Те са подписали текста на сигнал, изпратена до Министерството на образованието и науката, в която твърдят, че цели глави от подготвената за защита докторска дисертация на Василев са преписани дословно от други научни трудове. \"Дисертацията се състои от седем глави, са написали в жалбата си Фархи и Минчев. Първа глава има характер на въведение. Втора, трета, четвърта и пета глава са взети от дисертацията на Ивайло Йорданов Неделчев на тема \"Изследване ефективността на плазмотрон с вихрова стабилизация на дъгата в процеса плазмено-прахово напластяване\". В случая не става дума за ползване на резултати и надграждане над тях, а за Втора, трета, четвърта и пета глава от дисертацията на Ивайло Неделчев (цялата дисертация) са представени като втора, трета четвърта и пета глава в дисертацията на проф. Василев, произходът на шеста глава не е ясен. Седма глава обаче е преписана от дисертацията на Тихомир Атанасов Доврамаджиев на тема \"Създаване дизайн на остеоинтегруеми дентални имлланти\". По този повод професорите Фархи и Минчев искат оставката на Василев. В сигнала си до Министерството на образованието и науката те обясняват също, че повод за интереса им към съдържанието на неговата дисертация е станал следният факт: \"Василев е професор в професионално направление \"Електротехника, електроника и автоматика\" по \"Измервателна електротехника\" от месец април 2016 г., обясняват те. Една година по-късно той представя дисертация в професионално направление \"Машинно инженерство\", научна специалност \"Технология на машиностроителните материали\" - т.е. в Този факт сам по себе си е подозрителен, поради което възбуди у нас интерес какво представлява тази дисертация\", пише в жалбата. Междувременно датата 28 юли 2017 г. (т.е. утре), определена за защита на докторската дисертация на проф. Росен Василев, се оказа променяна на два пъти през последните месеци. Първоначално определеният ден е бил 8 септември т.г., показа проверка. По-късно той е коригиран на 28 юли, а след подаването на сигнала за плагиатство до Министерството на образованието отново е върната първата дата, която и в момента е посочена в сайта на висшето учебно заведение. Днес в отговор на въпроси, зададени от \"Дневник\", от образователното министерство изпратиха следния коментар: \"Докато тече проверката на ведомството, университетът трябва да преразгледа сроковете за финала на процедурата, за да бъдат максимално изяснени фактите и да не се допусне заради породени от сигнала съмнения за злоупотреби\". Вероятно точно с това предписание се е съобразил и обвиненият в плагиатство проф. Росен Василев. Днес пред \"Дневник\" той каза, че първоначално насрочената дата за защита на докторската му дисертация действително е била 8 септември т.г. Но тъй като членовете на журито свършили работата си по рецензиране на научния му труд доста по-рано от предвидените в закона три месеца, той сам взел решение защитата му да бъде изтеглена на 28 юли. \"След като научих за сигнала, с моя заповед – 8 септември, за да дам време на образователното министерство да свърши работата си по проверката\", обясни Василев. Той каза също, че научил за сигнала едва снощи, но не иска да го коментира, защото в него имало много неверни факти. \"Потърсил съм юридическа консултация и ще чуете мнението ми, след като Министерството на образованието завърши своята проверка по предвидения за това ред\", каза още ректорът на Техническия университет във Варна. Овид Фархи има друга версия за причините, довели до изтеглянето на защитата за по-ранна от първоначално предвидената дата. \"Това най-вероятно е направено, в университета, когато много от критиците на Василев няма да са на работа и по тази причина няма да имат възможност да реагират\", твърди той. Ректорът Росев Василев коментира, че освен невярната информация в сигнала на професорите Фархи и Минчев той смята да атакува и срока, в който той е трябвало да бъде подаден, тъй като не бил съобразен с изискванията на Закона за развитието на академичния състав в Република България. \"Самото обвинение в плагиатство е твърде хлъзгава материя, тъй като никъде няма точна формулировка на това каза ректорът на Техническия университет във Варна. Поискал съм мнението и на други колеги, споменати в текста на въпросния сигнал, а в крайна сметка има и съдебни процедури, ако се стигне дотам.\"", "date": "2017.07.27", "title": "Двама професори обвиниха в плагиатство ректора на Техническия университет във Варна"}
{"url": "http://www.dnevnik.bg/bulgaria/2017/07/27/3014674_koi_e_noviiat_poslanik_na_turciia_v_bulgariia_-_hasan/", "text": "Д-р Хасан Улусой бе назначен с президентски указ за посланик на Република Турция на мястото на Сюлейман Гьокче, срещу когото имаше оплаквания от българските институции за намеса във вътрешните работи на България. Посланик Гьокче дори не бе включен в последното посещение на българския премиер Бойко Борисов в Турция, което е прецедент в дипломатическата практика. С президентски указ Гьокче е назначен за посланик на  Република Турция в Гватемала. За разлика от Гьокче, който пое поста в София след кариера във Вашингтон, новият турски посланик в София д-р Хасан Улусой има кариера в Африка. В турското външно министерство той е директор на Генерална дирекция за многостранни политически отношения. През 2012 г. той е назначен за посланик на Република Турция в качеството на основател на турската дипломатическа мисия в Нигер и остава до края на мандата на този пост. През 2014 г. нигерското правителство го награди с орден за заслуги за приноса му в развитието на турско-нигерийските отношения. От 2014 г. Хасан Улусой е генерален директор на дирекция многостранни политически отношения в турското външно министерство. Специализирал е политически науки в Истанбулския университет. С последния президентски указ са назначени общо 18 нови посланици. Заместник-министърът на външните работи Ахмет Мухтар Гюн бе назначен за постоянен представител на Турция в ООН.", "date": "2017.07.27", "title": "Кой е новият посланик на Турция в България - Хасан Улусой"}
{"url": "http://www.dnevnik.bg/skorost/2017/07/27/3014713_globa_ot_1000_leva_za_shofirane_v_avariinata_lenta/", "text": "Шофьорите, които карата в аварийната лента по магистралите, ще бъдат глобявани 1000 лева и ще остават без книжка за три месеца. Това предложение за промяна в Закона за движение по пътищата беше прието на първо четене в комисията по транспорт,  съобщи Dariknews.bg . Така за провинението ще се дължи същата глоба като наскоро въведената за каране срещу движението на магистрала. В сегашния закон няма изрично посочена санкция за шофиране в аварийната лента, като се използва текстът за неправилно движение по пътното платно и глобата е 20 лева, или до 100 лева, ако е създадена опасност от катастрофа\", коментира началникът на КАТ Бойко Рановски. Според \"Нова телевизия\" за половин година за каране в аварийната лента са санкционирани 142 шофьори. В последните месеци заради каране в аварийната лента станаха няколко тежки катастрофи. При последната, станала на 16 юли,  автомобил се удари в линейка , спряла да вземе пострадали от инцидент на магистрала \"Тракия\". Няколко месеца по-рано пък кола помете двама работници от поддържащата \"Хемус\" компания, като единият загина на място. За да започне да се налага суровата санкция обаче, тя трябва да мине още веднъж през транспортната комисия и да бъде одобрена на две четения в пленарната зала. От утре обаче парламентът излиза в лятна ваканция, като депутати се връщат на работа на 1 септември. Предишните  сериозни промени в Закона за движение по пътищата  пътуваха почти години от първото одобрение в комисия до прилагането им. Кандидатите за книжка трябва да са завършили поне 10 клас С други промени транспортната комисия прие неправилно паркиралите автомобили, на които са поставени скоби, да бъдат принудително вдигани с \"паяк\" след 19.00 ч., когато изтича времето на зоната за платено паркиране. Друг текст пък предвижда книжка да могат да вземат само кандидати, завършили поне 10 клас или първи гимназиален курс.", "date": "2017.07.27", "title": "Глоба от 1000 лева за шофиране в аварийната лента одобриха депутатите"}
{"url": "http://www.dnevnik.bg/sviat/2017/07/27/3014656_tunis_shte_opita_da_spre_nasilieto_nad_jeni_s_nov_zakon/", "text": "Тунизийският парламент прие в сряда закон, чиято цел е \"да сложи край на насилието срещу жените\" и да подобри възможностите за помощ на жертвите, съобщиха телевизия \"Ал Арабия\" и \"Франс прес\". Депутатите гласуваха с единодушие. Според министъра за правата на жените Назиха Лаабиди решението да депутатите е повод за гордост, \"че успяхме да се обединим около проект с историческо значение\". Новият закон, който се очаква да влезе в сила догодина, признава термините \"физическо\", \"морално\" и \"сексуално\" насилие, каза за \"Франс прес\" депутатът Бошра Белхадж Хмида след гласуването. Това ще даде възможност жертвите на домашно насилие да получат съдебна и психологическа помощ и ще премахне възможността мъже да не бъдат съдени за изнасилване, ако се оженят за жертвата си. Освен това минималната възраст, при която се счита, че дадено лице може да извърши полов акт по свое съгласие, става 16, а не 13 години. Извън закона вече е и трудовата експлоатация на непълнолетни момичета за \"слугинска\" работа. На Тунис се гледа като на пионер в правата на жените в арабския свят. Много правозащитни групи обаче казват, че жените там все още стават жертви на дискриминация. Близо половината казват, че през живота си са били подложени поне на един вид насилие. Законът ще предефинира ролята на държавата в защитата на жените, тъй като \"това не е въпрос, свързан с частния живот\", казва за онлайн изданието Middle East Eye Саида Оунуси от управляващата партия \"Енахда\". Според нея правителството признава, че хората, които упражняват насилие над жени при закрити врати, са \"отговорни пред цялото общество\". Над 30 на сто от тунизийските депутати са жени - най-високият процент сред арабските държави. Същевременно правозащитници предупреждават, че законът, макар и да е правилна стъпка, е трябвало да стигне по-далеч. Той например не променя неравнопоставеността в правата за наследяване - делът, който жените могат да наследят, е два пъти по-малък от полагащия се на мъжете.", "date": "2017.07.27", "title": "Тунис ще опита да спре насилието над жени с нов закон"}
{"url": "http://www.dnevnik.bg/bulgaria/2017/07/27/3014509_s_burno_obsujdane_parlamentut_sloji_tochka_na/", "text": "С бурни дебати, продължили почти целия ден, депутатите приеха  доклада на Временната анкетна комисия , която трябваше да разглежда харчовете за европредседателството в НДК и сложиха точка на разискванията за скандала с уволнения директор Мирослав Боршош в парламента. Опитът на БСП да удължи действието на комисията до септември месец пропадна с 96 на 103 гласа. Драмите започнаха още сутринта, когато БСП успя да вкара в дневния ред гледането на доклада и предложението си за удължаване. Заради страстите точката смени няколко пъти мястото си в дневния ред, докато междувременно депутатите приеха договора за  добросъседство с Македония , промените в  Съдебния закон  и  отхвърлиха предложения за зам.-председатели  на Комисията за финансов надзор. Временната комисия за НДК, свикана по настояване на БСП приключи работата си във вторник с  предложение Сметната палата да направи одит на НДК . Докладът заключи, че има \"съмнения за злоупотреби\" в управлението на Мирослав Боршош, но БСП, ДПС и \"Воля\" отказаха да го подкрепят. В парламента днес те пак протестираха, че мнозинството на управляващите в комисията е  отхвърлило  идеята за изслушване на премиера Борисов и не отразило в доклада  отказа на Боршош да се яви . Румен Гечев от БСП попита защо правителствата на ГЕРБ  подхвърлят  НДК \"като празна кратуна\" между министерствата и допускат Мирослав Боршош да \"се гаври с министри, вицепремиери, а сега с парламента\". Според депутатите от \"Воля\" бившият директор на НДК,  вече обвиняем , бил единственият, отказал да дойде на изслушване за 28 години. От ГЕРБ отвърнаха, че целта на комисията била да установи факти около разходите за европредседателството, а не да разследва. \"Ако имахме притеснения, нямаше да приемем създаването на тази комисия\", отвърна председателката й Диана Йорданова на обвиненията, че ГЕРБ прикрива Боршош. Тома Биков пък обясни, че Борисов  върнал бившия директор на поста след уволнението му от Лиляна Павлова  заради натиска на интелигенцията. Вие един месец не успяхте да установите какво се случва в НДК и искате още време, може ли премиерът да разбере за една вечер, попита той. В апогея на спора БСП заплаши с вот на недоверие през есента, а от ГЕРБ се заканиха, че случаят \"няма да отклони пътя ни от европейската интеграция\". Докладът бе приет със 105 гласа \"за\" срещу 91 \"против\" и един въздържал се от опозицията. Стана известно, че докладът на Държавната агенция за финансова инспекция, която също разследва случая, ще е готов в края на август.", "date": "2017.07.27", "title": "С бурно обсъждане парламентът сложи точка на комисията за НДК"}
{"url": "http://www.dnevnik.bg/bulgaria/2017/07/27/3014737_chlenovete_na_sudebniia_suvet_shte_mogat_da_se_vurnat/", "text": "Парламентът обсъди без дебат и гласува ударно промените в най-важния за съдебната власт закон - законът за съдебната власт. Промените бяха внесени в началото на юли и предизвикаха силен граждански отпор, заради текстовете, с които се предвиждаше забрана съсловните организации да получават финансиране от чужди държави. В последния възможен момент управляващите оттеглиха този текст, както и предложението си между двете четения финансирането да бъде позволено само за държави от Европейския съюз. Все пак, депутатите приеха възможността членовете на този съвет, чийто мандат изтича през октомври, да се върнат на по-добри позиции, както и задължи всички магистрати да декларират в коя организация членуват. Съдебният съвет не успя да вземе становище по промените, но след като стана известно, че те са гласувани, реши да формира работна група, която да пише до президента  Румен Радев с искане за налагане на вето. Ето още какво беше окончателно гласувано: - Магистратите ще бъдат отстранявани от длъжност ако прокуратурата им повдигане обвинение за тежко престъпления, а не само, както досега за престъпления, свързани със службата им; - Настоящите членове на съдебния съвет ще могат да се върнат на по-добри позиции в съдебната система, след приключване на мандата им през октомври - т.е. създаде се възможност за прескачане на конкурсното начало. Това е така, защото членовете ще могат да се върнат на същата позиция или в същия по ранг - съд или прокуратура в някой друг град. В последния момент бяха дописани и инспекторите, но за тях има ограничение да се връщат в \"съответния орган\" – който е бил съдия си остава такъв, който е бил прокурор – също; - Всички магистрати ще са длъжни да декларират членство в каквито и да е организации, а не само както досега - новоназначените магистрати. Декларирането трябва да стане в срок от 30 дни след влизането на закона в сила - Промените разширяват и забраната на магистратите да участват в търговска дейност като се записа допълнението \"под каквато и да е форма, лично или чрез други лица\"; - Към ВСС се създава нов орган Съвет за партньорство, който трябва да осъществява диалог по професионалните интереси на магистратите. На практика той дублира съществуващият граждански съвет към ВСС, който работи от 2012 година. Различното е че в съвета за партньорство ще могат да членуват организации, чиито членски състав е не по-малък от пет процента от съответния брой на съдиите, прокурорите и следователите.", "date": "2017.07.27", "title": "Членовете на съдебния съвет ще могат да се върнат на по-добри позиции в системата (обобщение)"}
{"url": "http://www.dnevnik.bg/sport/2017/07/27/3014716_otstraneniiat_shef_na_ispanskiia_futbol_napusna_uefa_i/", "text": "Бившият президент на испанската футболна федерация Анхел Мирия Вияр напусна постовете си в УЕФА и ФИФА. И в двете ключови организации той беше вицепрезидент. Оставките на Вияр идват дни след ареста му. Преди дни  испанецът беше задържан заедно със сина си Горка по подозрение в корупция . Впоследствие Вияр, който отрича всички обвинения, получи едногодишно наказание от испанската федерация. Президентът на УЕФА Александър Чеферин е приел оставката. Словенецът благодари на досегашния шеф на испанския футбол за работата му в организацията. \"Вияр повече няма да има никакви официални функции в нашата организация\", заявиха от УЕФА. От европейския футболен съюз допълниха, че няма да коментират повече темата. Вияр ръководи испанския футбол в продължение на 29 години. На поста му застана Хуан Луис Лареа.", "date": "2017.07.27", "title": "Отстраненият шеф на испанския футбол напусна УЕФА и ФИФА"}
{"url": "http://www.dnevnik.bg/sviat/2017/07/27/3014477_sudebnata_reforma_v_polsha_dava_na_prezidenta_shans_da/", "text": "Вечерта преди неочаквано да наложи вето на два спорни закона за реформа на съдилищата, полският президент и вярващ католик Анджей Дуда беше видян да се моли пред една от най-популярните в страната реликви: Черната Мадона от Ченстохова. Вдъхновението, с което той направи шокиращ за управляващата партия Право и справедливост (ПиС) ход обаче, може да е било колкото религиозно, толкова и политическо. Дуда, който е президент от 2015 г. насам, често е заклеймяван от опонентите с определението \"писалка\" - с тази дума те имат предвид готовността му да подписва законопроекти. Ветото на текстовете от съдебната реформа обаче беше възможност да си изгради самостоятелна политическа идентичност. Политически наблюдатели вярват и че 45-годишният държавен глава се позиционира за следващите президентски избори, въпреки че не е казвал публично, че ще се кандидатира. Той е по-популярен от дясната евроскептична ПиС, с която е съюзник, но ще му се налага да набере по-широка подкрепа, ако иска да спечели през 2020 г. Дуда обяви, че действа съгласно конституцията, когато наложи вето на два законопроекта, които биха ограничили независимостта на Върховния съд. Във вторник той одобри по-малко спорния закон, чиято цел е да реформира обикновените съдилища. Опитите на правителството да разшири правомощията си в съдебната система разгневиха Европейския съюз и доведоха до една от най-големите политически кризи в Полша от падането на комунизма през 1989 г. Много поляци мислят, че съдебната система е корумпирана и в нея доминира мисленето от комунистическата епоха, но подозират, че правителството се опитва да се сдобие с повече власт и така да подрони устоите на полската демокрация. Дни наред хиляди протестиращи искаха Дуда да използва ветото си. \n     Но до миналия уикенд правителството и източници на ПиС казваха, че са убедени, че президентът ще подпише и трите закона. Дуда бил в президентската лятна резиденция в Юрата на балтийското крайбрежие, където отишъл да \"премисли нещата от разстояние\", казва източник от правителството. Там Дуда се консултирал с адвокати, съдии, професори по право, социолози, философи и политици. Демонстрантите притеснили Дуда, казва източник, близък до президентството. \"Сред тях имаше и много хора, които нямаха нищо общо с политиката и които просто бяха притеснени заради промените в съдилищата.\" В неделя около обед станало по-ясно на приближените до Дуда какво ще направи - обсъждал ситуацията по телефона и разменял съобщения, казват източници, свързани с президентството. Сред хората, с които говорил тогава, е и Зофия Ромашевска - дългогодишен активист и съветник на президента, която казала, че знае какво е да живееш в страна, в която няма независима съдебна система, и му обяснила: \"Не искам да се върна в такава страна.\" Вечерта Дуда пътувал до Ченстохова, където е видян да коленичи и да се моли. Един от монасите, посетил службата, каза, че те се молели за президента, който бил между тях. След молитвите държавният глава говорил с поклонници. После поел обратно към Варшава, а по пътя взел решението за реформите. \"Отиде там, за да търси насоки. Получи ги\", казва източник, близък до президентството. Според самия Дуда решението \"е взето бързо\". Заминаването му за Ченстохова точно в този момент обаче кара някои в ПиС да се чудят дали той ще направи каквото иска партията. \"За някои беше знак, че нещата може да не са толкова ясни, колкото изглеждаха на ПиС\", казва друг свързан с президентската администрация източник. \"ПиС направи грешката да се държи с президента като с марионетка. Президентът задейства мина, на която седеше ПиС.\" Говорителят на правителството Рафал Бохенек каза, че е \"жалко\", че президентът е наложил вето на законите, докато премиерът Беата Шидло описа решението като \"неразбираемо\". Според политически наблюдатели действията на президента водят до разрив с ПиС. \"Остатъкът от лятото ще даде много яснота за бъдещето на Дуда, за бъдещето на ПиС и за бъдещето на полската политика\", казва един от източниците, близки до правителството. Някои политически коментатори говорят за \"еманципация\" на Дуда след ветото. Източници в ПиС обаче казват, че може да става дума за хитър ход на президента, който успя да разреди протестите, дотогава разрастващи се и зачестяващи. Във вторник вечерта протестиращите по улиците бяха само част от множествата, които излизаха по улиците през цялата предходна седмица. Политици от всички страни на спектъра в Полша се съгласяват, че Дуда вече мисли за изборите през 2020 г. Преди да наложи ветото, той се срещнал с умерени представители на ПиС и членове на антисистемната партия Kukiz'15, на които гледа като евентуални поддръжници. \"Президентът отново се занимава с политика\", казва един от източниците, близки до президентската администрация. Един от източниците в партията казва за \"Ройтерс\", че на членове на ПиС е казано да \"намалят критиката\" срещу президента, защото имат нужда от Дуда, който е по-популярен от управляващите. \"Той осъзна, че има повече власт от партията. Възможно е и внезапно да е осъзнал, че има власт\", казва правителствен източник. Дуда достигна до президентството след кариера, включваща политически активизъм за центристката партия \"Уния Волношчи\", работа като съветник към ПиС, опит в правителството и в Европейския парламент. От президентската институция казват, че няма \"официална позиция\" за това дали отново ще се кандидатира за президент. Томаш Шемоняк, бивш министър на отбраната в правителството на \"Гражданска платформа\", което изгуби изборите от ПиС през 2015 г., казва, че важен фактор зад ветото на Дуда е \"ужасяващият\" отговор, който беше даден на съдебните реформи в европейските столици. Той обаче добави: \"Президентът беше мотивиран от желание да се раздели с имиджа си на политически покорен човек и това определено увеличава шансовете да бъде преизбран през 2020 г.\"", "date": "2017.07.27", "title": "Съдебната реформа в Полша дава на президента шанс да си изгради идентичност"}
{"url": "http://www.dnevnik.bg/sport/2017/07/27/3014750_mirela_demireva_hvana_posledniia_ot_poslednite_vlakove/", "text": "Сребърната медалистка от олимпийските игри в Рио де Жанейро Мирела Демирева все пак ще участва в световното първенство по лека атлетика. Състезателката в скока на височина  не успя да покрие норматива (194 см) , но се възползва от слабите резултати в дисциплината като цяло. \"Мирела хвана последния от последните влакове\", каза президентът на българската федерация (БФЛА) Добромир Карамаринов пред \"Дневник\". След крайния срок за покриване на норматива общо 19 състезателки са си осигурили участие. От международната федерация са започнали процедурата по попълване до 32. Във вторник са се изпращали покани на първа група състезателки, като Демирева не е била сред тях. \"Явно някой е отказал. Мирела се оказа във втората група и днес получи покана. Обадихме й се и веднага потвърдихме\", обясни Карамаринов. До момента сезонът за Демирева е разочароващ. Тя ще има малко време да се пренастрои за световното. Шампионатът ще се проведе в Лондон от 4 до 13 август.", "date": "2017.07.27", "title": "Мирела Демирева хвана \"последния от последните влакове\" и ще скача на световното"}
{"url": "http://www.dnevnik.bg/sviat/2017/07/27/3013740_zashto_detektorite_na_nai-vajnoto_miasto_na_sveta/", "text": "След масови протести на палестинците израелските власти се съгласиха да премахнат металните детектори на входа за Храмовия хълм и да ги сменят с видеокамери. Ще станат повече и патрулиращите полицаи. Новите мерки оставят палестинците недоволни.  Ислямската администрация, управляваща Храмовия хълм, призова мюсюлманите да продължат бойкота и след демонтажа на детекторите. Премиерът Бенямин Нетаняху заяви, че израелската министерска комисия по сигурността е одобрила \"препоръката на всички специални служби да се замени проверката с метални детектори с проверка чрез най-нови технологии и други методи\". За покупка и монтаж на новата техника ще се изразходват близо 28 милиона долара, посочи премиерът. Очаква се новите мерки да бъдат въведени до половин година. Предвидено е също в патрулирането из околността да се включат повече военни.  Натиск от избирателите Металните детектори бяха поставени след убийството на двама израелски полицаи на 14 юли. Израелската полиция твърдеше, че нападателите са използвали оръжия, скрити на Храмовия хълм.  Според Том Бейтман, кореспондент на Би Би Си в Ерусалим, кризата на едно от най-почитаните места в града е нещо повече от банално монтиране на летищни скенери и електроника за метални детектори. \"Палестинците виждат тук опит на Израел да засили контрола върху тяхна светиня в окупиран Ерусалим - джамия, смятана за мощен национален символ. За израелските власти пък това е необходимо, за да опазят, по думите на техен министър, \"най-важното място на света\" - главната светиня на юдейската вяра, след убийството на двамата полицаи наблизо.  Лидерите на двете страни изглежда са били подложени на натиск от своите избиратели, настояли да не отстъпват от позициите си. Призивите на международната общност за решаване на проблема само повишиха напрежението и за двете страни (а те имат и сложни политически разногласия), но още не се знае дали кризата е решена изцяло.  Решението за поставяне на рамките предизвика масови протести сред палестинците - те заявиха, че Израел цели да установи контрол над историческия район. Трима палестинци бяха убити в петък в Източен Ерусалим и на Западния бряг на р. Йордан. Същия ден трима граждани на Израел бяха убити от палестинец, нахлул в дома им в еврейска колония на Западния бряг. Посланикът на ООН в Близкия изток Николай Младенов заяви в понеделник, че вълненията може да се разраснат извън древния град, ако въпросът не бъде решен до петък, когато мюсюлманите по традиция се молят на различни свети места. Сблъсъците между палестинци и израелци \"може да предизвикат катастрофални последици далеч извън пределите на Стария град, извън пределите на Израел и Палестина, извън пределите на Близкия изток\", каза Младенов. Някои данни сочат, че Израел се е съгласил да махне рамките срещу съгласие на Йордания да пусне служители на израелското посолство в контекста на дипломатически скандал. По-рано йорданските власти се канеха да разпитат агент на израелска служба за сигурност, застрелял по данни на Израел гражданин на Йордания, който го нападнал с отвертка в резиденцията край посолството. В престрелката по случайност бил убит и друг йорданец. Израел твърди, че служителят, открил огън, има дипломатически имунитет. През нощта срещу вторник йорданският крал Абдула Втори и Бенямин Нетаняху обсъдиха ситуацията в разговор по телефона. Кралят помоли израелския премиер металните детектори да се премахнат. Скоро след това бе съобщено, че служителите от израелското посолство са се върнали в страната си. В Йордания живеят много палестинци и йорданските власти силно тачат ерусалимските светини. Решаващият фактор Храмовият хълм има огромно политическо и религиозно значение за палестинците. Той е под израелска окупация от времето на войната през 1967 г. За сигурността в района отговарят израелците, а финансирана от Йордания религиозна фондация е поела всекидневното управление на комплекса, припомня Себастиан Ашър, редактор на Би Би Си за Близкия изток. Договореностите за достъпа, сигурността и управлението на комплекса са известни като статукво на Храмовия хълм. Гневът на палестинците от монтирането на металните детектори бе подгрят от страхове, че по този начин Израел се опитва да промени нещата и да засили контрола си над Храмовия хълм. Според палестинците това застрашава не само обслужването на духовните им нужди, но и надеждите им за създаване на собствена държава. Естествено в конфликта бе въвлечена и Йордания. И може би тъкмо йордански натиск е бил решаващият фактор, убедил премиера Нетаняху да направи нещо толкова нежелано от него - да разпореди премахването на детекторите. Израелски гард уби през уикенда йорданец, който го нападна край израелското посолство, и това добави ново измерение в цялата история. Нищо чудно този случай да е осигурил на Йордания необходимите й козове. Територията на Стария град в Ерусалим е свещено място и за евреите, и за мюсюлманите. Там са разположени както древни еврейски светини, така и една от джамиите, най-важни за исляма. Палестинците твърдят, че поставянето на детекторни рамки нарушава споразумението за охрана на тези обекти и достъп до тях отпреди 50 години. В знак на протест мнозина палестинци отказаха да минават през рамките и предпочетоха да се молят из улиците. Храмовият хълм/Харам ал Шариф Комплексът на Храмовия хълм в Стария град на Източен Ерусалим заема площ от 35 акра. Юдеите смятат, че на това място в древни времена са се издигали Първият и Вторият храм. В юдейската традиция хълмът е известен като \"място на присъствието Господне\". Религиозните евреи смятат, че точно там ще бъдат спасени праведниците, щом дойде Месията. И за тях, и за светските евреи е неприемлива самата мисъл да отстъпят другиму Храмовия хълм. Той е и символ на гордост. Поставянето на Стената на плача, Западния бряг на р. Йордан, ивицата Газа и Източен Ерусалим под израелски контрол през 1967 г. бе обявено за велико национално постижение. Мюсюлманите наричат това място Харам ал Шариф - Благородно светилище. То има дълбоко религиозно и политическо значение за палестинците и за всички мюсюлмани по света. Възможността да създадат столица не другаде, а в Източен Ерусалим за палестинците е сред основополагащите елементи на бъдещата им държава. /БТА", "date": "2017.07.27", "title": "Защо детекторите на \"най-важното място на света\" отприщиха напрежение в Израел"}
{"url": "http://www.dnevnik.bg/bulgaria/2017/07/27/3013879_boini_mashini_na_sasht_i_bulgariia_shte_sa_izlojeni/", "text": "Бойна техника на въоръжение в армиите на България и САЩ ще бъде изложена днес в района на Военната академия \"Георги С. Раковски\" в София. Всеки, който желае, ще може да разгледа американски бойни машини М 1126 \"Страйкър\" от състава на 2-ри Кавалерийски полк и бронирани бойни машини MSFV \"COMANDO SELECT\" от поделение 56040 – Благоевград. Те ще бъдат изложени от 11.00 ч. до 13.00 ч., а влизането в района на академията ще бъде през входа от бул. \"Евлоги и Христо Георгиеви\" 82. Българските и американските военнослужещи ще запознаят посетителите и със задачите, които се изпълняват с участието на представената военна техника. Американските сили който са 130 души и до 90 единици колесна техника, ще се придвижат през територията на България в периода 24-28 юли 2017 г. за участие в съвместно учение в Македония. Производителите на \"COMANDO SELECT\" и на \"Страйкър\" са част от  участниците в търга за доставка на бойни машини  за пехотата за българските сухопътни войски, която трябва да бъде задвижена до края на годината.", "date": "2017.07.27", "title": "Бойни машини на САЩ и България ще са изложени във Военна академия"}
{"url": "http://www.dnevnik.bg/bulgaria/2017/07/27/3013789_sudebniiat_suvet_zasedava_za_posledno_tozi_sezon/", "text": "Пленумът на Висшия съдебен съвет (ВСС) се събира днес за последен път преди съдебната ваканция през август. Дневният ред е дълъг и включва 80 точки. Последната е предложението на Калин Калпакчиев и Соня Найденова за обсъждане на предлаганите изменения в Закона за съдебната власт. Три пъти мнозинството в съвета препятстваше дебатът по тази тема като различни членове напускаха залата, когато идваше ред на точката и  поради паднал кворум заседанията бяха прекратявани. Днес  председателят на парламентарната група на ГЕРБ Цветан Цветанов  обяви, че управляващите са се отказали от едно от спорните предложени изменения в съдения закон - това, което ограничаваше финансирането на съсловните организации на магистратите. Вчера правната комисия по правни въпроси прие на второ четене останалите предложение за изменения, сред които е възможността членовете на този съдебен съвет да се върнат на по-добри позиции в съдебната система, след края на мандата им.", "date": "2017.07.27", "title": "Съдебният съвет заседава за последно този сезон"}
{"url": "http://www.dnevnik.bg/sport/2017/07/27/3013924_botev_se_izpravia_sreshtu_neizvestnata_maritimo/", "text": "\"Ботев\" (Пловдив)  мечтае да прескочи третия предварителен кръг на Лига Европа. Всичко минава през задължителна победа над \"Маритимо\" тази вечер на стадион \"Лазур\" в Бургас. Пловдивчани ще разчитат на невероятната си домакинска серия в европейските турнири, която се простира повече от 20 години. За последно \"Ботев\" загуби на собствен терен в Европа през сезон 1993-94, когато отстъпи с 2:3 на \"Олимпиакос\". От тогава \"канарчетата\" записаха седем победи и две равенства у дома, в които са допуснали едва три гола. Днешният съперник  \"Маритимо\"  е неизвестна, както уточни и треньорът на \"Ботев\" Николай Киров. \"Имаме проблем с разузнаването на \"Маритимо\". Успяхме да гледаме само контролни мачове, а в тях никога не можеш да си сигурен, че това е истинското лице на един отбор\", каза Киров. Той няма проблеми с контузени и ще може да разчита на всичките си основни футболисти. Треньорът обясни, че има натрупана умора сред някои от играчите му. Двубоят вероятно ще бъде последен за нападателя Омар Косоко, който чака трансфер. \"Той постъпи много коректно, уговорката ни беше да остане до лятото, но подписа нов договор и позволи ние да водим преговори за негов трансфер. Косоко изяви желание да ни помогне с \"Маритимо\", но вече е на 29 години и иска да играе в чужбина. Има предложение от ОАЕ, каза президентът на \"Ботев\" Ангел Палийски. Проблеми имаше и за \"Маритимо\", след като португалският тим пристигна у нас в последния възможен момент. Съставът не можа да излети от летището на остров Мадейра във вторник, заради бури над Атлантическия океан, а вчера чартърът се забави. Всичко това промени програмата на гостите, които изместиха тренировката си на стадион \"Лазур\" за по-късно. \"Ботев\" има много силни индивидуалности, но в същото време тези играчи се представят отлично като колектив. За нас няма да е лесно, защото 12 играчи си отидоха, а 12 други дойдоха\", каза треньорът на \"Маритимо\" Даниел Рамош. Според него нищо в битката между \"Ботев\" и португалците няма да се реши в първия двубой на българска земя. Двубоят на стадион \"Лазур\" е тази вечер от 20.30 ч. и ще се излъчва пряко в ефира на \"Диема Спорт\".", "date": "2017.07.27", "title": "\"Ботев\" се изправя срещу неизвестната \"Маритимо\""}
{"url": "http://www.dnevnik.bg/detski_dnevnik/obrazovanie/2017/07/27/3013602_igrachki_ot_biblioteka_i_chetene_s_roditeli_v/", "text": "Библиотека в столичния квартал \"Факултета\" предлага не само книги, а и играчки. Заедно с читателски клуб, тя е предназначена за ромски деца и родители от квартала. Така семейства от общността получават достъп до образователни играчки и книжки. \"Ученето чрез игра\" се постига с помощта на специално обучени доброволци - наречени фасилитатори - които работят с родителите и децата. По този начин родителите отделят време, в което да играят с децата си и да общуват с другите семейства в квартала. В момента библиотеката за играчки посещават повече от 130 деца. В читателския клуб групи от родители имат няколко сесии месечно, в които заедно прочитат детска книжка. След това те получават екземпляри, които взимат у дома, и четат и обсъждат с децата си. През клуба вече са преминали 3 групи по 15 родители. Майките, които участват в програмата, са щастливи, че на техните деца – както и на тях самите – се обръща толкова внимание. \"Добре е за нашите деца да се интегрират, да учат, да са образовани\", казва една от тях. \"Даже така имаме повече време да общуваме, като се съберем тук с децата\", добавя друга. С родителите и децата в библиотеката работи Ани Димитрова – една от обучените фасилитатори, които подбират подходящите играчки и книги. Тя също е от квартала и в момента учи право в столичен университет. Участва в проекта, защото вижда как променя децата, как работата ѝ ги кара да се чувстват уверени в себе си, както и да прекарват повече време с родителите си. \"[Това] е много важно, аз съм го имала в моето детство, майка ми да чете с мен, майка ми да пише с мен, майка ми да ме учи на неща, и това ме е изградило като човек. Затова аз искам и други деца да имат същото\", заявява тя. Двете начинания са част от дългогодишен проект на сдружение \"Инициатива за равни възможности\". Той започва през 2010 и за поредна година е спонсориран от международния \"Ромски образователен фонд\", базиран в Будапеща. Даниела Михайлова, която е представител на сдружението, обяснява, че проектът започнал през 2010. Тогава от сдружението разбират, че много ромски семейства не успяват да запишат децата си в столични детски градини. През 2008 Столична Община прави системата за кандидатстване изцяло онлайн, и така много родители, които нямат достъп до интернет, не могат да регистрират децата си. Затова една от главните дейности на сдружението е подпомагането на ромски деца да кандидатстват чрез онлайн системата в детски градини и училища. Според Михайлова на огромната част от регистрираните деца от ромските квартали в София е било помогнато чрез програмата на сдружението. Въпреки това според нея все още има многобройни пречки пред тяхната интеграция.", "date": "2017.07.27", "title": "Играчки от библиотека и четене с родители в столичния квартал \"Факултета\""}
{"url": "http://www.dnevnik.bg/zdrave/2017/07/27/3013814_jena_osudi_stranata_si_v_strasburg_sled_lekarska/", "text": "Дискриминация е да се предполага, че сексът за една жена в зряла възраст не е важен. Това отсъди Европейският съд по правата на човека в Страсбург срещу решението на трима съдии от Върховния съд в Лисабон по дело за лекарска грешка, отнела възможността на 50-годишната Мария Мораиш да прави секс, пише \"Гардиън\". Мораиш претърпяла неуспешна гинекологична операция в португалска болница през 1995 г. Заради грешка по време на процедурата, функцията на половите й органи била увредена и жената повече не можела да прави нормален вагинален секс. Оттогава жената, майка на две деца, води дела в съдебната система на Португалия, които първоначално печели за нанесените физически и психически вреди от операцията. През 2013 г. обаче при поредното обжалване на болницата, съдът в Лисабон намалява обезщетението на Мария Мораиш на една трета, защото съдиите отсъждат, че предвид възрастта на жената и факта, че вече има две деца, сексът не би трябвало да е толкова важен за нея и липсата му не би трябвало да я затормозява. В състава, решил това, има трима съдии - двама мъже и една жена, всичките над 50 години, разказва адвокатът на жената след това. Още тогава случаят предизвиква остра обществена реакция и протести. Защитниците на Мораиш наричат решението \"талибанско правосъдие\" и отнасят делото към съда по човешките права в Страсбург, който сега застава на нейната страна с обвинение за предубеждение. Европейският съд по правата на човека осъжда Португалия да възстанови на жената 2 460 евро за съдебни разноски и да й даде допълнително обезщение в размер на 3 250 евро. Решението на португалския съд \"пренебрегва физическото и психологическо значение на сексуалността за чувството на пълноценност на жените\", аргументират се от Страсбург. Освен това то е основано на някакво общо грешно разбиране, че сексът не е важен за жените в напреднала възраст с деца, колкото за по-младите хора. Като доказателство за предубеждението от Страсбург посочват две решения на същия Върховен португалски съд от 2008 и 2014 г., за мъже със сходни казуси след лекарски грешки, нарушаващи нормалните им сексуални способности. И при двамата са отсъдени сериозни суми за обезщетения от болниците, защото им е нанесен \"ужасен психически шок\", но без изобщо да се взима под внимание възрастта им и това дали вече имат деца, или не.", "date": "2017.07.27", "title": "Жена осъди страната си в Страсбург след лекарска грешка, отнела ѝ способността за секс"}
{"url": "http://www.dnevnik.bg/sport/2017/07/27/3013927_neimar_donese_pobeda_na_barselona_nad_manchestur/", "text": "Бразилската звезда  Неймар  вкара единствения гол при победата на \"Барселона\" с 1:0 над \"Манчестър юнайтед\" в турнира \"Интернешънъл чемпиънс къп\". Преди няколко дни нападателят се разписа на два пъти и срещу \"Ювентус\" (2:1) и показа, че се намира в отлична форма. Неймар беше точен в 31-ата минута, когато стадион \"Федекс фийлд\" в Мериленд избухна. Меси пусна хитър пас за Неймар, Антонио Валенсия не успя да попречи на бразилеца, който се завъртя и опъна мрежата зад Давид Де Хеа. Макар че падна само едно попадение, двубоят беше много интересен и изпълнен с положения за двата отбора. И двамата треньори заложиха на голяма част от основните си футболисти, но след почивката бяха направени множество промени. Турнето на \"Юнайтед\" в Щатите приключи, докато \"Барселона\" ще се изправи срещу \"Реал\" (Мадрид) на 30 юли. В същото време бащата на Неймар обяви, че всички данъчни обвинения към футболиста в Бразилия са свалени. \"Много се радвам, получихме известие, че случаят е приключен и обвиненията към Неймар са изчистени. Процесът е официално затворен и доказва законността на всички ни действия\", съобщи бащата на играча чрез изявление до медиите. Федералната данъчна служба на Бразилия обвини Неймар през 2015 г., че е избегнал плащане на 63 млн. реала (19.94 млн. долара) данъци върху доходите, получени от футболните клубове \"Сантос\" и \"Барселона\", и спонсорите му между 2011 и 2014 г. Все още обаче има възможност за ново дело, предявено от федерални прокурори. Според бащата на играча Неймар-старши то вече е било отложено. Бъдещето на Неймар на терена е предмет на спекулации, като играчът е свързан в испански и френски медии с  трансфер в ПСЖ . Браизлецът заяви през миналата седмица, че се чувства щастлив в \"Барселона\".", "date": "2017.07.27", "title": "Неймар донесе победа на \"Барселона\" над \"Манчестър юнайтед\""}
{"url": "http://www.dnevnik.bg/skorost/2017/07/27/3013755_feisliftut_na_xj_rodi_nai-burziia_serien_sedan_na/", "text": "Британският производител на луксозни автомобили подложи на фейслифт флагмана си XJ. С обновяване към гамата се добавя и супер спортната модификация XJR575. Със своите 575 конски сили мощност и 700 Нм въртящ автомобилът се ускорява до 100 км/ч за 4.4 секунди и има максимална скорост 300 км/ч, което го прави най-бързия сериен седан на \"Ягуар\". В сравнение с досегашната най-мощна версия, конските сили са с 25 повече, като моторът е същият V8 с компресор суперчарджър. Отвън моделът се отличава още по цвета, като двата налични - Velocity Blue и Satin Corris Grey са специално разработени за XJR575. Другите уникални елементи са задният спойлер, различните странични прагове, по-мощната предна броня и по-ниски въздухозаборници. 20-цоловите джанти в блестящ черен цвят с червени спирачни апарати са финалният щрих. Салонът на XJR575 се отличава със специални релефни прагове на вратите, гравиран надпис 575 и тапицерия, подплатена на ромбове и допълнително брандирана с 575. Като цяло след фейслифта \"Ягуар\" XJ се отличава с редица актуализации на технологиите, които увеличават свързаността с 4G Wi-Fi възможности и позволяват на пътниците да останат онлайн в движение с общо до осем устройства. Допълнително централната конзола сега съдържа по-голям 10-инчов сензорен екран. Освен че предоставя на клиентите по-ясен образ, по-големият екран функционира като смартфон, като позволява на клиентите да извършват жестове с приближение и разтегляне с пръсти, когато използват сателитна навигация и създават персонализирани начални страници с бърз достъп до любимите си функции. Моделът е снабден с най-новите технологии за интелигентна безопасност. Сред тях са тези за засичане на трафик, при излизане на заден ход и приближаване на друго превозно средство, асистентът за придържане в лентата и сигнализация за умора във водача. Автономна аварийна спирачка със засичане на пешеходци работи при скорост от 5 до 60 км/ч и използва стерео камера, за да отбелязва опасностите, като автоматично задейства спирачките, когато отчете риск от сблъсък. Системата за разпознаването на пътните знаци позволява функционирането на функцията Адаптивен ограничител на скоростта, която следи знаците за ограничение на скоростта, сравнява ги с навигационните данни и когато дойде промяна в ограничението на скоростта, регулира скоростта на автомобила, като автоматично ускорява или намалява до съответното ограничение. Най-скромният двигател за обновения \"Ягуар XJ\" е трилитров дизелов V6 двигател с 300 к.с.. Бензиновият мотор със същия обем и конфигурация е с 340 коня. Следват две версии на петлитровия V8 - с 510 и 575 конски сили. Всички мотори се комбинират с автоматична трансмисия. \"Ягуар\" XJ се произвежда в завода на \"Ягуар Ленд Роувър\" в Касъл Бромич.", "date": "2017.07.27", "title": "Фейслифтът на XJ роди най-бързия сериен седан на \"Ягуар\""}
{"url": "http://www.dnevnik.bg/sviat/2017/07/27/3013932_premierut_na_izrael_iska_da_zatvori_ofisite_na_al/", "text": "Премиерът на Израел Бенямин Нетаняху заяви, че обмисля затваряне на ерусалимските офиси на \"Ал Джазира\", като обвини базираната в Катар телевизия в подстрекаване на насилието в града през последните дни, съобщава БТА. В Ерусалим напоследък избухнаха най-сериозните сблъсъци от години, тъй като палестинците протестират срещу въведените от Израел мерки за сигурност на Храмовия хълм в града, където се намира и джамията Ал Акса - третото най-свещено място за мюсюлманите. Събитията са широко отразявани от медиите, в това число и от \"Ал Джазира\". \"Тази телевизия продължава да подтиква към насилие около Храмовия хълм\", написа Бенямин Нетаняху на страницата си във Фейсбук. От своя страна катарската медия не отговори на обвиненията. \"Разговарях няколко пъти с правоприлагащите органи с искане за затваряне на офисите на \"Ал Джазира\" в Ерусалим. Ако това не се случи, заради тълкувания на закона, аз ще работя за приемането на нужното законодателство, за да бъде прогонена \"Ал Джазира\" от Израел\", допълва премиерът Нетаняху на страницата си в социалната мрежа. \"Ал Джазира\" бе подложена на правителствена цензура и в съседен Египет, когато през 2014 г. арабската държава вкара в затвора трима служители на телевизията със седемгодишни присъди, и затвори офисите на медията. Двама от служителите бяха освободени, но третият остава в затвора.", "date": "2017.07.27", "title": "Премиерът на Израел иска да затвори офисите на \"Ал Джазира\" в страната"}
{"url": "http://www.dnevnik.bg/bulgaria/2017/07/27/3011232_kak_kmetut_na_sofiia_i_obshtinski_drujestva_otgovariat/", "text": "Кметът на София Йорданка Фандъкова се оказа разочарована от въпрос на общински съветници и на свой ред е разочаровала тях с отговора си. Това се разбра от размяната на реплики по време на последното заседание на Столичния общински съвет. Фандъкова отговори на въпрос на общинските съветниците Иво Божков, Марта Георгиева и Трайчо Трайков (Реформаторски блок). Те бяха поискали от нея адресите на имотите на \"Софийски имоти\" и дъщерното му \"Заводпроект\", цените, на които са отдадени под наем, и имената на наемателите в годините между 2003 г. до юни 2017 г.. Съветниците бяха попитали Фандъкова и дали не смята, че би било добре общината да закрие \"Заводпроект\", а имотите му да влязат в капитала на \"Софийски имоти\". Дружеството \"Заводпроект\" е собственост на друго дружество - \"Лабело\", което не притежава друго, но пък е дъщерно на \"Софийски имоти\". Трите са регистрирани на един и същ адрес - ул. \"Ген.Гурко\" 12. Отчетите на \"Заводпроект\", като собственост на \"Лабело\" не се разглеждат от Столичният общински съвет, за разлика от тези на \"Софийски имоти\", а възможността съветниците да упражняват контрол върху него е по-малка, защото дружеството попада в обхвата на Търговския закон и съответно търговската тайна. През май журналистически разследвания доказаха, че българският еврокомисар Мария Габриел е била наемател на апартамент, собственост на \"Заводпроект\". По-късно Габриел потвърди информацията, като каза, че е ползвала имота с договор от 2010 до 2013 г.  През май  Иво Божков и Марта Георгиева поискаха от \"Заводпроект\" списък  с точните адреси на имотите му, наемателите и цените им. Получиха списък на 28 имота с данни за площта и улиците, на които се намират - без конкретните номера на сградите. Какво питаха съветниците В питането си Божков, Георгиева и Трайков се обръщат към Фандъкова, за да получат \"списък с всички апартаменти, адрес, квадратура, имена на наемателите и наемна цена, дата на сключване и евентуално прекратяване на договор за наем.\" В него общинските съветници искат и мнението на кмета на София \"дали е удачна структурата дъщерно на дъщерно дружество на \"Софийски имоти\" ЕАД (каквото е \"Заводпроект\"ЕООД) и в тази връзка дали бихте инициирали или подкрепили прекратяването му и прехвърляне на активите директно в \"Софийски имоти\" ЕАД. И какво отговори кметът В своя писмен отговор кметът на София \"прилага\" до общинските съветници отговорите на \"Софийски имоти\" и \"Заводпроект\". Те се състоят от списъци с имоти, разделени по вид, като този път се съдържат конкретните адреси, като се посочва и кои са отдадени под наем и кои не. Имената на наемателите, сумите за които са отдадени имотите и сроковете на договорите не са описани, защото не са публична информация. Дружеството \"Заводпроект\" е отдало всичките си 20 апартамента под наем, 10 от които са в квартал \"Младост\", 3 край площад \"Руски паметник\", по 2 на улици \"Орел\" и \"Никола Вапцаров\" - единият от тях е бил нает именно от Мария Габриел, и 1 на ул. \"Враня\". \"Софийски имоти\" пък посочват, че имат 37 апартамента, като всички са отдадени под наем. . По време на заседанието Божков посочи, че е искрено разочарован, защото \"информацията, която ни се предостави е късче, от цялата картина, която искаме да видим, като състояние на имотите на \"Софийски имоти\" и дъщерните му дружества\". Той отбеляза като напредък факта, че вече имат конкретните адреси на имотите, но продължават да не получават информация за цените и наемателите. Фандъкова отговори, че споделя разочарованието им , но \"в обратната посока\". Според нея общинските съветници е трябвало да правят разлика между общински жилища и имоти, собственост на търговски дружества. По думите й общинските търговски дружества се контролират пряко от общинските съветници. \"Така че питайте, само че окуражи ги Фандъкова. Тя посочи, че общинските съветници имат \"всички правомощия\" да поискат информацията от ръководителите на тези дружества, както и да ги поканят на закрити заседания. \"Аз нямам нищо против да ви дадат дружествата цялата информация, аз нямам какво да крия\", каза кметът на София. Защо въпросите застигнаха Фандъкова До питането от тримата общински съветници към Фандъкова се стигна, след като в края на май Иво Божков и Марта Георгиева изпратиха въпрос до \"Заводпроект\", с който искаха информация за имотите, с които разполага дружеството, имената на наемателите им, цените, на които са отдадени под наем, както и сроковете на договорите. Тогава от дружеството изпратиха отговор, в който се съдържаше списък с 28 имота, като беше посочен техния вид, площ и улиците на които се намират, но без конкретни адреси. В отговора на \"Заводпроект\" се казва и че имената на наемателите са лични данни според Закона за достъп до обществена информация, като според него те не са публична информация. Иво Божков изрази недоволството си от отговора на дружеството на заседанието на Столичния общински съвет на 8 юни. Тогава съветниците приеха да задължат общинските дружества да отговарят на въпросите им. Месец след това изпратиха въпроса до Йорданка Фандъкова.", "date": "2017.07.27", "title": "Как кметът на София и общински дружества отговарят на общински съветници"}
{"url": "http://www.dnevnik.bg/analizi/2017/07/27/3012692_deficitut_v_choveshkiia_resurs_-_osnovniiat_problem/", "text": "Конституцията определя, че въоръжените сили гарантират суверенитета, сигурността и независимостта на страната и защитата на нейната териториална цялост. А съгласно Закона за отбраната и въоръжените сили, отбраната, като част от националната сигурност, определена от националните интереси, е система от политически, икономически, военни, социални и други дейности за осигуряване на стабилна среда на сигурност и за подготовка и осъществяване на въоръжена защита на териториалната цялост и независимостта на държавата. Какво наблюдаваме в последните месеци, да не кажа и години. Подобно на повечето истински важни теми за българския национален интерес и тази за модернизацията на българската армия беше профанизирана. За няколко седмици маса лобисти, експерти и псевдо експерти, направиха така, че всеки в тази държава - от студенти, през кръчмари до таксиметрови шофьори, да разбира от Gripen, F-16 Fighting Falcon, Eurofighter Typhoon, или направо казано от бойна авиация и то в детайли. Но за въоръжените сили, сигурността и независимостта и териториалната цялост на държавата или пък за системата на отбраната сякаш всички са забравили. Безинтересни теми, в които няма пикантерия, а само огромна нужда от тежки политически и стратегически решения. Теми, които изискват прилагане на съвременен отбранителен мениджмънт, базиран на принципите на доброто управление и планиране, на основа на оперативните способности на силите и вероятните сценарии за тяхното използване. Политическо безумие е видът и количеството на купуваната бойна техника да бъдат обект на публично обсъждане. Колко от хората участващи в тези абсурдни дебати имат експертните и геополитическите (да, точно геополитически) познания, на базата на които отговорно и аргументирано да кажат \"това – да\", \"това – не\"? Шепа хора, не повече. Тогава що за сигурност ще е тя, ако всеки, който има интерес да я пробие има достъп до информацията как да го направи? На обществена дискусия може да бъде поставена политиката, визията, целите на развитие на българската държава и армия, както и прозрачността на харчене на парите за това по стандартите на НАТО. Очевидно цялостната визия за бъдещото на родината се крепи на пожелателно и не съвсем информирано стратегическо мислене, съчетано с колеблива политическа воля, то явно има нужда от широка обществена дискусия, за да компенсира тези недостатъци. Отговорността на управляващите политици, обаче, е да се грижат за националния суверенитет и отбрана. Това са им делегирали българските граждани като отговорност. Изискват се решения, които на базата на сигурна информация и тежка експертиза, би трябвало да дадат отговори на съвременните предизвикателства и позволят развитието на държавата и нацията. Решения, които засягат конкретни проблеми, а не измислени, защото за истинските няма удобен или лесен отговор. Вредите от бездействието, политическата импотентност, или блокажа на управлявалите министерството на отбраната през последните няколко мандата се засилват от редиците лобисти, експерти или wannabe играчи, които с безспирното си хвалене на една или друга машина, не правят нищо друго, освен да оставят у обществото усещането, че става дума само за \"едни пари\", които да сменят собственика си. Колкото и достойнства да има всеки тип техника, те биват оставени на заден план, а изпъкват само говорителите им и тяхната борба със зъби и нокти за влияние. А това води до опростачване на разговора. кой е патриот (още едно странно определение, тъй като в стандартния разговор става дума за руски или американски интереси, но пък те може би са водени от руски или американски патриоти), кой родоотстъпник и всичко друго, но не и нещо общо с темата за отбрана и сигурност. Истинско престъпление, когато става дума за интереса и сигурността на България. Навлизане в конкретика и детайли, разбираеми за десетина човека в държавата, и отказ от посрещане на реалния проблем. Дори не е само това. Понякога в публичното пространство се носят откровени глупости, дължащи се или на некомпетентност, или на заблуда. Гръмко се обяснява, как Военнопромишленият комплекс (ВПК) на страната ще се включи в модернизацията на армията. Но никой не си дава труд да обясни, че ВПК произвежда предимно боеприпаси за старо руско въоръжение, а предприятията, нужни за целите са Военноремонтните заводи (ВРЗ). Може би, защото това ще наложи навлизане в блатото на управлението на тези дружества и предприятия, където основен проблем пак е липсата на политическа воля, модерна визия за открито управление и финансова отговорност. Едните към Министерство на икономиката, другите към отбраната, а към всички вперени алчни, партизански погледи. И колкото повече време минава, решенията от тежки стават почти невъзможни. Отлагането води до натрупване на още повече проблеми, риск от още повече щети, а по темата с отбраната и сигурността, и до потенциални жертви. Кой и как определя приоритетите при решаването на основните проблеми на българската армия. Дали най-напред трябва да модернизираме въоръжението си или да се справим с дълго отлаганата, но абсолютно задължителна утилизация на боеприпасите (ще спомена само касетъчните бомби, старите ракетни двигатели и химическите боеприпаси)? Дали пък най-напред не трябва да осигурим войска от високо образовани и мотивирани офицери, предвождащи добре обучен състав? Да, според мен основният проблем пред българската армия и сигурност е дефицитът в човешкия ресурс, недостатъчно добре подготвен състав, отсъствието на каквато и да е мисъл за мотивация и професионализъм на думи. Поставят се користни въпроси за купуване на различни видове въоръжение, без да има анализ и обосновка, с неосигурени човешки ресурси. Ето това е темата, пред която, управляващите в последните години се опитват да заровят глава в пясъка. Дори когато пясъкът се оказва бетон.  \"Защитата на достойнството и честта на военнослужещия е задължение на държавните органи и на длъжностните лица на територията на Република България и извън нея\", чл.177, ал. 2 от Закона за отбраната и въоръжените сили на Република България. Държавата от години нарушава собствените си закони. Какво достойнство, каква чест може да искаме от хора, на които възнаграждението за труда им е определено на 600 лева. според изнесените данни през февруари тази година. (Добре е да се знае, че пари за заплати на тези 5600 души в бюджета има, те са дават като ДМС на служещите, иначе заплащането ще е съвсем мизерно. И силно намалява мотивацията за попълване на недокомлекта). Като основна причина за недостига на кадри се посочва недостатъчното оборудване и неадекватното заплащане. Защо никой не говори публично за това? Защото не е удобно, не е пикантно и изисква усилие, мисъл и действие. Защото иначе би трябвало да признаем, че бойният дух на българската армия отдавна е останал само възрожденски идеал и спомен от отминали славни битки. А такива признания не носят политически дивидент. Днес българските военни са герои в мирно време, пазят своя пост и родината, благодарение само на собствената си воля и инат. И в повечето случаи, хората постъпващи на служба са без друг избор в живота. За тях армията е последният шанс за оцеляване, средство да изхранят семействата си, а не мотивация и кауза. Не се изисква много въображение или управленска мисъл, за да се стигне до извода, че за да привлечеш и задържиш специалисти и професионалисти, най-напред трябва да им осигуриш добро образование, след това, да успееш да задържиш интереса им с нужното уважение и подсигурено адекватно заплащане на труда им. Тези хора трябва да са убедени, че ще работят в сигурна среда с възможност за личностно и кариерно развитие.  Обучението на професионални кадри, особено в областта на отбраната, е много дълъг и скъп процес.  Всяка инвестиция в обучението на военни кадри би била загубена, ако не можем да задържим тези кадри и да се възползваме от техните знания и умения. Най-ефикасната и евтина войска е професионалната. Последните анализи на НАТО показват, че за изграждането на един професионален войник са необходими поне 4 години, като тенденцията е този период да расте с напредването на технологиите.  Защото, освен да пропилеем времето на младите хора и да хвърлим поредните стотици милиони за обучението на войска, която утре няма да можем да ползваме, нищо друго няма да постигнем. Ще обучаваме войска, ще харчим десетки и стотици милиони, и в момента, когато всеки войник придобие сравнително прилични знания и опит, ние ще го пратим да наваксва с живота, знанията и професията, и така ще захвърлим инвестицията в коша. След което отначало ще пропилеем още време и средства на следващите наборници. А тук изобщо не говорим за пропуснатите икономически ползи, когато буквално замразиш година или две от живота на трудоспособни хора. Решенията за националната сигурност на България следва да са най-лесните. Или би трябвало да бъдат, освен в случаите, когато има други движещи сили. Недопустимо е да бъдат обслужвани каквито и да било лобита. Националният интерес може да бъде защитен само чрез развитие, усъвършенстване и използване на адекватни отбранителни способности и изграждане на единен комплект оперативно съвместими Въоръжени сили, способни да изпълнят целия обем от задачи, породени от тенденциите в развитието на геостратегическата среда на сигурност. Пише го в доста документи. Изисква само воля и отговорност.", "date": "2017.07.27", "title": "Дефицитът в човешкия ресурс - основният проблем пред българската армия и сигурност"}
{"url": "http://www.dnevnik.bg/sviat/2017/07/27/3013807_za_pruv_put_britanskite_turisti_v_irlandiia_sa/", "text": "Туристите от континентална Европа, посетили Ирландия през второто тримесечие на годината, са повече от гостите от Обединеното кралство за първи път, откакто такава статистика започна да се води преди 18 години, съобщи \"Ройтерс\". По-малкият брой на британските туристи се дължи отчасти на отслабения паунд, който загуби част от стойността си през последните 13 месеца след референдума за Брекзит. Данните идват на фона на спора между  Лондон и Брюксел  дали трябва да се появи  \"твърда\" граница  между Ирландия и британската Северна Ирландия, която на практика би разделила острова. През април, май и юни общият брой на пътуванията до Ирландия е нараснал с 6.6 на сто. Това е крехко възстановяване, след като туристическият поток нарастваше с двуцифрени стойности в последните две години, но не и през първото тримесечие, когато заради слабия паунд много британци избраха да не пътуват до страната. Обединеното кралство традиционно е най-големият източник на туристи за ирландската икономика. Броят им намаля и през второто тримесечие, когато спадна с 6 на сто на годишна база до 950 000 посетители. Туристите от Европа обаче се увеличиха с 10 на сто до малко над милион. През 1999 г. туристите от континентална Европа са едва 355 000, а тези от Великобритания - около милион. Американските туристи запазват средните си позиции по брой посещения в Ирландия, но ръстът при тях е значителен - около 22% на годишна основа или общо 630 000 за второто тримесечие. Найъл Гибънс, който оглавява една от водещите асоциации на туристическия бранш, казва, че приоритет на Ирландия за 2017 г. са туристите от Северна Америка \"като пазар, който предлага значителна възвръщаемост на инвестициите.\" \"Както се очакваше, спадът в цената на паунда направи ваканциите и кратките почивки по-скъпи за британските посетители, а икономическата несигурност несъмнено прави британските пътуващи по-предпазливи в разходите.\"", "date": "2017.07.27", "title": "За пръв път британските туристи в Ирландия са по-малко от \"европейските\""}
{"url": "http://www.dnevnik.bg/sviat/2017/07/27/3013828_katalunia_shte_izharchi_40_mln_evro_za_postoianni/", "text": "Каталунските медии обявиха тази седмица, че са назначили германеца Ерик Хаук за \"делегат\", който да представлява властите в Барселона в Хърватия - първия човек, който заема позицията, откакто тя бе създадена за балканската държава. Роденият в Саарланд Хаук, завършил журналистика в Барселона и досега работил за каталунска фондация, не е акредитиран дипломат. Той обаче на практика стана част от новия \"корпус\" на делегати в чужбина, който Женералитат (местното правителство в испанската провинция) създава в различни части на света. Новите назначения идват преди референдума за независимост, който каталунският премиер Карлес Пучдемон насрочи за 1 октомври, но който властите в Мадрид обявиха за незаконен и заплашиха да го блокират. Каталунската изпълнителна власт от месеци  води кампания , за да увери обществото, че областта няма да изпадне в изолация, ако допитването я превърне в  независима държава . Според хърватския в. \"Глобус\" така каталунците ще се опитат от Загреб да реализират политическите си и икономически интереси в Словения, Босна и Херцеговина, Сърбия, Черна гора, Македония, Косово, Албания, възможно и в България и Румъния. Хърватското външно министерство не е отговорило ще присъства ли негов представител на откриването на представителството в Загреб, нито дали са в контакт с каталунското правителство. \"Представени\" от Канада до Копенхаген и Мароко Към момента действащите делегации на кабинета извън Испания са общо осем: в Европейския съюз; във Франция и Швейцария; във Великобритания и Ирландия; в Германия; в Съединените щати; в Канада и Мексико; в Австрия; в Италия; в Португалия.", "date": "2017.07.27", "title": "Каталуня ще изхарчи 40 млн. евро за \"постоянни делегации\" по света"}
{"url": "http://www.dnevnik.bg/bulgaria/2017/07/27/3013943_policiiata_se_nujdae_ot_svideteli_za_da_razkrie/", "text": "Директорът на \"Национална полиция\" Христо Терзийски призова в ефира на Нова телевизия всеки, който е станал свидетел на случаите на насилие в страната в последните дни да сигнализира и да даде показания. Той уточни, че се води сериозно разследване на двата побоя в София през последната седмица, както и на убийството в Пловдив вчера. Случаите на агресия започнаха с нападението на майка и дъщеря, които са нотариуси, в центъра на столицата. Те бяха бити от двама души, които дори ги влачели по земята. Жените все още са в болница, но са без опасност за живота. Последва  побой над журналиста от БНТ Иво Никодимов , който беше атакуван от трима души в Борисовата градина. Той е със счупен нос, като претърпя и операция. Вчера пък с огнестрелно оръжие беше убит бизнесмен, който разхождал кучето си в пловдивския парк Лаута. Нито от тези престъпления не е разкрито, нито има заподозрени, уточни Терзиев. Той добави, че се проверяват всички записи от камерите на местата, където са извършени престъпленията, но до сега не е установено нищо конкретно. Именно заради това полицията се нуждаела от свидели, които да дадат показания, за да бъдат разрешени по-бързо случаите. Терзийски разкри, че  при убийството в Пловдив  кучето на застреляния бизнесмен е стояло до него завързано, а това по думите му можел да направи само стопанина му. Той каза още, че към момента не е установено загиналият да е бил в усложнени отношения с някой от семейството си или със свои бизнес партньори. Не се изключва нито една версия за убийството, като дори съществува хипотеза за моментно спречкване. Нападателите на двете жени  пък действали професионално и предприели всички мерки да не бъдат идентифицирани от камерите. При случая с Иво Никодимов положителното било, че журналистът е видял единия си нападател, което ще помогне в издирването на тримата го атакували младежи.", "date": "2017.07.27", "title": "Полицията се нуждае от свидетели, за да разкрие по-бързо последните случаи на насилие"}
{"url": "http://www.dnevnik.bg/sport/2017/07/27/3013947_manchestur_siti_razgromi_real_s_41_v_priiatelski_mach/", "text": "\"Манчестър сити\" нанесе тежко поражение на \"Реал\" (Мадрид) с 4:1 в една от последните контроли на европейския клубен шампион. \"Гражданите\" можеха да спечелят и по-убедително, но пропуснаха отлични шансове в двете полувремена. Първата част на двубоя от приятелския турнир \"Интернешънъл чемпиънс къп\" завърши без голове, като \"Сити\" беше по-активния отбор. Пеп Гуардиола заложи на новите попълнения  Кайл Уокър  и Данило по фланговете, откъдето дойдоха и голяма част от опасностите. Първото попадение падна в 52-ата минута, а негов автор стана Отаменди. Аржентинецът се възползва от грешка на испанската защита след корнер. Само седем минути по-късно Рахийм Стърлинг удвои след пас на Де Бройне. Треньорът на \"Реал\" Зинедин Зидан направи множество промени и пусна млади играчи на терена, които бързо допуснаха още два гола. В 67-ата минута Джон Стоунс направи 3:0 след заучено положение от корнер, а в 82-ата се разписа 17-годишният Брахим Диас. Почетното попадение за \"Реал\" беше дело на Оскар Арнаис, който вкара с красив удар от дистанция. На 30 юли \"Реал\" се изправя в последен мач срещу  \"Барселона\" , а няколко дни по-късно ще изиграе и двубоя си срещу \"Манчестър юнайтед\" за Суперкупата на Европа. Пет гола паднаха и в друг двубой от надпреварата между \"Ювентус\" и ПСЖ. Италианският шампион се наложи с 3:2 в много атрактивна среща в Маями. Аржентинска комбинация между Дибала и Игуаин доведе до първия гол в 45-ата минута, дело на тарана. ПСЖ изравни малко след почивката чрез Гонзало Гуедеш. \"Бианконерите\" пак поведоха в 62-ата чрез Маркизио, но 10 минути преди края Хавиер Пасторе възстанови равенството. Победният гол беше дело отново на Маркизио от дузпа в 89-ата минута.", "date": "2017.07.27", "title": "\"Манчестър сити\" разгроми \"Реал\" с 4:1 в приятелски мач"}
{"url": "http://www.dnevnik.bg/sviat/2017/07/27/3013949_saakashvili_izgubi_i_ukrainskoto_si_grajdanstvo/", "text": "Бившият президент на Грузия Михаил Саакашвили бе лишен от украинско гражданство с обяснения, че не е декларирал, че преди повече от две години в родината му е била издадена заповед за задържането му. През декември 2015г. - половин година, след като бе назначен за губернатор на Одеска област и получи украинско гражданство, той бе лишен от грузинско. По-рано Саакашвили е казвал, че не разполага с друг паспорт, а в сряда заяви, че остава в Киев \"без гражданство\". Съпругата му Сандра Рулофс е холандка. Той се задържа като губернатор близо година и половина, като през това време критикуваше централните власти, включително президента Порошенко, който през февруари 2015г. го привлече сред съветниците си. Саакашвили обвиняваше в корупция премиера Арсений Яценюк и имаше личен конфликт с вътрешния министър Арсен Аваков. Още през март 2016г. той изгуби контрола над силовите структури в Одеска област, след като от Киев уволниха областния прокурор Давид Сакварелидзе - един от най-близките на Саакашвили хора, а няколко месеца по-късно подаде оставка и началникът на областната полиция Гиорги Лорткипанидзе. Инициатор на проверката за условията, при които Саакашвили е получил украинско гражданство, е депутатът Андрей Лозовой от Радикалната партия. Той самият бе лишен този месец от имунитет по обвинение от Главния прокурор за неплащане на данъци в особено големи размери.", "date": "2017.07.27", "title": "Саакашвили изгуби и украинското си гражданство"}
{"url": "http://www.dnevnik.bg/na_put/2017/07/27/3013606_slunchev_briag_pecheli_i_semeinite_britanci_s_niski/", "text": "Семейната почивка в българския Слънчев бряг излиза три пъти по-евтино отколкото на испанския остров Майорка. Заключението е на Британските пощи, които осигуряват и услугата обмяна на валута и предоставят съвети на жителите на Острова как да планират разходите си по време на пътуванията в чужбина в зависимост от колебанията на паунда спрямо местните валути. Според наблюденията на Кралската пощенска служба разходите на едно семейство за храни и напитки в България са най-ниски този сезон, информира \"Дейли мирър\". Според изследването с еднакъв бюджет четиричленно британско семейство ще се отпусне далеч по-добре в българския Слънчев бряг, където ще плати около 28.778 паунда за храна и напитки за четирима, спрямо 89.91 паунда на гръцкия остров Корфу, например. А горещата точка Палма де Майорка направо ще прогори дупки в джобовете на британците, които ще трябва да се бръкнат с над 100 паунда за семеен обяд и вечеря с напитки при общо 35.73 паунда в българския курорт. Ценовата разлика между Слънчев бряг и италианския Соренто, където семейната сметка на ден излиза 163 паунда, е 4 пъти, заключава изданието. За британските туристи най-евтиното кафе е в португалския курорт Алгарве - 0.63 паунда, в сравнение с 3.25 паунда в Лимасол, Кипър, докато бутилка бира е само 0. 72 паунда в България, но 3.15 в Корфу. Британските пощи следят какви са цените в най-популярните сред британците туристически дестинации на чаша кафе, бутилка бира, чаша вино, кока-кола, обяд и вечеря по тристепенно меню на за четиричленно семейство. Ето и подредбата на най-популярните европейски дестинации от най-евтината към най-скъпата спрямо курса на паунда това лято. Слънчев бряг, България - 35.73 паунда Коста дел Сол, Испания - 58.15 паунда Алгарве, Португалия - 61.62 паунда Коста Бланка, Испания - 78.41 паунда Слиема, Малта - 79.40 паунда Пореч, Хърватия - 80.55 паунда Крит, Гърция - 81.39 паунда Лимасол, Кипър - 82.06 паунда Мармарис, Турция - 83.71 паунда Пафос, Кипър - 88.35 паунда Палма Нова, Майорка - 100.70 паунда Корфу, Гърция - 116.91 паунда Ница, Франция - 138.13 паунда", "date": "2017.07.27", "title": "Слънчев бряг печели и семейните британци с ниски цени"}
{"url": "http://www.dnevnik.bg/citat_na_deniia/2017/07/27/3013953_citat_na_denia_rabotodatelite_se_prostreliaha_v_kraka/", "text": "Това обяви Димитър Манолов, президент на синдиката \"Подкрепа\" в студиото на Нова телевизия. Така той коментира хода на работодателските организации, които  вчера сезираха Комисията за защита от дискриминация  като обявиха, че са дискриминационни текстовете, с които се въвежда заплащането за така наречения клас \"прослужено време\". Според Манолов всеки, който поне малко разбира, знае какъв ще е изходът от този ход. Манолов освен това укори работодателите, че наричат народа си мързеливци и че е опасно твърдението им, че синдикатите са вредни. Последното той определи като говорене с езика на Хитлер. Като не искат да плащат за стаж, да наемат млади работници, препоръча синдикалистът. Според него работодателите търсят да наемат хора, на които да не плащат. Обяснението защо работодателите настояват да се премахне клас \"прослужено време\" му е, че това се прави, защото \"им е малка торбичката\" и се опитват да спрат планирания ръст на минималната работна заплата.", "date": "2017.07.27", "title": "Цитат на деня: Работодателите се простреляха в крака ритуално"}
{"url": "http://www.dnevnik.bg/bulgaria/2017/07/27/3013966_bulgariia_iska_da_vuzstanovi_voinishkite_pametnici_v/", "text": "Министърът на външните работи Екатерина Захариева заяви пред Нова телевизия, че България иска да възстанови войнишките паметници в Македония. Подобно нещо не е записано в договора за добросъседство, който трябва да бъде подписан на 1 август в Скопие.  Пълният му текст  беше публикуван вчера от външно министерство. По думите на Захариева в западната ни съседка има останали много войнишки паметници, като голяма част от тях не са в добро състояние. Тя каза още, че масово монументите на офицери са за реновиране. Външният министър уточни, че България няма как да се меси в политиката на Македония по отношение на паметниците. Тя посочи строителните дейности в Скопие в последните години, където се издигат нови монументи, повечето от които в бароков стил. \"Дори самите македонци говорят със силна ирония затова, което се случва там. Ние обаче не можем да им казваме какво да правят с паметниците си\", заяви Захариева. Тя добави, че с договора за добросъседство Македония има шанс да започне да решава проблемите си със съседните си страни. Външният министър уточни, че негативното отношение не само към българите, но и към други съседни народи било насаждано от политиците и щяло да отнеме време нещата да се обърнат.", "date": "2017.07.27", "title": "България иска да възстанови войнишките паметници в Македония, обяви Захариева"}
{"url": "http://www.dnevnik.bg/sport/2017/07/27/3013878_fjuri_pak_se_otkaza_ot_boksa/", "text": "Бившият световен шампион в тежка категория  Тайсън Фюри  обяви в профила си в Инстаграм, че се отказва от бокса. Само няколко месеца по-рано британецът разкри, че копнее да се върне на ринга и да се срещне с Антъни Джошуа. Това е второ окачване на ръкавиците за 28-годишния Фюри, който след победата си над Владимир Кличко в края на 2015 г. събра всички шампионски пояси. \"Благословен съм с това, което постигнах в живота и кариерата си. Беше наистина епично приключение през целия път. Благодаря на феновете, които вярваха в мен постоянно. Надявам се, че сте се забавлявали, поне колкото мен. Край!\", написа Фюри в социалната мрежа. След  успеха си над Кличко  той не излезе повече на ринга, а на два пъти отложи свои срещи. През юни 2016 г. боксьорът беше обвинен в употреба на допинг. През октомври същата година британецът Фюри обяви  първото си отказване  заради психологически проблеми. През март тази година Фюри обяви, че се връща на ринга и иска да се бие с новия световен шампион  Антъни Джошуа , като дори разкри, че се подлага на диета, за да си върне отново оптималното състезателно тегло.", "date": "2017.07.27", "title": "Фюри пак се отказа от бокса"}
{"url": "http://www.dnevnik.bg/morski/2017/07/27/3013977_sobstvenici_na_zemi_otnovo_ogranichiha_dostupa_da/", "text": "Собственици на земеделски земи, през които минава пътят за плажа Силистар отново са блокирали достъпа на автомобили, съобщи БиТиВи. И през миналото лято плажуващи се оплакаха, че им се събира входна такса за преминаването през частни имоти. От няколко дни вече достъпът на автомобили е напълно спрян, а пътят е преграден. Един от собствениците показва документ от РИОСВ, с който се забранява преминаването и престоят на автомобили. Ако той не изпълни разпоредбата, подлежи на санкции, които започват от 5 хил. лв. Проблемът с достъпа до този плаж е от 10 години и няма стъпки за неговото решаване. От община Царево обясняват пред телевизията, че за да се разреши въпросът първо територията трябва да има устройствен план, какъвто не се изготвя.", "date": "2017.07.27", "title": "Собственици на земи отново ограничиха достъпа да плажа Силистар"}
{"url": "http://www.dnevnik.bg/sviat/2017/07/27/3013996_sasht_pozdraviha_bulgariia_i_makedoniia_za_dogovora_za/", "text": "Посолствата на Съединените щати в България и Македония приветстват одобряването на проекта за  споразумение за приятелство  между двете държави. \"Споразумението потвърждава тесните връзки между двете страни и демонстрира добрата воля от страна на двете държави да засилят сътрудничеството помежду си в интерес на своите граждани\", заявиха от двете дипломатически мисии. \"Подобен ангажимент представлява обнадеждаващ пример за решаване на спорни въпроси между съседите и за укрепване на политическата стабилност и засилване на икономическото развитие на Западните Балкани. Ние поздравяваме България и Македония за тази историческа, ориентирана към бъдещето стъпка\". Договорът предстои да бъде подписан на 1 август, при визитата на премиера Бойко Борисов в Македония. (Ето  пълният му текст ). Той ще бъде \"на македонски език съгласно конституцията на Македония и на български език съгласно конституцията на България. Ще бъде в два екземпляра, на македонски и български\",  заяви премиерът на Македония Зоран Заев .", "date": "2017.07.27", "title": "САЩ поздравиха България и Македония за договора за добросъседство"}
{"url": "http://www.dnevnik.bg/sviat/2017/07/27/3013999_germaniia_iska_sankcii_na_es_sreshtu_sasht_zaradi/", "text": "Германия призовава ЕС да подготви санкции срещу САЩ, в случай, че новото ембарго, подготвяно във Вашингтон срещу Русия, засегне бизнеса на германски и европейски компании. Това би трябвало да е най-крайната мярка, но Берлин смята, че ако няма координирана европейска акция, задаващите се санкции ще навредят на германския бизнес. \"САЩ напуснаха общата линия с Европа по повод санкциите срещу Русия\", заяви в четвъртък сутринта по телевизия ARD министърът на икономиката Бригите Циприс. Според нея последните действия на Вашингтон може да затруднят още повече отношенията между САЩ и Германия. Водещи бизнесмени и компании в страната предупредиха, че това, което американците подготвят като наказание за намесата на Русия в изборите в САЩ, ще попречи на германския бизнес да работи по газопроводи и петролопроводи, жизнено важни за енергийната сигурност на Германия. Плановете за затягане на ембаргото може да навреди на европейски фирми с интерес в енергийни договори с Русия и изглеждат насочени към стимулиране на американския енергиен износ за Европа, заяви в четвъртък германският Комитет за връзки с Източна Европа. На пресконференция в Берлин от сдружението добавиха, че възможността за европейски контрасанкции трябва да съществува като \"последна опция\", ако пострадат компании от ЕС. Комитетът, който е сред най-яростните критици на подготвяните от САЩ санкции, удвои на 20% прогнозния растеж на германския износ за Русия през тази година. Във вторник Камарата на представителите във Вашингтон одобри с внушителното мнозинство от 419 \"за\" и едва 3 гласа \"против\" закон за нови санкции срещу Русия, Иран и Северна Корея. Късно в сряда от Сената съобщиха, че са постигнали компромисен вариант, който да бъде одобрен и от сенаторите - вероятно до края на седмицата. Текстът подлежи на последни корекции, за каквито продължава да настоява Белият дом, но и двете камари на парламента подкрепят проектозакона толкова категорично, че без проблем могат да отхвърлят евентуално вето на президента Доналд Тръмп. Жан-Клод Юнкер, председателят на Европейската комисия, заяви в сряда, че ЕС е готов да действа \"в рамките на няколко дни\", ако американските санкции засегнат енергийната сигурност на съюза. Брюксел посочва, че има опасност да пострадат европейски компании и петролни и газови проекти, от които ЕС е зависим. Частта от проектозакона, засягаща Русия, се отнася до различни сектори на икономиката предвижда различни действия. За енергетиката се предвижда поредно ограничаване на американските инвестиции в руски компании и участие в проекти са проучване и експлоатация на находища, в които конкретни руски фирми имат поне 33% дял. Има и заплаха за санкции срещу чуждестранни компании, инвестиращи или помагащи на руската енергетика - точно тази част Тръмп се опитва да отстрани преди вота. Компромисът засега е санкциите срещу бизнесмени от съюзни на САЩ държави да не са автоматични, а вероятни. Но германците са притеснени, че директно ще бъде засегнат газопроводът \"Северен поток 2\", в който участват германски компании. Еврокомисията коментира, че част от тревогите на ЕС са взети предвид в най-новата версия на проектозакона, но въпреки това остава вероятността от американски санкции срещу европейски фирми, работещи с руснаците. Русия също подготвя отговор на очакваните санкции, като според московския в.\"Комерсант\" те предвиждат експулсиране на 35 американски дипломати със семействата им и блокиране на няколко сгради, използвани от представители на САЩ в Москва и околностите. Представители на американския бизнес предупредиха, че ново ембарго на Вашингтон може допълнително да затрудни работата им в Русия. Каква е последната версия на закона Гласуваната в Конгреса версия е смекчена спрямо първоначалния вариант, в който се предлагаше и санкции срещу руск идържавни компании, работещи в железопътния, корабния, металургичния и минно-добивния сектор\". Сега собствениците на кораби могат да бъдат спокойни, защото техният сектор отпадна, а \"Совкомфлот\" продължава да превозва петрол и да обслужва сондите по руския шелф. Огромната част от износа на руски газ и нефт, обаче, се извършва по тръбопроводи. Различно е и предвиденото ограничение за кредитиране на руски петролно-газови компании. Последният вариант е за финансиране на бизнеса на \"Роснефт\", Газпром\" или \"Транснефт\" до 60 дни, но това ознаава не само банкови заеми, а и период за разплащане за стоки и услуги. В противен случай американските компании, от които е закупено това, се смятат за нарушители на режима на санкции. Ограничението да не се дават технологии за проучване и добив в дълбоговодни сондажи, в арктическия шелф или на шистови находища засяга само \"Роснефт\", \"Газпом нефт\", \"Газпром\", \"Сургутнефтегаз\" или \"Лукойл\" и то единствено за нови техни проекти.", "date": "2017.07.27", "title": "Германия иска санкции на ЕС срещу САЩ заради американски санкции срещу Русия"}
{"url": "http://www.dnevnik.bg/politika/2017/07/27/3014000_deputatite_shte_glasuvat_udachnite_promeni_v_sudebniia/", "text": "Депутатите ще гласуват промените в съдебния закон днес, стана известно от програмата на Народното събрание, в която като извънредна точка беше вкарано гласуването на законопроекта с изменения. Вчера управляващите оттеглиха спорните текстове, с които се забраняваше на съсловните организации да получават финансиране от чужди държави. Председателят на парламентарната група на ГЕРБ Цветан Цветанов обяви,  че не е удачно тези текстове да бъдат  гласувани. До това решение се е стигнало след разговор с организации и с премиера Бойко Борисов, обяви още Цветанов. Така за гласуване на второ четене останаха текстовете, които предвиждат възможност членовете на съдебния съвет, чийто мандат изтича през октомври, да могат да се върнат на по-добри позиции в съдебната система. Вчера те бяха гласувани в комисия. Според правилника на Народното събрание трябва да има 24 часа след гласуване в комисия за разглеждане в зала. За днешното заседание на Висшия съдебен съвет (ВСС) беше предвидено да се гласува становище по проекта. На предишното заседание на кадровия орган такова не беше гласувано заради изведнъж спаднал кворум.", "date": "2017.07.27", "title": "Депутатите ще гласуват \"удачните\" промени в съдебния закон днес"}
{"url": "http://www.dnevnik.bg/bulgaria/2017/07/27/3014005_kmetut_na_burgas_iska_obshtinata_da_stopanisva_plaj/", "text": "Община Бургас да има право да стопанисва един плаж безплатно и да може да замерва шума в заведенията след полунощ. Това поиска кметът на града Димитър Николов в интервю за Би Ти Ви. По думите му, ако общината стопанисва безплатно един плаж, тя ще може да го управлява по-социално и ще изгради рампи за инвалиди. По този начин всички хора със затруднено придвижване също ще могат да посетят морето. \"От друга страна, общините са неглижирани в контрола на  шума в заведенията след полунощ , въпреки че получаваме много такива сигнали. Ако се даде право на местната власт да замерва шума и да санкционира, ще е много по-лесно. В момента стоим безучастно, получаваме информация, която трябва да препратим към регионалната здравна инспекция\", каза още Николов. Той добави, че с назначаването на Валери Симеонов за вицепремиер са проличали голяма част от проблемите по Черноморието, тъй като той се заел лично да ги реши. \"Работил съм с него и преди това, тъй като е бил председател на общинския съвет в Бургас. Той отстоява принципите и позициите си, боец е и ще доведе докрай битката за Черноморието\", заяви Димитър Николов. Той уточни, че има сериозен ръст на катастрофите в града спрямо миналата година. 60% повече произшествия са станали, като те се дължали основно на големите опашки от автомобили, които се образували в града. С изграждането на 4-лентовия път до Слънчев бряг догодина и северната част от Околовръстното шосе на Бургас, през които ще се пренасочва трафикът от магистрала \"Тракия\", проблемът щял да се реши.", "date": "2017.07.27", "title": "Кметът на Бургас иска общината да стопанисва плаж безплатно и да има право да замерва шума в заведенията"}
{"url": "http://www.dnevnik.bg/politika/2017/07/27/3014077_parlamentut_ne_odobri_kandidatite_za/", "text": "Изненадващо парламентът отхвърли предложението Румен Соколов и Йордан Чомпалов да бъдат избрани за заместник-председатели на Комисията за финансов надзор (КФН). Двамата бяха номинирани от председателят на КФН Карина Караиванова. Предложението бе отхвърлено с 90 гласа \"за\", 110 \"против\" и 15 \"въздържал се\". \"За\" гласуваха само депутатите от ГЕРБ. От ГЕРБ не направиха традиционния в такива случаи опит за прегласуване. Румен Соколов трябваше да стане зам.-председател на управлението \"Надзор на инвестиционната дейност\", а Йордан Чомпалов за \"Осигурителен надзор\". Двамата бяха изслушани в Комисията по бюджет и финанси във вторник. Според Караиванова \"двамата кандидати са професионалисти с безукорна репутация\". Румен Гечев от БСП каза, че КФН не е по-маловажна институция от БНБ, защото става въпрос за управление на десетки милиони левове на българските граждани. Според Гечев Чомпалов няма управленски опит, а Румен Соколов няма професионален опит и образование в сферата, за която се кандидатира. Жельо Бойчев изрази съмнения, че в КФН има стремеж да се наложи едноличен тип на управление. В  биографичната справка  за Румен Соколов се казва, че до 2006 г. е работил като журналист в \"Капитал\", \"Ройтерс\", \"Дневник\" и \"Инвестор\" и като инвестиционен посредник. През последните 11 години кариерата му е свързана с Българската фондова борса. Бил е главен експерт, отговарящ за привличането на нови емитенти, и управител на дъщерното дружество на БФБ \"Сервиз финансови пазари\". Чомпалов е дългогодишен адвокат, практикуващ в правото на ценните книжа и финансовите пазари. Участвал е в разработването на законодателната уредба за функционирането на капиталовите пазари в България, а между 1996 и 2001 г. е бил на различни постове в тогавашната Държавна комисия по ценните книжа. Соколов трябваше да поеме ресора на напусналия още при предишното ръководство на КФН Николай Попов, а Чомпалов да смени Ангел Джалъзов, чийто мандат изтече през 2014 г. Комисията работи в намален състав и с членове с изтекъл мандат, защото зам.-председатели могат да бъдат предлагани единствено от председателя на КФН. Предишния председател Стоян Мавродиев не предложи нови лица нито след оставката на Попов, нито след края на мандата на Джалъзов. Самата Караиванова беше избрана за председател на КФН преди година с 6-годишен мандат.", "date": "2017.07.27", "title": "Парламентът не одобри кандидатите за заместник-председатели на Комисията за финансов надзор"}
{"url": "http://www.dnevnik.bg/sport/2017/07/27/3013930_sasht_specheliha_gold_kup_sled_dramatichen_uspeh_nad/", "text": "Късен гол на Джордан Морис донесе победата на САЩ над Ямайка и титлата на  \"Голд къп\" . Янките спечелиха с 2:1 и грабнаха шестото си отличие от надпреварата на Северна и Централна Америка. Американците, които преди турнира не бяха основният фаворит, показаха стабилна игра по време на цялата надпревара, а във финала тотално превъзхождаха футболистите от карибската държава. Джоузи Алтидор изведе Щатите напред в 45-ата минута след страхотно изпълнение от пряк свободен удар. Малко след началото на втората част  Ямайка  изравни благодарение на Уотсън. До края САЩ се хвърли в атака, но направи купища пропуски. Стигна се до 88-ата минута, когато Морис беше най-съобразителен след лошо изчистване на ямайската защита и се разписа с мощен шут. Титлата доближи Щатите само на една от рекордьорът на \"Голд къп\" Мексико, който има седем трофея. За Ямайка загубата във финален двубой е втора поред. През 2015 г. тимът отстъпи на Мексико.", "date": "2017.07.27", "title": "САЩ спечелиха \"Голд къп\" след драматичен успех над Ямайка"}
{"url": "http://www.dnevnik.bg/bulgaria/2017/07/27/3014076_magistrati_shte_moje_da_se_otstraniavat_ot_dlujnost/", "text": "Магистратите вече ще могат да бъдат отстранявани от длъжност за тежки престъпления от общ характер, а не само за такива, свързани с работата му. Това се случи, след като депутатите гласуваха окончателно промените в съдебния закон. Проектът беше внесен по-малко от 24 часа  след като премина на второ четене през правната комисия. Вчера пък управляващите оттеглиха спорните текстове , с които се забраняваше на съсловните организации да получават финансиране от чужди държави. Но в крайна сметка останаха тези, които предвиждат настоящите членове на съдебния съвет да могат да се върнат на по-добри позиции в съдебната система, както и задължение на всички магистрати да декларират членство в каквито и да е организации. Това ще трябва да се случи 30 дни от влизането на изменението в сила. На деклариране ще подлежат всички \"дейности и членства в организации, включително тайни и/или неформални организации и общества, юридически лица с нестопанска цел и в граждански дружества или обединения\". Задължението за деклариране важи и за членовете на ВСС, главния инспектор и инспекторите от инспектората. Миналото лято беше прието да има такова изискване за новоназначените съдии, прокурори и следователи, но не и за действащите. Депутатите приеха и магистратите да могат да бъдат отстраняване, ако са станали обвиняеми за каквото и да е престъпление. Т.е. занапред съдебният съвет ще трябва да отстранява съдия, прокурор или следовател, които са станали обвиняеми - без преценка. Пример за абсурдния текст даде вчера в правна комисия членът на съдебния съвет Галина Карагьозова - ако съдия карал с превишена скорост, защото жена му раждала. Миналото лято депутатите приеха, че ВСС ще отстранява само при обвинения за престъпления, свързани с конкретната дейност на съдията, прокурора, следователя. А за всички останали случаи можеше да се иска отстраняване на магистрата от работа от съда. По текстовете нямаше дебат. Единствено Пенчо Милков от БСП поиска разщиряване на възможностите, по които магистратите могат да бъдат отстранявани и поиска това да става и когато има престъпление от частен характер. \"Сега се предлага да се отстранява от длъжност магистрат, когато е обвинен за умишлено престъпление, но защо от общ характер? А ако извърши престъпление от частен характер - обиди някого или му удари плесница? Сегашната редакция ще му даде правото да продължи да правораздава или да повдига обвинения. Затова правя предложение да остане само умишлено престъпление. Не може лице, което дори е извършило престъпление от частен характер, да продължи да извършва дейността си\", заяви Милков. Предложението му не беше гласувано. И той отбеляза, че на практика правилникът на парламента е нарушен, защото докладът на комисията, която приключи гласуването на проекта вчера в 19 ч., е бил внесен в парламента малко преди 9 ч. сутринта днес. \"Считам, че това противоречи на правилника. Трябва да има 24 часа преди обсъждането\", заяви Милков, но уточни, че това не го спира да вземе отношение и направи своето предложение. Изказване малко преди финала на гласуването направи и Крум Зарков от БСП. Той заяви: \"Този закон, начинът, по който беше внесен, обсъждан и днес приеман съсредоточи в себе си всичко, което законодателната техника не трябва да бъде - внесен от никъде, предизвикал обществен скандал, оттеглен в последния момент основен текст от него. И накрая внесен в зала в нарушение на най-елементарния срок, който може да позволи на депутатите да се запознаят с това, което ще гласуват. И това по темата, по която всички декларирахме, че ще работим - за правосъдната ни система в първия ден на този парламент. Това беше едно силово упражнение, едно налагане на един закон и БСП не гласува \"за\" нито един текст\", заяви Зарков. Това предизвика председателят на правната комисия в парламента Данаил Кирилов, който каза, че по проекта е бил направен един широк дебат, защото от една страна комисията е дебатирала близо четири часа в сряда, а от друга там са били членове на съдебния съвет, които били опозиционно настроени. \"Участваха представители на ВСС, тези които прецениха и имаха изцяло опозиционно мнение по проекта, на всички неправителствени организации, които се припознаваха като получатели на средства от тук и от там. Няма да коментирам и вижданията за прилагането на правилника, но смятам, че по този проект се осъществи един максимално широк дебат\", заяви Кирилов.", "date": "2017.07.27", "title": "Магистрати ще може да се отстраняват от длъжност при обвинение за тежки престъпления (допълнена)"}
{"url": "http://www.dnevnik.bg/sviat/2017/07/27/3014103_ruskite_voenni_shte_ostanat_v_siriiskata_baza_hmeimim/", "text": "Руските военновъздушни сили ще останат в сирийската база Хмеймим за 49 години, гласи протокол към споразумението между двете държави, подписан от президента Владимир Путин вчера. Според документа Дамаск предава на Русия за безплатно ползване земята и летището в  Хмеймим , като Москва ще има правото да решава правните въпроси по настаняването на служителите и семействата им, както и на цивилния персонал, съобщава РБК. Споразумението  ще се удължава автоматично за срок от 25 години, освен ако държавите не са уведомили за намерението си да го прекратят поне една година преди изтичането на срока. Предишното споразумение от август 2015 г. бе безсрочно. То даде на  руските военни право да внасят в Сирия  всякакви оръжия, боеприпаси и материали, без да плащат мита и такси. Личният състав на групата пресича границата безпрепятствено и не подлежи на проверки в Сирия. На военните и семействата им се гарантира имунитет по аналогия с дипломатическия персонал на чуждестранните мисии в страната.", "date": "2017.07.27", "title": "Руските военни ще останат в сирийската база Хмеймим още 49 години"}
{"url": "http://www.dnevnik.bg/bulgaria/2017/07/27/3014116_problemut_s_nudistite_na_kumping_delfin_stigna_i_do/", "text": "Напрежението между нудистите на плажа на къмпинг \"Делфин\", другите почиващи и концесионера на плажната ивица прерасна във физическа саморазправа. Затова разказа пред Би Ти Ви спасителят Станислав Устамитев, който е бил пребит от свой колега заради близостта си с нудистите. Плажът на къмпинг \"Делфин\" е най-старият нудистки плаж по Южното Черноморие. Преди малко повече от две седмици се разбра, че  фирмата концесионер на плажа \"Тива интернешънъл\" е решила да не допуска нудистите на плажната ивица , като е поставила табела, на която е записано, че плажът не е нудистки. В началото на седмицата пък  полицията наложи първа глоба на нудист , прекарващ почивката си на къмпинга. Той е бил санкциониран за непристойно поведение, след като преминал няколко пъти без бански по плажната ивица с другите почиващи. Устамитев разказа, че е близък с повечето нудисти и си говори с тях всеки ден, когато е на работа. Той твърди, че това подразнило другите спасители и се стигнало до бой между него и колегата му Димитър Василев. Последиците били счупен нос за Устамитев. Василев пък разказа, че двамата се борили, когато колегата му започнал да го души и той в опит да се защити го е ударил, без да иска. \"Първа помощ не ми оказаха колеги или доктори, а нудистите. Има голямо напрежение на плажа\", заяви Устамитов. Колегата му, с когото се спречкал, допълни, че нудистите били недоволни от поставените постове със спасители и разположените шезлонги на местата, където те прекарват почивката си. Точно заради това се опитвали да изкарат случая по този начин.", "date": "2017.07.27", "title": "Проблемът с нудистите на къмпинг \"Делфин\" стигна и до физическа саморазправа"}
{"url": "http://www.dnevnik.bg/sviat/2017/07/27/3014160_rumuniia_iska_da_prieme_zakon_za_vaksinaciite_za_da/", "text": "Румъния трябва да приеме закон за ваксините и да реформира здравеопазването, за да предотврати по-нататъшното разпределение на епидемията от морбили, която вече уби 32 души, заявиха от здравното министерство. Цяла Европа затяга  правилата за ваксинации , след като спадът на имунизирането доведе до скок в случаите на морбили, варицела и заушки, пише агенция \"Ройтерс\". 224 202 деца на възраст между 9 месеца и 9 години все още не са ваксинирани срещу  морбили в Румъния . От  началото на епидемията  държавата е регистрирала 8246 случая на разболели се деца и възрастни. Най-много загинали има в западните окръзи, в които процентът на имунизациите е под 50%. Спадът във ваксинациите  бе отбелязан през последните две години – заради  откази на родителите , но и заради недостиг на медикаменти. Румъния няма национална база данни с децата, които трябва да бъдат имунизирани, а хиляди села нямат достъп до основно здравеопазване. В доклад на здравния министър Флориан Бодог, предаден на премиера Михай Тудосе, се посочва, че \"ваксинационното покритие\" е спадало непрекъснато през последните десет години, а нивото на смъртност от започването на епидемията от морбили е по-високо от средното - 4 случая на хиляда спрямо познатото от медицинската литература средно ниво от 1-2 случая на хиляда, посочва информационният сайт \"Зиаре\", цитиран от БТА. В документа се споменава, че във всяко населено място, където има риск от разболяване, са намерени пространства за организиране на центрове за ваксинация. По този начин ще бъдат организирани 964 центрове за ваксинация, в които ще работят 1929 лекари и 2080 медицински сестри, се посочва в доклада.  В сряда здравният министър уволни мениджърите в районите с ниска степен на ваксинации и обяви, че правителството ще обсъди проектозакон по темата. За да се спре  разпространението на морбили , е необходимо поне 95% от населението да е преминало през двустепенна имунизация. През 2016 г. 86% от румънците са имали първата доза от ваксината, а 67% - и втората.", "date": "2017.07.27", "title": "Румъния иска да приеме закон за ваксинациите, за да спре епидемията от морбили"}
{"url": "http://www.dnevnik.bg/razvlechenie/2017/07/27/3014164_andjelina_djoli_smenia_kinoto_s_gotvarski_kursove_i/", "text": "Анджелина Джоли е оставила на заден план киното, за да се отдаде на дома и семейството си. Тя посещава готварски курсове и върши обикновени неща като да почисти след кучето, съобщава \"Ройтерс\". \"Всъщност сега се чувствам повече жена, защото се съобразявам със себе си, слагам семейството си на първо място и обръщам внимание на живота и здравето си. Мисля, че това прави една жена завършена\", казва 42-годишната звезда, която миналата есен се раздели със съпруга си Брад Пит. В интервю за сп. \"Венити феър\" актрисата и режисьор разказва, че животът ѝ след раздялата с Брад Пит е съсредоточен върху здравето и децата й. Най-новият филм под нейна режисура First they Killed My Father, за режима на червените кхмери в Камбоджа през 70-те, бе представен през февруари, а от септември тръгва по стрийминг канала Netflix. Отвъд промотирането му Джоли казва, че няма интерес към киното засега. Тя отдава всичките си усилия върху грижата за шестте си деца и очаква окончателното уреждане на развода.", "date": "2017.07.27", "title": "Анджелина Джоли сменя киното с готварски курсове и чистене на кучешко ако"}
{"url": "http://www.dnevnik.bg/sport/2017/07/27/3014176_chaka_ni_truden_revansh_v_razgrad_smiata_trenyorut_na/", "text": "Треньорът на \"Апоел\" (Беер Шева) Барак Башар анализира двубоя между своя тим и \"Лудогорец\",  спечелен от израелския отбор с 2:0 . \"Апоел\" взе комфортен аванс след първия сблъсък от третия предварителен кръг на Шампионската лига, но специалистът вярва, че все още нищо не е решено. \"Изиграхме по много добър начин един важен мач срещу силен отбор. Знам, че имаме футболисти, които са отдадени изцяло на тима, което ни донесе необходимото предимство преди реванша. В  Разград  обаче ще ни бъде по-трудно\", заяви Башар. Медиите в Израел отличиха Антъни Нуакаме като най-добър в мача. Нигериецът вкара първото попадение, а след това изработи гола на резервата Охана. \"Нуакаме е страхотен футболист, но ние разполагаме и с други силни състезатели. Инвестираме много в играчи и за нас бе важно, че Тони е в нашия състав. Ще се опитаме да го задържим възможно най-дълго в отбора\", добави треньорът на \"Апоел\". Той е оптимист, че за реванша в Разград ще може да използва Томаш Пекхарт, който лекува травма.", "date": "2017.07.27", "title": "Чака ни труден реванш в Разград, смята треньорът на \"Апоел\""}
{"url": "http://www.dnevnik.bg/bulgaria/2017/07/27/3014215_sudebniiat_suvet_veroiatno_shte_pishe_do_prezidenta_za/", "text": "Висшият съдебен съвет (ВСС) ще формира комисията, която ще обсъди промените в съдебния закон и ще изготви становище, което да изпрати до президента Румен Радев. Кадровият орган на Темида не успя да вземе досега отношение по промените, тъй като на няколко пъти заседанията се проваляха заради спадане на кворума. В четвъртък при достигане на точката за вземане на становище измененията  вече бяха гласувани окончателно  от Народното събрание. Първоначално членовете на съвета не бяха разбрали това и дебатираха дали не трябва да имат отрицателна позиция по проекта. След като стана известно, че измененията са гласувани, дискусията се насочи към текста, който предвижда съдебният съвет да трябва да отстранява всеки магистрат, който получи обвинение за каквото и да е престъпление. Предложението да бъде формирана работна група беше на Галина Карагьозова, която присъстваше на гласуването на промените на второ четене в правната комисия. Подобна идея изказа и председателят на Върховния касационен съд (ВКС) Лозан Панов, който  водеше последното заседание за този сезон  (в отсъствието на министъра на правосъдието Цецка Цачева и други членове) на съвета и на няколко пъти напомни как по най-важния закон за системата съдебният съвет не е взел становище. В крайна сметка беше прието предложението на Карагьозова.", "date": "2017.07.27", "title": "Съдебният съвет вероятно ще пише до президента за промените в съдебния закон"}
{"url": "http://www.dnevnik.bg/sviat/2017/07/27/3014243_turciia_smenia_poslanik_gyokche_prashta_go_v_gvatemala/", "text": "Новият посланик на Турция в София ще бъде Хасан Улусой, а досегашният представител на Анкара –  Сюлейман Гьокче , отива в Гватемала. Улусой е сред тридесетте нови посланици, които Турция изпраща по света, съобщава в. \"Хюриет\", цитиран от БТА. Друго име в списъка е това на Мерве Кавакчъ, която стана известна с това, че през 1999 г. бе изгонена от парламентарната зала и не ѝ бе позволено да положи клетва като депутатка от ислямистката Партия на добродетелта заради това, че носи забрадка. Сега Кавакчъ става посланик на Република Турция в Куала Лумпур, Малайзия, пише в. \"Тюркие\". Това става възможно, след като бе възстановено отнетото ѝ турско гражданство. За посланик в Токио ще бъде назначен  Мурат Мерджан , бивш депутат и един от основателите на управляващата Партия на справедливостта и развитието, а за постоянен представител на ООН във Виена - Ахмет Мухтар Гюн. С нови турски посланици ще се сдобият също Швеция, Белгия, Унгария и др. В интервю за предаването \"Преди всички\" на БНР вицепремиерът и външен министър Екатерина Захариева заяви, че България не е настоявала  турският посланик   Сюлейман Гьокче  да бъде сменен.", "date": "2017.07.27", "title": "Турция сменя посланик Гьокче, праща го в Гватемала"}
{"url": "http://www.dnevnik.bg/sport/2017/07/27/3014224_ivelin_popov_popadna_v_idealniia_otbor_v_rusiia/", "text": "Българският национал Ивелин Попов получи ново признание за  добрите си изяви в Русия . Халфът на \"Спартак\" (Москва) попадна в идеалния отбор на втория кръг на Премиер лигата. През миналия уикенд шампионите завършиха 0:0 като гост на \"Уфа\", но според всички анализатори в Русия Попов се е представил на ниво. \"Цифрите доказват, че българинът беше най-добър за своя отбор в мача. Макар че \"Спартак\" не успя да победи \"Уфа\", Попов няма от какво да се срамува в играта си. Българинът даде 7 ключови паса, които доведоха до голови положения за тима му. Постоянно изостряше играта и при първа възможност стреляше. Статистиката сочи, че нито един друг футболист на \"Спартак\" не е играл повече с топката в половината на \"Уфа\" от Попов\", пишат в Русия. Според авторитетното издание \"Советский спорт\" лидерът на националния отбор започва силно сезона въпреки упоритите спекулации за негов  трансфер през лятото . Попов е твърд титуляр в схемата на треньора Масимо Карера. От началото на сезона шампионът \"Спартак\" още няма победа, като записа две равенства. Идния понеделник Попов и тимът му се изправят срещу \"Краснодар\" в първия двубой на своя \"Арена Откритие\". Преди да подпише със \"Спартак\", българинът игра именно за \"Краснодар\" между 2012 и 2015 г.", "date": "2017.07.27", "title": "Ивелин Попов попадна в идеалния отбор в Русия"}
{"url": "http://www.dnevnik.bg/biznes/2017/07/27/3014223_bum_na_ekskurziite_v_chujbina_otchete_statistikata/", "text": "Бум на екскурзиите на български граждани в чужбина отчете Националният статистически институт през юни. Според данните миналия месец на почивка и екскурзия извън страната са били близо 190 хил. души - абсолютен рекорд за последните десет години и с 3% повече, отколкото през същия месец на миналата година. Най-голям интерес за почивка за българските туристи продължават да представляват Турция и Гърция, посетени съответно от 40 хил. и 35.6 хил българи или общо над една трета от всички туристи. Но ако пътувалите до Турция се запазват на миналогодишното ниво, то интересът към Гърция отслабва за сметка на Италия, Испания и Португалия, се вижда от данните. Например през юни 2016 г. според статистическите данни в Португалия са почивали само 270 българи, година по-късно броят им вече е 1480. Увеличението на българските туристи в Румъния е с 80% до 18 хиляди души.", "date": "2017.07.27", "title": "Бум на екскурзиите в чужбина отчете статистиката през юни"}
{"url": "http://www.dnevnik.bg/bulgaria/2017/07/27/3014272_dans_otne_dostupa_do_informaciia_na_zam-shefa_na/", "text": "Държавната агенция \"Национална сигурност\" (ДАНС) е отнела достъпа до класифицирана информация на зам.-шефа на Националното бюро за контрол на специалните разузнавателни средства (СРС) Георги Гатев. Решението е от днес, съобщи \"Нова телевизия\", което беше потвърдено от ДАНС за \"Дневник\". От агенцията обясниха, че Гатев има право да обжалва решението в 7-дневен срок отново пред ДАНС, ако то бъде потвърдено, нова жалба може да бъде подадена до Държавната комисия по сигурността на информацията (ДКСИ) в 14-дневен срок. Ако Гатев не е доволен и от нейното решение, той може да го оспори пред тричленен състав на Върховния административен съд (ВАС). Гатев ще обжалва решението на ДАНС. Мотивът пък за отнемането на допуска му е, че той е ненадежден и не може да пази информация, информира телевизията. В понеделник стана известно, че прокуратурата предлага  на ДАНС да бъде отнет достъпът до класифицирана информация на член на бюрото, защото е помагал на обвиняеми и подсъдими магистрати да съставят оплакване срещу службата му. По-късно се разбра, че става въпрос за зам.-шефа на институцията. А магистратите, на които е помагал, според държавното обвинение са  варненският съдия Светлозар Георгиев , който е подсъдим за натиск над колега. До процеса се стигна, след като магистратът бе подслушван заради дело, по което е бил съдия-докладчик, срещу бизнесмена и лидер на \"Воля\" Веселин Марешки. Както и плевенският прокурор Димитър Захариев, който бе  обвинен заради участие в престъпна група , за чийто ръководител държавното обвинение посочи Камен Балбузанов-Куката. Третият случай, в който според прокуратурата Гатев е помагал нерегламентирано на магистрат, засяга пловдивския прокурор Росен Каменов, за когото има предложение за дисциплинарно уволнение. Пред \"Дневник\" тогава Гатев каза, че твърдяното от прокуратурата не е вярно. Повече четете  тук .", "date": "2017.07.27", "title": "ДАНС отне достъпа до информация на зам.-шефа на бюрото за подслушвания"}
{"url": "http://www.dnevnik.bg/politika/2017/07/27/3014298_bsp_preporucha_na_borisov_da_poiska_vot_na_doverie/", "text": "Лидерът на БСП Корнелия Нинова препоръча на премиера Бойко Борисов да поиска вот на доверие от парламента. Поводът - \"разцепление\" по сериозна тема на управляващото мнозинство, каквато бил изборът на заместник-председатели на Комисията за финансов надзор (КФН). Изненадващо парламентът отхвърли  предложението за такива да бъдат избрани Румен Соколов и Йордан Чомпалов, което бе подкрепено само от ГЕРБ, но не и от \"Обединените патриоти\" . \"Разцеплението е сериозна симптоматика в правителството\", обяви Нинова. Като такава тя определи и скандала покрай НДК, където проличали двете лобита в ГЕРБ. За края на парламентарния сезон \"БСП за България\" отчете най-много внесени законопроекти - 17, и сравни, че депутатите от ГЕРБ са внесли само 9. Питанията и въпросите на социалистите били 304.", "date": "2017.07.27", "title": "БСП препоръча на Борисов да поиска вот на доверие"}
{"url": "http://www.dnevnik.bg/politika/2017/07/27/3014304_borisov_pristigna_v_parlamenta_sled_kato_ninova/", "text": "Лидерът на БСП Корнелия Нинова заплаши да оттегли подписа си от  общата декларация на парламента за подкрепа за договора за добросъседство между България и Македония , ако премиерът Бойко Борисов не дойде в парламента за приемането й. Зам.-председателят на ГЕРБ Цветан Цветанов обяви, че Борисов пътува към Народното събрание, и обясни на Нинова, че тя не е разбрала за това. Декларацията ще бъде обсъдена и приета днес. Минути по-късно Борисов дойде в парламента и обясни от трибуната, че е мислил, че приемането на декларацията ще е утре, както първоначално предвиждаха депутатите. Той каза още, че е дошъл веднага, след като Цветанов му се обадил по телефона. В парламента е и вицепремиерът и министър на външните работи Екатерина Захариева. Борисов призова за подкрепата на партиите в парламента за  договора за добросъседство, който ще бъде подписан със Скопие на 1 август . \"Убеден съм, че всеки от вас разбира, че е по-добре да имаме една стабилна Република Македония, която да има перспектива; хората в тази държава да имат перспектива и за НАТО, и за ЕС. Голямо благодаря ще имате от нас, от правителството, ако прецените, че това може да бъде направено\", обяви министър-председателят. За обща декларация на парламента ГЕРБ и БСП се разбраха в четвъртък, след като и двете партии направиха отстъпки. В нея се казва, че договорът между София и Скопие е основа за стабилни и принципни отношения между двете страни. Депутатите изразяват воля да ратифицират договора в най-къси срокове.", "date": "2017.07.27", "title": "Борисов пристигна в парламента, след като Нинова заплаши да няма единство за договора с Македония"}
{"url": "http://www.dnevnik.bg/razvlechenie/2017/07/27/3014286_ivan_shopov_i_kiril_djaikovski_praviat_balkansko_parti/", "text": "Македонският диджей и майстор на миксирането на етно и дръменбейс Кирил Джайковски за пореден път ще вдигне градуса на лятото по българското Черноморие с парти на къмпинг \"Градина\". Събитието, наречено Balkan Beach Party, е в петък, 28 юли, на плажния Kite Bar. За партито Джайковски пристига със собствен бенд, подкрепян от американската вокалистка TK Wonder. От българска страна ще участват известният електронен музикант Иван Шопов и фолклорната формация \"Авигея\". Те ще представят албума си \"Канатица\", както и нови, неизпълнявани досега композиции. Началото на концерта е от 22 ч., като първи ще пуска Иван Шопов като Balkasnsky. \"Авигея\" ще се присъединят към него в 23.30 ч., а самият Джайковски ще започне сета си 45 минути след полунощ и ще приключи към 3 ч. Партито ще продължи до 7 ч. сутринта с диджеите на Kite Bar. Билети се продават в мрежата на бензиностанции OMV, магазини \"На тъмно\", в НДК, в книжарници \"Буктрейдинг\", както и в самия Kite Bar. Онлайн - в мрежата на  Ticketportal.", "date": "2017.07.27", "title": "Иван Шопов и Кирил Джайковски правят балканско парти на къмпинг \"Градина\""}
{"url": "http://www.dnevnik.bg/biznes/2017/07/27/3014297_bulgariia_privleche_poveche_germanci_i_britanci_i/", "text": "Руските, германските и украинските туристи са най-многобройни в България през юни, сочат данните на Националния статистически институт. Гостите от трите държави са общо 300 хил. души през месеца или 40 на сто от общия туристически поток. Увеличението на украинските туристи за година е с 25% до 53 хил., германците са с 13.2% повече или общо 117 хил., а руснаците се увеличават най-малко - едва с 1.6%, но пък са най-многобройни - 130 хил. души. Общото увеличение на чуждестранните туристи през месеца е с 5.4% до близо 750 хил. души. Значително се увеличават британските туристи - с 92% до 38.4 хил., полските - с 8.2% до 35.6 хил., македонските - с 11% до 34.6 хил., турските - с една четвърт до 34.6 хил. В същото време статистиците отчитат значително намаление на два водещи пазара - гръцките туристи са с близо 10 на сто по-малко, отколкото през юни 2016 г. или общо 30.2 хил. Румънските туристи намаляват с над 60 на сто до 25.8 хил.", "date": "2017.07.27", "title": "България привлече повече германци и британци и по-малко румънци и гърци през юни"}
{"url": "http://www.dnevnik.bg/sport/2017/07/27/3014259_ludogorec_povdigna_mnogo_vuprosi_s_predstavianeto_si/", "text": "\"Лудогорец\" загуби първия си мач от третия предварителен кръг на Шампионската лига с  \"Апоел\" (Беер Шева) с 0:2 , но по-лошото е, че и с играта си не показа по никакъв начин, че резултатът не е заслужен. Отборът от Разград по нищо не приличаше на двукратен участник в групите на Шампионска лига, дори напротив. При различен развой на срещата \"Лудогорец\" можеше и да измъкне и много по-изгоден турнирен резултат, но също така можеше да си тръгне с по-тежко поражение от Израел. При всички положения \"Апоел\" беше тимът, който показа по-голяма концентрация в атака и си вкара положенията. Разградчани позволиха да бъдат надиграни по всякакъв начин. \"Апоел\" знаеше за слабите в дефанзивен план бекове и постоянно атакуваше по флангoвете, концетрира и повече хора в средата, където печелеше всяка топка срещу Дяков и Анисе, а освен това рядко оставяше празни пространства. По-важният въпрос обаче е не какво се случи в Израел, а какво предстои за отбора от тук насетне. Шансовете на реванша Простата математика сочи - \"Лудогорец\" се нуждае минимум от успех с 2:0 в Разград, за да докара нещата до продължения. Успех с 3:0 праща Георги Дерменджиев и момчетата му в следващата фаза, а всеки друг развой включващ гол за \"Апоел\" прави уравнението много по-сложно. \"Ние сме \"Лудогорец\" и никой не трябва да ни отписва. Тази съблекалня може да се вдигне и да спечели втория мач\", каза след двубоя директорът на шампионите Ангел Петричев. И това наистина е така, след като \"Лудогорец\" вече е обръщал развоя на елиминация при загуба в първия двубой като гост. Най-пресният пример е с \"Жалгирис\" от преди две седмици, когато след 1:2 в първата среща, разградчани биха с 4:1 у дома, макар че литовците не са от класата на сериозните отбори в Европа. През 2014 г., \"Лудогорец\" преодоля \"Стяуа\" в плейофния кръг, за да успее да влезе в групите. Тогава, след много слаб първи двубой в Букурещ и загуба с 0:1, разградчани спечелиха със същия резултат на \"Васил Левски\" и докараха нещата до дузпи, при които Моци стана герой. Единственият проблем пред Георги Дерменджиев и неговите футболисти е, че \"Лудогорец\" поне за момента не се доближава до нивото си от 2014 г. Освен това в последните си 15 мача от европейските турнири, тимът е запазил мрежата си суха едва два пъти (с \"Базел\" в София 0:0 и с \"Копенхаген\" като гост 0:0). Ролята на треньора Дерменджиев Последните месеци са едни от най-трудните за  Георги Дерменджиев , откакто той застана начело на \"Лудогорец\". Опитният специалист обаче не за първи път изпада в подобна ситуация – след отпадането от Европа, през пролетта тимът демонстрира голям спад и по всичко изглежда, че той продължава, а Дерменджиев не може да намери отговор защо. За треньора и хората над него в йерархията, сигналната лампа трябваше да се задейства още с  изгубения финал за Купата на България  срещу \"Ботев\". Тогава поражението беше отдадено на умората от тежкия сезон и спада във формата на ключови играчи. Решение за момента не е намерено, съдейки по резултатите в предварителните кръгове на Шампионска лига. \"Лудогорец\" си позволи лукса да играе срещу най-сериозния си конкурент за титлата ЦСКА с резервен състав, който без особени проблеми спечели на \"Българска армия\". Ходът беше логичен, за да се запазят основните играчи свежи за мача с \"Апоел\". Проблемът е, че нито Вандерсон, Марселиньо, Дяков, Моци и Кешеру демонстрираха свежест, нито доказаха, че се намират в добра форма. Всичко това повдига въпроса защо Дерменджиев не залага на футболистистите в най-добра форма за важните мачове, в които всяка грешка се наказва. Той демонстрира самочувствие преди седмица, казвайки:  \"Пожелавам много здраве на всички, които постоянно ме сменят\"  и увери, че с течение на двубоите формата на отбора ще се подобри значително. Ходовете на треньора в течение на мачовете, когато всичко зависи от него отново не показват последователност. Така както Дерменджиев забави промените си във Вилнюс и \"Лудогорец\" допусна късен обрат с \"Жалгирис\", така и в Израел реагира бавно, правейки една единствена промяна и то при 0:1 в 78-ата минута. Има ли недосегаеми в Разград Това е въпрос, който мъчи феновете не само на \"Лудогорец\", но и тези на отборите по целия свят. За всеки един отбор, който е постигнал много понякога изглежда логично дадени футболисти да стоят само заради големите си заслуги. Години наред \"Лудогорец\" прави минимални промени в състава си и това винаги е сработвало. Макар и да има широк състав Дермеднжиев разчита на неповече от 14-15 основни играчи, които участват в тежките мачове и двубоите от европейските турнири. Максимата гласи, че когато отборът върви промени не се правят и точно от това се водеха досега в Разград. Но в последните месеци спадът във формата на ключови играчи е застрашителен. През миналия сезон Вандерсон и Кафу безспорно бяха футболистите, които правеха разликата с другите отбори, но към момента изглеждат като чужди тела в тима, дърпайки го надолу. От години въпросът за огромното влияние на бразилците, както положително така и негативно, е сред най-обсъжданите. Защото при наличието на десетима се губи балансът – на практика \"Лудогорец\" си има отбор в отбора, който Дерменджиев не смее да пипа. Колкото и слабо да играят  Кафу  и Вандерсон те рядко са сменяни, а евентуален такъв ход, както се случи във Вилнюс с последния, води до жест на неуважение към треньора и демонстрация на истинското отношение на някои играчи към Дерменджиев. В годините много пъти именно индивидуалните проблясъци на тези играчи са спасявали както отбора, така и треньора. Кафу и Вандерсон сами победиха \"Цървена звезда\" преди година на \"Мала Маракана\", пак индивидуални действия бяха ключови срещу \"Виктория\" (Пилзен) в плейофа или с \"Базел\" и ПСЖ в групите. Всичко това обаче прави треньора заложник на своите играчи. Той разчита, че в ключовите моменти огромният талант на един от тях ще наклони везните в полза на \"Лудогорец\". Затова и не смее да ги вади когато нещата не вървят, с което понякога обрича целия отбор и губи съблекалнята. Поглед към бъдещето Много често когато \"Лудогорец\" загуби в Европа мигновено се появяват черни сценарии, които включват отказване на Кирил Домусчиев от футбола, разформироване на отбора и продажба на всички скъпоплатени футболисти. В последствие подобни варианти са опровергавани още със следващия мач. В момента пред \"Лудогорец\" стои по-важният въпрос не дали ще се влезе в групите на един от двата турнира, а какво ще се случи след това. Защото разградчани влизат в период, когато трябва да покажат дългосрочна стратегия за няколко години напред. Инвестициите в тренировъчната база, академията и стадиона са прекрасени и показват, че нищо в Разград не се оставя на случайността. Но те не бива да бъдат правени за сметка на реконструкцията на отбора. В момента \"Лудогорец\" не дава вид на готов отбор за още едно участие в Европа, защото е отслабен на ключови постове. Хосе Паломино беше продаден през лятото, а заместниците му Георги Терзиев и Пластун не убеждават с изявите си. Макар и на почти 37 години  Йордан Минев  също отвори огромна дупка, тръгвайки си от Разград, след като дълги години нямаше адекватен заместник. Контузията на Владислав Стоянов е друг голям проблем, независимо от привличането на Хорхе Броун. За капак ядрото от играчи е във възраст, в която трябва да се мисли за заместници. Дяков (33 г.), Моци и Марселиньо (ще направят 33 по-късно през годината) са основата на този отбор, но нямат адекватни алтернативи. Кешеру и Кишада също не са първа младост. Бъдещето на Кафу и Вандерсон не е ясно. Единият демонстративно не играе нищо след разразилата се трансферна сага през зимата, а другият не прилича на себе си. Считаните за резерви Мисиджан и Лукоки недоволстват от статута си, като мениджърът на първия дори обяви, че клиентът му може да си тръгне като свободен агент догодина. Идващите таланти от втория отбор и школата много трудно и бавно успяват да стопят разликата и да бъдат готови за основния състав, след като нямат толкова мачове на високо ниво зад гърба си. Пред \"Лудогорец\" отдавна не стои въпросът дали ще бъде шампион в България. Сега на дневен ред е битката с \"Апоел\", която може да има по-големи последствия за генералното развитие на отбора. Важното е не дали тимът ще отстрани \"Апоел\" (Беер Шева), а как изходът от сблъсъка ще повлияе върху дългосрочната стратегия на разаградчани.", "date": "2017.07.27", "title": "\"Лудогорец\" повдигна много въпроси с представянето си срещу \"Апоел\""}
{"url": "http://www.dnevnik.bg/sviat/2017/07/27/3014310_velikobritaniia_shte_prekrati_svobodnoto_dvijenie_na/", "text": "Властите в Лондон са решили да сложат край на \"свободното движение на работници\" между Обединеното кралство и Европейския съюз, след като страната напусне блока. Това обяви министърът за имиграцията Брандън Люис за Би Би Си. \"Свободното движение на работна ръка приключва, когато напуснем Европейския съюз през пролетта на 2019 г.,\" каза Люис. Той добави, че до пролетта на 2019 г. - когато би трябвало да приключат преговорите - Лондон ще разполага и с нова имиграционна система, която да може да приложи незабавно след оттеглянето. Той не влезе в подробности как точно Лондон ще ограничава миграцията, но добави, че кабинетът ще публикува \"бяла книга\" по-късно тази година, а законопроект, регулиращ тези въпроси, ще бъде внесен и гласуван в парламента през 2018 г. \"Прост факт\" е, че европейските правила за свободно движение няма да важат дори ако Лондон и Брюксел постигнат споразумение за преходен период след напускането, за да се избегнат сътресения в британската икономика, каза Люис. Според него кабинетът ще успее да намали, в съответствие с предизборното обещание на консерваторите, годишната миграция от 248 000 (тази година) до десетки хиляди души. По-рано в четвъртък от \"Даунинг стрийт\" поръчаха изготвянето на \"подробен доклад\" за ползите, които Великобритания получава, и цената, която плаща за мигрантите от Европейския съюз. Очаква се текстът да е готов през октомври 2018 г. - 6 месеца преди датата на Брекзит. Критици изтъкват, че текстът е трябвало да бъде поръчан и готов много по-рано. В статия за \"Файненшъл таймс\" вътрешният министър Амбър Ръд също заявява: \"Щом напуснем ЕС, това правителство ще приложи собствени имиграционни правила, които ще съответстват на нуждите на британския бизнес, но също и на обществото като цяло. Искам да уверя бизнеса и  европейските граждани , че ще се погрижим да \"не се изправим пред пропастта\", когато напуснем блока. Изявленията на британските министри идват дни след първия пълен кръг на преговори за Брекзит в Европейската комисия. След него британски медии съобщиха, че се очаква Лондон да подкрепи идеята за запазване на свободното движение в рамките на  \"преходен период\"  след Брекзит, който може да продължи между 2 и 4 години. Премиерът Тереза Мей дълго настояваше за \"твърд Брекзит\", без преходен период и с възможност за напускане  без сделка  с ЕС, при което да се изгуби достъпът до  общия пазар , но да се осигури максимален национален суверенитет. Несигурността около свободното движение на хора и оставането или отхвърлянето му незабавно след Брекзит е особено притеснителна за британския  бизнес , който разчита на работна ръка от ЕС.", "date": "2017.07.27", "title": "Великобритания ще прекрати свободното движение на трудови мигранти след Брекзит"}
{"url": "http://www.dnevnik.bg/bulgaria/2017/07/27/3014291_naredba_predlaga_po-lesna_registraciia_na_drujestva_s/", "text": "Намаляване на административната тежест при регистрация и пререгистрация на фондации и сдружения с нестопанска цел, ограничаване на възможността за представяне на неистински документи за промяна на обстоятелства за търговските дружества и обявяване на съдебни актове по производствата по стабилизация на търговци, изпаднали в неплатежоспособност. Тава са част от промените в Наредбата за водене, съхраняване и достъп до Търговския регистър, която Министерството на правосъдието публикува за обществено обсъждане днес, съобщи пресцентърът му. С предложените изменения се доразвиват принципите, залегнали в регистърната реформа, с която регистрацията на юридически лица с нестопанска цел се извежда като правоохранителна дейност от съдебната система и се включва в Единния регистрационен център на юридическите лица, изграждан от Агенция по вписванията. Последните приети изменения на Закона за юридическите лица с нестопанска цел предвиждат от 1 януари 2018 г. те да могат да подават по интернет заявленията си за вписване, пререгистрация, промяна на управител, адрес и др. Освен това фондациите и сдруженията, които искат да подават заявленията си на хартия, ще могат да ползват всяка една от 27-те служби по регистрация на Агенцията по вписванията в страната независимо от тяхното седалище. В същото време отпада задължението да се прави отделна регистрация и в регистър БУЛСТАТ, тъй като между двата регистъра ще бъде създаден автоматичен двустранен обмен на данни. Наредбата се синхронизира и с  последните промени в Търговския закон , които целят ограничаване на кражбите на фирми. Тя урежда и задължението за нотариална заверка на подписите на протоколите от общите събрания на съдружниците, договорите за прехвърляне на дружествени дялове и договорите за прехвърляне на търговско предприятие.  Новите текстове обезпечават преминаването на дейността на Централния регистър на особените залози от Министерството на правосъдието към Агенцията по вписванията и уреждат цялостната електронизация на регистъра на особените залози с цел предоставяне на електронни услуги.", "date": "2017.07.27", "title": "Наредба предлага по-лесна регистрация на дружества с нестопанска цел като мярка срещу кражбите на фирми"}
{"url": "http://www.dnevnik.bg/kultura/2017/07/27/3014331_pol_ostur_i_arundati_roi_sa_v_dulgiia_spisuk_za/", "text": "Най-новият роман на Пол Остър \"4321\" и втората художествена книга на известната индийска писателка Арундати Рой - 20 години след като първата й спечели \"Букър\", са в дългия списък за наградата през 2017 г. Най-престижното британско отличие в света на литературата се връчва за англоезични романи, излезли през последната година. Дългият списък включва общо 13 книги, четири британски, четири американски, две ирландски, две от автори, родени в Пакистан, плюс романа на Рой. Сред тях са Autumn (\"Есен\") на Али Смит, Swing Time на Зейди Смит, както и романът - носител на големите американски литературни награди National Book Award и \"Пулицър\", Underground Railway (\"Подземната железница\") на Колсън Уайтхед. The Ministry of Utmost Happiness (в превод \"Министерство на абсолютното щастие\") изненада почитателите на авторката, която не бе публикувала друг роман от ударния си дебют \"Богът на дребните неща\" (1997 г.) Пол Остър попада в списъка за първи път, тъй като допреди няколко години призът се връчваше само на автори от Британската общност. В списъка за наградата са още книгите Days Without End на Себастиан Бари (наскоро у нас се появи романът му  \"Тайното писание\" ), History of Wolves на Емили Фридлънд, Exit West на Мохсин Хамид (у нас познат с разказите \"Неохотният фундаменталист\"), Solar Bones на Майк Маккормък, Джон Макгрегър с Reservoir 13, Джордж Сондърс с Lincoln in the Bardo, Elmet на Фиона Мозли и Home Fire на Камила Шамзи.", "date": "2017.07.27", "title": "Пол Остър и Арундати Рой са в дългия списък за наградата \"Букър\""}
{"url": "http://www.dnevnik.bg/politika/2017/07/27/3014367_parlamentut_edinodushno_podkrepi_dogovora_za/", "text": "Всички 206 депутати, намиращи се в парламента, гласуваха за декларацията, с която се дава подкрепа на правителството за подписване на  договора за добросъседство с Македония.  Това трябва да стане  на 1 август в Македония . В декларацията, която беше прочетена от Цветан Цветанов, се оценяват положително усилията на България и Македония да финализират преговорите по договора и готовност да се подпише ратификация в най-кратък срок. Народното събрание предлага Министерският съвет да внесе в Народното събрание ежегоден доклад за изпълнението на договора след неговото подписване, ратификация и влизането му в сила. В мотивите на декларацията пише, че България е първата държава, която е признала независимостта на Република Македония на 15 януари 1992 г., както и че Република Македония заема специфично място в политиката на Република България предвид икономическите и културните връзки, контактите между гражданите на двете страни и общата граница. Посочва се и че сключването на договор за приятелство, добросъседство и сътрудничество е сред външнополитическите приоритети на българската държава, както и че от 2008 г. досега всички български правителства са демонстрирали приемственост и последователност по преговорите. Сегашният резултат по македонския въпрос бе постигнат преди всичко защото се смени властта в Скопие, каза депутатът от БСП и бивш външен министър Кристиан Вигенин. \"Нека тази декларация не бъде възприемана за даване на мандати от Народното събрание за подписването на договора, тъй като вие такъв мандат не сте поискали от нас. Приемете го като политическа заявка от българския парламент, че застава зад действията, които ще предприемете\", каза още Вигенин. ДПС винаги е смятало, че всички държави от Западните Балкани трябва да бъдат членове на ЕС и НАТО, особено Македония, каза депутатът Йордан Цонев. \"България в тази ситуация може да играя ролята на медиатор, виждаме, че полагате усилия, и затова ще подкрепим всяка стъпка в тази посока\", добави Йордан Цонев. Красимир Богданов от \"Обединени патриоти\" поздрави правителството, премиерът и МВнР, че са увенчали с успех усилията на много български правителства. Според него вече се виждат конкретни действия за инфраструктурни проекти, на отпускане на средства от ЕС за откриване транспортни връзки и коридори с България. Богданов обърна внимание и че с подписването на договора \"съседната нам държава\" се отказва от териториални претенции и претенции към хора, които не са граждани на Македония. Премиерът Бойко Борисов даде \"Едно голямо благодаря\" на депутатите. \"В тази напрегната ситуация това е голямо рамо и подкрепа на правителството. Показа, че това, което е подготвено като текст, ще бъде подкрепено при ратификация\", каза Борисов. При първото гласуване на декларацията имаше един депутат, гласувал \"против\", при 206 \"за\". Юлиян Ангелов (\"Обединени патриоти\") поиска прегласуване и при повторния вот гласът \"против\" не се появи. Преди гласуването лидерът на БСП Корнелия Нинова  заплаши да оттегли подписа си  от общата декларация на парламента за подкрепа за договора за добросъседство между България и Македония, ако премиерът Бойко Борисов не дойде в парламента за приемането й.", "date": "2017.07.27", "title": "Парламентът единодушно подкрепи договора за добросъседство с Македония"}
{"url": "http://www.dnevnik.bg/sviat/2017/07/27/3014370_franciia_predlaga_goreshti_tochki_za_migranti_v_libiia/", "text": "Френският президент Еманюел Макрон обяви в четвъртък, че се надява страната му да изгради \"горещи точки\" за молбите на кандидати за убежище в Либия, предаде \"Ройтерс\". Думите му идват два дни след среща между лидерите на международно признатата власт и опозицията, които се съгласиха край Париж за предсрочни избори. Двамата либийски представители  се съгласиха  и на прекратяване на огъня в страната, където множество враждуващи фракции допринасят за хаоса, в който е изпаднала страната от Арабската пролет насам. Макрон иска Франция да играе по-видима роля в помиряването на водещите фракции, за да се сложи край на конфликта, позволил на ислямисти да установят контрол в части от Либия и превърнал територията ѝ в удобна за трафикантите на хора. Само ден преди Париж да отправи предложението си, либийското правителство в Триполи отправи предложение към Италия да изпрати патрули в либийски води като мярка за борба срещу каналджиите. През последните две години патрули, идващи от Европейския съюз, бяха смятани за нежелани в икономическата зона на страната. \"Преди няколко дни президентът (Файез) Серадж ми изпрати писмо, в което моли италианското правителство за техническа подкрепа от нашите военноморски съдове в общи усилия за борба с трафика на хора\", обяви премиерът на Италия Паоло Джентилони пред журналисти. Той каза, че ако парламентът се съгласи да подкрепи молбата, \"необходимата\" мярка ще се осъществи и кораби, изпратени от Италия, ще пристигнат в либийски води. Тогава източник от италианското правителство обяви, че дори малък брой военноморски съдове на италианската армия може да помогнат на либийците да спрат мигрантските лодки, преди да бъдат изпратени в морето. \"Това може да промени всичко.\" Инициативите на Франция в Либия от последните дни биват посрещани с подозрение от италианските власти, които се стремят да се превърнат в център на решенията на либийската криза.", "date": "2017.07.27", "title": "Франция предлага \"горещи точки\" за мигранти в Либия"}
{"url": "http://www.dnevnik.bg/sport/2017/07/27/3014416_sharapova_ima_po-goliamo_jelanie_za_igra_sled/", "text": "Мария Шарапова разкри, че любовта й към тениса се е увеличила след 15-те месеца, които прекара извън кортовете заради наказание за употреба на допинг. Носителката на пет титли от Големия шлем смята, че може да се завърне към най-добрите си дни. Рускинята, която е на 30 години, се върна на корта през април и участва на турнирите в Щутгарт, Мадрид и Рим, преди контузия в бедрото да я  извади от сезона на трева . \"Последните две години бяха по-тежки, отколкото очаквах. Моята страст към играта никога не е намалявала, но ми беше тежко да гледам отстрани. Смятам, че през това време заобичах още повече тениса и желанието ми за игра се увеличи\", написа Шарапова в колонката си за The Players' Tribune. Тя се готви усилено за сезона на твърди кортове в Северна Америка. Шарапова ще участва на турнирите в Станфорд и Торонто и обеща да даде всичко от себе си. Рускинята не пожела да отговаря на бивши тенисисти и  Южени Бушар , която в последно време постоянно критикува и напада Шарапова заради употребения допинг. \"Винаги съм се изправяла лице в лице с моите критици, но не отговарям. Не бягам от проблемите и точно това съм показвала в цялата си кариера. Не съм от хората, които отвръщат на лошите думи\", добави Шарапова.", "date": "2017.07.27", "title": "Шарапова има по-голямо желание за игра след наказанието"}
{"url": "http://www.dnevnik.bg/sviat/2017/07/27/3014431_energiiniiat_ministur_na_sasht_stana_jertva_na/", "text": "Миналата седмица министърът на енергетиката на САЩ Рик Пери е станал жертва на двама известни руски комици, убедили го, че разговаря по телефона с министър-председателя на Украйна  Володимир Гройсман . Целият 22-минутен разговор беше публикуван от руското онлайн издание \"Вести\". По-късно автентичността му беше потвърдена и от говорител на американското министерство. Комиците разказали на Пери за нов вид гориво, което лично президентът на Украйна  Петро Порошенко  правел от алкохол и свински тор. Обсъдили също решението на американския президент Доналд Тръмп да напусне Парижкото споразумение за климата, както и желанието му да изнася природен газ в Украйна. Двамата комици – Владимир Краснов и Алексей Столяров – са известни с измамните си телефонни разговори със знаменитости и политици. Сред жертвите им са певецът  Елтън Джон , американският сенатор Джон Маккейн и президентът на Беларус Александър Лукашенко.", "date": "2017.07.27", "title": "Енергийният министър на САЩ стана жертва на телефонна измама от руски комици"}
{"url": "http://www.dnevnik.bg/detski_dnevnik/2017/07/27/3014481_obrazovatelnoto_ministerstvo_publikuva_grafik_na/", "text": "Министерството на образованието и науката публикува проект на график за учебното време и за ваканциите през учебната 2017/2018 година. Ваканциите през учебната година са повече, но лятната ваканция ще започва със седмица по-късно за различните класове. Според него неучебни дни ще бъдат и 21 и 23 май, както и 6 и 8 юни, когато ще се проведат съответно матурите и изпитите след седми клас. За първи път изпитите за абитуриентите и за завършващите седми клас ще бъдат на различни дати. 28.10.2017 г. – 01.11.2017 г. вкл. есенна 23.12.2017 г. – 07.01.2018 г. вкл. коледна за І – ХІ клас 23.12.2017 г. – 02.01.2018 г. вкл. коледна за ХІІ клас 08.02.2018 г. – 11.02.2018 г. вкл. междусрочна за I - ХI клас 03.02.2018 г. – 07.02.2018 г. вкл. междусрочна за ХІІ клас 31.03. 2018 г. – 09.04.2018 г. вкл. пролетна за І – ХІ клас 06.04.2018 г. – 09.04.2018 г. вкл. пролетна за ХІІ клас Неучебен, но присъствен, ще бъде и 25 май - денят след празника на българската просвета и култура и на славянската писменост. Лятната ваканция ще започва след края на втория срок, който за различните класове приключва на различна дата. Тя ще бъде седмица по-късно заради повечето почивки по време на учебната година. \"Така учениците ще бъдат задържани по-дълго в училище и ще приключат учебните си занятия с една седмица по-късно. Промяната не увеличава броя на учебните им дни и часове, а е резултат от по-дългите почивки през годината\", обясниха от просветното ведомство. 16.05.2018 г. - ХІІ клас 07.06.2018 г. І - IV клас 22.06.2018 г. V - VІІ клас 06.07.2018 г. V - VІІ клас (паралелки в спортни училища) 06.07.2018 г. VIIІ - ХІ клас", "date": "2017.07.27", "title": "Образователното министерство публикува график на ваканциите за новата учебна година"}
{"url": "http://www.dnevnik.bg/sport/2017/07/27/3014452_landa_otvori_vratata_kum_napuskane_na_skai/", "text": "Испанският колоездач Микел Ланда не изключи възможността да напусне отбора на \"Скай\". Четвъртият от тазгодишното издание на  \"Тур дьо Франс\"  може да подпише договор с друг тим на 1 август, когато отваря трансферният прозорец. Контрактът на Ланда със \"Скай\" изтича, а той обясни, че води разговори с британците за евентуално удължаване. В колоездачните среди усилено се говори, че още от месец май баскът има предложение на стойност 2 млн. евро на година от \"Мовистар\". \"Разговаряме със \"Скай\", което е нормално. Говорих и с Фрум – за неговата подготовка за участието на Вуелта, за Тура. Той ми благодари за работата във Франция\", каза Ланда пред испанския вестник \"Ас\". Той уточни, че за него е много трудно да влезе в състава на \"Скай\" за Обиколката на Франция, където лидер е  Фрум . Според Ланда той е зад четирикратния шампион и Герант Томас. \"Мовистар\" е възможност за мен, това е сериозен отбор и аз харесвам как работят. Ако не съм в \"Скай\", мога да отида там. Възможно е Найро Кинтана да бъде лидер в Тура, а аз в Джирото\", каза Ланда. Няколко дни по-рано в друго интервю Ланда се оплака от действията на мениджмънта на \"Скай\" в  18-ия етап на Тура . Тогава му беше наредено да атакува, за да остави под напрежение съперниците на Фрум – Ригоберто Уран и Ромен Барде. На височината Кол д'Изоар Ланда изгуби 12 секунди от Барде и съотборника си, а в края на Тура само секунда го лиши от това да се качи на подиума. \"Винаги съм искал да бъда лидер на отбор и всички го знаят. Демонстрирал съм, че мога да се боря за призовите места в големите обиколки\", добави испанецът. Освен четвъртото място на Тура Ланда има трето в Джирото през 2015 г. с \"Астана\". И в двата случая обаче той не беше лидер на тима. Откакто е в \"Скай\", баскът имаше възможност два пъти да бъде лидер в Обиколката на Италия, но се провали. През 2016 г. напусна заради болест, а през тази завърши 17-и, но спечели фланелката за най-добър катерач. Ситуацията в \"Мовистар\" не е по-различна от тази в \"Скай\", където йерархията е ясна. Найро Кинтана е голямата звезда на испанците, като има договор до края на 2018 г. Алехандро Валверде е вторият лидер на състава, като той ще кара до края на 2019 г.", "date": "2017.07.27", "title": "Ланда отвори вратата към напускане на \"Скай\""}
{"url": "http://www.dnevnik.bg/sviat/2017/07/27/3014497_roiters_rusiia_e_shpionirala_kampaniiata_na_makron/", "text": "Руското разузнаване е опитало да шпионира кампанията на Еманюел Макрон, създавайки фалшиви профили във \"Фейсбук\". Това твърдят пред агенция \"Ройтерс\" американски конгресмен и друга двама запознати с информацията източници. Двадесетина акаунта са били създадени, за да следят служителите на Макрон и негови близки по време на президентската  предизборна кампания във Франция . През април социалната мрежа съобщи, че е взела мерки срещу фалшиви профили, разпространяващи лъжлива информация за вота. Но за опита за инфилтриране сред екипа на Макрон не се знаеше преди. Русия неколкократно отричаше  да се е намесвала в изборите чрез хакване и изтичане на имейли и документи. Източници от американското разузнаване казаха пред \"Ройтерс\" през май, че  хакери, свързани с Кремъл , са замесени в тези случаи. Не е имало доказателства, че хакването е поръчано от Москва. \"Фейсбук\" потвърди пред агенцията, че шпионски акаунти са били засечени и деактивирани във Франция благодарение на подобрено автоматично отсяване на регистрации и на засилени човешки усилия за борба със сложни атаки. Служители на фирмата са брифирали членове на Конгреса за откритията си и хора, участвали в разговорите, твърдят, че броят на закритите заради спам или пропаганда  акаунти във Франция  е скочил до 70 000. През април те бяха 30 000. Руските агенти са създавали профили, имитиращи тези на приятели на служителите на Макрон, и са опитали да изкопчат лична информация от тях, казват източниците на агенцията. Служители на \"Фейсбук\" са забелязали тези опити и са ги проследили, откривайки връзка с инструменти, ползвани преди от секцията за  военно разузнаване на ГРУ . Компанията подозира, че целта на операцията е била засегнатите да свалят зловреден софтуер или да разкрият паролите си за достъп. Тя обаче не е била осъществена. Същият отдел на ГРУ, известен още като  Fancy Bear  или APT 28, бе посочен като виновник за хакването на пощите на демократите по време на изборите в САЩ.", "date": "2017.07.27", "title": "\"Ройтерс\": Русия е шпионирала кампанията на Макрон през \"Фейсбук\""}
{"url": "http://www.dnevnik.bg/bulgaria/2017/07/27/3014496_polet_na_bulgariia_er_zakusnia_nad_5_chasa_poradi/", "text": "Полетът на \"България ер\" от София до Амстердам днес закъсня с над пет часа като обратният ще заксъснее с поне толкова. За това сигнализира читател на \"Дневник\", а информацията беше потвърдена от авиопревозвача, откъдето обясниха, че причината е техническа повреда на самолета. От сайта на летище \"София\" се вижда, че полет FB461, обявен за 7.10 ч., е излетял от София в 12.35 ч. , а обратният FB462, който е трябвало да кацне в 13.55 ч., закъснява. Читателят Йордан Георгиев пише, че за полета от Амстердам и закъснението му не е подавана информация към пътниците, нямало е вода и храна почти три часа. \"Преди малко на пътниците е даден ваучер за 6.25 евро, с който на летището в Амстердам човек може и да успее да си купи две ябълки!\" пише Георгиев с уточнението, че сред пътниците има бременни и майки с деца, а авиокомпанията не отговаря на телефонните позвънявания, нито на електронната поща. Потърсени от \"Дневник\" от авиокомпанията опровергаха тази информация. Според представител на \"България ер\" ", "date": "2017.07.27", "title": "Полет на \"България ер\" закъсня над 5 часа поради техническа повреда"}
{"url": "http://www.dnevnik.bg/bulgaria/2017/07/27/3014514_mvr_izdirva_62-godishnata_mladenka_mitova_ot_sofiia/", "text": "Столичното Седмо районно управление обяви, че издирва 62-годишната Младенка Радкова Митова от София. Жената напуснала дома си в жк \"Младост\" на 15 юни и оттогава е в неизвестност. Тя е висока около 164 см и е с права, кестенява коса, а очите ѝ са зелени, уточняват от полицията. МВР призова всеки, който има информация за издирваната жена, да се обади на тел. 112, 02/9828760, 02/9828727 и 02/982873 или да сигнализира в най-близкото районно управление на МВР.", "date": "2017.07.27", "title": "МВР издирва 62-годишната Младенка Митова от София"}
{"url": "http://www.dnevnik.bg/sport/2017/07/27/3014519_remontut_na_zimniia_dvorec_shte_struva_4_mln_leva/", "text": "Ремонтът на Зимния дворец ще струва около 4 млн. лева, обяви министерството на спорта (ММС). Модернизацията на съоръжението ще започне през септември. Преди това държавната \"Академика 2011\" ЕАД, която стопанисва Зимния дворец, ще обяви поръчка за избор на изпълнител на ремонтните дейности. От ММС посочват, че сградата и залите \"не са били предмет на сериозна реконструкция от изграждането си през средата на 80-те години на миналия век\". \"Ремонтът ще включва въвеждане на енергоефективни мерки чрез договор с гарантиран резултат (ЕСКО ДОГОВОР) и строително-монтажни дейности по основната и тренировъчна зала на двореца\", се казва в информацията. Ремонтът ще включва топлоизолация и ремонт на покрива, подмяна на дограмата, топлоизолация на външните стени и подмяна на осветлението с енергоефективно. Системата за климатизация ще бъде модернизирана, като се изгради нова с възможност за бързо и ефективно затопляне и охлаждане на залата. Съблекалните, фоайето и коридорите към основната и малката зала на Зимния дворец ще бъдат обновени. Графикът на ремонтните дейности е съгласуван с федерацията по кънки. През 2016 г. министър Кралев обяви , че вместо планираните в миналото мащабни реконструкции ще се направи ремонт, за да бъде пригодено съоръжението за тренировъчен център. \"Тъй като не смятаме провеждането на международни състезания за приоритет на държавата, подготвяме ново задание за извършване на ремонт, който да приведе залата в готовност за провеждане на тренировки и състезания от държавния календар\", каза тогава министърът. По времето на кабинета \"Орешарски\" тогавашният спортен министър Мариана Георгиева се опита да прокара поръчка за реконструкцията на Зимния дворец за 50 милиона лева, а за изпълнител беше избран консорциум с водеща компания \"Главболгарстрой\". Поръчката беше спряна на финалния етап  от служебния спортен министър Евгения Раданова през 2014 г. Впоследствие екипът на Кралев довърши съдебната битка за отмяната й. През април 2015 г.  Върховният административен съд окончателно сложи край на сагата . След половин година забавяне и по-точно формулиране на заданието държавната компания \"Академика 2001\", която стопанисва обекта, пусна нова процедура за 35 милиона лева. Това беше сумата, отпусната за ремонт от правителството на Орешарски. Този път поръчката беше  отменена още на етап подаване на оферти  по изрично настояване на Бойко Борисов, след като премиерът бил информиран, че някои от неудобните в този момент фирми като \"Джи Пи груп\" и \"Водстрой 98\" са проявили интерес. Като мотив за прекратяването на поръчката \"Академика 2011\", чийто принципал е спортното министерство, обяви непредоставени документи за обследването за енергийна ефективност на залата, която се намира в Студентски град. Само месец по-късно  кабинетът прехвърли парите за Зимния дворец за реконструкция на зала \"Арена Бургас\" . Строител на залата в Бургас обаче е консорциум с участието на същата тази \"Водстрой 98\", свързвана с депутата Делян Пеевски. Преди ден  Кралев каза, че имал уверението, че \"Арена Бургас\" ще е готова до година и половина .", "date": "2017.07.27", "title": "Ремонтът на Зимния дворец ще струва 4 млн. лева"}
{"url": "http://www.dnevnik.bg/sviat/2017/07/27/3014492_ruska_opera_shte_posreshtne_putin_pri_vizitata_mu_vuv/", "text": "Днес руският президент Владимир Путин гостува на финландския си колега Саули Нийнистьо по повод 100-годишнината от независимостта на Финландия от Русия. Двамата ще гледат операта \"Йоланта\" на Пьотр Илич Чайковски, поставена от \"Болшой театър\" в средновековния замък Олавинлина, и ще плават на кораб с парен двигател в езерето Саймаа, пише Би Би Си. \"Йоланта\" за пръв път ще бъде представена във Финландия, пише агенция \"Блумбърг\". Освен на тържествата се очаква двамата да отделят време и на противоречиви теми като напрежението между Русия и Запада в Източна Европа. Пред руската агенция ТАСС Нийнистьо заяви, че комуникацията му с Путин е \"ясна и директна\". Макар че участва в операции на Балканите и в Афганистан, Финландия не е член на НАТО. Според финландския журналист Суви Туртиайнен това позволява на страната да поддържа пряк диалог с Русия – включително относно конфликта в Украйна – дори в трудни моменти. Изглежда, повечето финландци са съгласни с тази позиция – скорошно социологическо проучване показва, че само 21% от от тях искат страната да влезе в НАТО, а цели 51% не искат. Позицията на Кремъл по въпроса е ясна и вероятно възможността за ответни мерки на Русия също влияе на общественото мнение. В същото време от 1995 г. Финландия е членка на Европейския съюз. Туртиайнен заявява, че въпреки големите негативни ефекти върху нейната икономика страната е подкрепила всички санкции срещу Русия, които ЕС наложи в резултат на анексирането на Крим. Така Финландия засега успява да угоди както на западните си съюзници, така и на огромния си съсед.", "date": "2017.07.27", "title": "Руска опера ще посрещне Путин при визитата му във Финландия"}
{"url": "http://www.dnevnik.bg/sviat/2017/07/27/3014682_konstitucionniiat_sud_v_moldova_othvurli_referendum_na/", "text": "Конституционният съд на Молдова обяви за незаконен планирания от президента Игор Додон консултативен референдум за разширяване на пълномощията на държавния глава. Това съобщи днес председателят на съда Тудор Панциру в отговор на питане от депутати на Либералната партия, информира ТАСС. Референдумът се очакваше да бъде насрочен за 24 септември. Предвидени бяха 4 въпроса, засягащи по-специално възможността президентът да получи допълнителни права - да разпуска парламента и да свиква предсрочни избори. Допитването целеше и да се проучат нагласите в обществото във връзка с евентуално намаляване на броя на депутатите в парламента от 101 на 71. Включен бе и въпрос дали да бъде отменен законът, задължил населението да възстанови 1 милиард евро,  откраднати от молдовските банки . Имаше и въпрос дали предметът \"История на румънците\" да се замени с \"История на Молдова\" в училищата. \"Президентът на Молдова няма правомощия да изменя конституцията на страната,\" каза Панциру, анулизайки указа на държавния глава. Допитването беше и по въпроса дали броят на депутатите да бъде намален от 101 на 71, дали  Додон, който се обявява за  промяна на проевропейския курс на Молдова  и поддържане на по-тесни връзки с Москва, вече е предупреждавал, че ако конституционният съд отхвърли допитването му, просто ще подпише нов указ.", "date": "2017.07.27", "title": "Конституционният съд в Молдова отхвърли референдум на президента за нови правомощия"}
{"url": "http://www.dnevnik.bg/sport/2017/07/27/3014761_beroe_vze_nigeriiskiia_napadatel_bonifeis/", "text": "\"Берое\" продължи мащабната си селекция с привличането на нападателя Матю Бонифейс. Нигериецът е осният нов футболист в състава на Александър Томаш. Бонифейс идва като свободен агент, като за последно е играл в албанския \"Партизани\" (Тирана). От \"Берое\" не посочват срока на договора му. Кариерата на нападателя започва в \"Абуджа\", където изиграва 21 мача и вкарва 12 гола. След това е играл в кипърския \"Арис\" (Лимасол), а пътят му в Европа включва мачове за косовския \"Трепча 89\" и \"Партизани\". \"Берое\" тръгна неубедително в новия сезон с  нулево равенство в скучно дерби с \"Верея\" . След това старозагорци  изиграха добър мач, но изпуснаха победата срещу \"Дунав\" (1:1) в Русе .", "date": "2017.07.27", "title": "\"Берое\" взе нигерийския нападател Бонифейс"}
{"url": "http://www.dnevnik.bg/biznes/2017/07/27/3014511_otnovo_e_pusnata_poruchkata_za_sistema_za_taksuvane_v/", "text": "След като бе спряна преди повече от месец, обществената поръчка за новата система за таксуване в градския транспорт в София е обявена отново. Търгът е с непроменени параметри – максимална стойност 88 млн. лева без ДДС, която ще се изплаща на равни месечни вноски за 10 години, като срокът за въвеждане в експлоатация, след подписване на договор, е между 18 и 24 месеца. Бъдещата системата ще предлага възможност за таксуване на база изминато разстояние или за време, различни начини за плащане, включително и онлайн. Хартиените билети ще бъдат заменени от карти, които ще важат за метрото и всички линии от наземния градски транспорт. Във всички превозни средства ще бъдат поставени видеокамери и датчици, които ще броят качващите се пътници. Процедурата беше обявена  от общинското дружество \"Център за градска мобилност\" в средата на май, а две седмици по-късно 3 фирми подадоха жалби срещу процедурата в Комисията за защита на конкуренцията, по които регулаторът все още не се е произнесъл. Тогава директорът на дружеството Христиан Петров издаде  заповед за временното спиране на търга . Само след седмица от пресцентъра на \"Център за градска мобилност\"  съобщиха, че процедурата е спряна . От там посочиха, че причината за това не са подадените жалби, а желанието на дружеството да даде повече време на кандидатите, за да подготвят документацията си за участие. Новият срок за участие е 13 септември, като офертите на кандидатите ще бъдат отворени ден след това. ", "date": "2017.07.27", "title": "Отново е пусната поръчката за система за таксуване в градския транспорт в София"}
{"url": "http://www.dnevnik.bg/sviat/2017/07/27/3014759_sasht_cinichno_zashtitavat_interesite_si_za_smetka_na/", "text": "Руският президент Владимир Путин обвини Съединените щати, че искат да използват \"геополитическите си предимства... за да опазят икономическите си интереси за сметка на съюзниците си,\" предадоха \"Ройтерс\" и ТАСС. Държавният глава коментира предложените от Вашингтон нови санкции срещу Москва, които  разделиха мненията в Европа  и подтикнаха Германия да поиска европейски санкции срещу американските партньори. На посещение във  Финландия  Путин предупреди, че ще се наложи Русия да отвърне, ако Вашингтон не се откаже от \"незаконните\" според него санкции, които смята да въведе срещу Москва след почти единодушно гласуване в Камарата на представителите. Той определи поведението на САЩ като \"грубиянско\" и неразумно. Санкциите трябва първо да бъдат одобрени от Сената или от президента Доналд Тръмп. Служители от Белия дом междувременно казаха за \"Ройтерс\", че е възможно президентът да наложи вето на гласуваните мерки, за да търси по-строги санкции. \"Може и да подпише санкциите точно както са, а може и да им наложи вето и да договори дори по-строга сделка срещу руснаците,\" каза новият директор на комуникациите  Антъни Скарамучи , цитиран от Си Ен Ен. Руският лидер междувременно каза, че Кремъл ще реши как да отговори, след като бъде публикуван финалният текст на предлагания законопроект. \"Както знаете, проявяваме сдържаност и търпение, но в някакъв момент ще трябва да отвърнем. Не е възможно до безкрай да толерираме тази грубиянщина към страната си... Кога ще дойде отговорът, какъв ще бъде - това ще зависи от последната версия на законопроекта, който в момента се обсъжда в Сената.\" Путин отново отхвърли обвиненията, че Москва се е намесила в президентските избори в САЩ нарече  разследванията в Конгреса  симптом за \"нарастваща антируска истерия\" в САЩ. \"Тъжно е, че американско-руските отношения биват жертвани, за да се решат вътрешнополитически въпроси в САЩ. Жалко е, защото ако действаме заедно, можем много по-добре да решим най-острите проблеми, които притесняват народите на Русия и САЩ.\" Президентът добави, че Русия има и приятели в САЩ и изрази оптимизъм, че отношенията между Вашингтон и Москва ще се подобрят. Подобни  надежди  той сподели след срещата си с  Тръмп  в Хамбург по-рано този месец.", "date": "2017.07.27", "title": "САЩ цинично защитават интересите си за сметка на съюзниците, обяви Путин"}
{"url": "http://www.dnevnik.bg/politika/2017/07/27/3014774_bordut_po_izbor_na_iztrebitel_ne_se_e_suobrazil_s/", "text": "Бордът на комисията за избор на изтребител не е се съобразил със всички предложенията за промяна на критериите по методиката за избор на изтребител на Института по отбрана. Това се разбра от изслушването на служебния министър на отбраната (март май 2013 г.) и директор (май 2016 г.– март 2017 г.) на Института по отбрана проф. Тодор Тагарев в анкетната парламентарна комисия. Тагарев разказа, че на първи август миналата година е получил предложенията за критерии на борда, които най-общо са били три: оперативна ефективност, цена на проекта и очакван живот на новия изтребител. В становището на института е било предложено да се включат още два критерия – военно сътрудничество и индустриално участие. Второто предложение е било включено, но не във основните критерии на финалната версия на критериите за оценка на офертите, която е приета през октомври, а второто не е било прието. Тагарев отхвърли версията, че е освободен от поста през март тази година от служебния кабинет за да не влияе върху избора на изтребител. Пред \"Дневник\", Тагарев каза, че не е можел да влияе върху взимането на решение за избор, което беше направено от служебния кабинет през април т.г. Бившият военен министър Николай Ненчев намекна за тежък конфликт между Тагарев и президента Румен Радев, който преди година беше командир на ВВС и ръководител на Борда, който би могъл да коства поста му в института. Тагарев обаче отрече. Председателят на парламентарната комисия Емил Христов каза, че комисията трябва да приключи работата си до края на септември, за да не пречи на процедурата по купуване на нов изтребител, което би било зле за националната сигурност. За сега комисията ще се въздържа да вика представител на президентството, което би било \"лош знак\". Министерството на отбраната ще преговаря със Швеция за купуването на нови изтребители \"Грипен\" и с Италия, които предлагат употребявани \"Еврофайтър Тайфун\". Третата възможност за купуване на F-16 от Португалия с логистичен пакет от САЩ не е била класирана, \"поради несъответствие на ценовото му предложение с изискванията, заложени в RFP (request for proposal – искане за предоставяне на предложение б.а.)\", се разбира от  доклад на военния министър Красимир Каракачанов  до премиера Бойко Борисов преди месец.", "date": "2017.07.27", "title": "Бордът по избор на изтребител не се е съобразил с предложенията на Института по отбрана"}
{"url": "http://www.dnevnik.bg/politika/2017/07/27/3014784_dsb_nareche_politicheska_izmama_purvite_100_dni_ot/", "text": "Сто дни след поредните предсрочни парламентарни избори парламентът е безплоден: • Липсва управленска програма на правителството и мнозинството. • Липсва воля и капацитет за провеждане на реформи. • Увеличава се корупцията и се задълбочава партизанщината при назначенията в публичния сектор. • Предлагат се единствено лобистки законодателни поправки и мерки за увеличаване на административния рекет върху бизнеса и гражданите. • Затвърждава се партийно-политическия контрол върху съдебната власт и чадъра върху мафията и олигархията.  Това са сто дни на политическа измама. Причината за управленската немощ е заложена още при сформирането на управляващото мнозинство и коалиционно правителство, които са без ясен идеологически код и общи ценности. Единственото, което обединява управляващите е \"усвояването\" на средствата от държавния бюджет и европейските фондове в интерес на ограничен кръг лица на олигархията. Това е и причината за запазване на традицията, етническата корпорация ДПС да е скрит коалиционен партньор дори на правителство с участието на крайни националисти. БСП също само имитира опозиционно поведение, като участва във всички скрити договорки с властта. Видно е, че наследниците на комунистическата номенклатура работят добре заедно. Всички парламентарно представени сили работят за размиване на границите между трите власти, което е белег на авторитаризъм, прикрит зад демократична фасада. Основна цел е избирането на нов Висш Съдебен Съвет, който да избере следващ \"Цацаров\", с оглед избягване на търсенето на наказателна отговорност от настоящи и бивши управляващи. Най-голямата заплаха за националната сигурност остава неразследваната и ненаказана, повсеместна корупция. Декларираната като цел стабилност фактически се отнася до стабилността при разграбването на обществените средства. Вътрешната сигурност при управлението на Бойко Борисов традиционно се влошава заради нереформираните системи, дебалансирано заплащане на служителите от полицията и от другите органи в МВР и сродни агенции, както и тежко демотивирани служители заради кадровата търговия с олигархията при назначенията на ръководни длъжности. Всичко това води до липса на обществено доверие към органите за сигурност. Корупцията се проявява най-тежко в сферите на енергетиката и отбраната. Налице е консенсус между власт и парламентарна опозиция за възобновяване на грабежа чрез АЕЦ \"Белене\" и недопустими публични, лобистки скандали, свързани с превъоръжаването на българската армия. Вместо управление, насърчаващо икономическото развитие и инициативата на гражданите, виждаме власт на агресивната посредственост и партийната номенклатура. Обществените поръчки се разпределят между тесен кръг лица, близки до властта, а корупцията се е просмукала на всички нива, защото отдавна \"рибата се е вмирисала откъм главата\". Дейността на приходните агенции е сведена до изсмукване на последните ресурси от независимия бизнес и рекет срещу неудобните за властта. Аферата със суджуците е ежедневие във всички български градове и е олицетворение на начина, по който се управлява държавата. Подготовката за Българското председателството на Съвета на ЕС се свежда до корупционните скандали около НДК, олицетворяващи принципа \"много обичаме европейските пари, но не обичаме европейските правила\". Представените от правителството програма и приоритети за Председателството са пълни с клишета и лишени от визия за бъдещето на ЕС, както и на България и Балканите в Съюза. Въпреки безспорния пробив в българо-македонските отношения, външната политика на държавата е опасно хаотична. От една страна наблюдаваме сервилно отношение към режимите на Ердоган и Путин, а от друга страна лицемерно такова към европейските ни партньори. Опитите за покровителствено отношение на България към държавите от Западните Балкани заплашват да компрометират напредъка в отношенията с Македония и изглеждат пародийно на фона на натрупаните проблеми. Амбицията за посредничество между Анкара и Берлин надхвърля възможностите на българското правителство и е пречка пред твърда обща европейска позиция срещу геополитическия рекет на Ердоган. Наблюдава се неадекватно поведение на Премиера и външния министър при международните визити. Липсата на визия и капацитет за реформи се отразяват тежко в сферите на образованието и науката, културата и здравеопазването, където кризата продължава да се задълбочава. Има риск безхаберието да доведе до загуба на огромни европейски фондове и на шансовете за изпреварващо развитие в тези сфери. Стоте дни на политическа измама, законодателно безплодие и задкулисно разпределение на порциите между управляващите и \"опозицията\", в лицето на БСП и ДПС, обосноват нуждата от изграждане на истинска политическа алтернатива. Тази алтернатива трябва да отстрани и замени това порочно и вредно за гражданите на Републиката управление в централните и местните органи на властта. ДСБ ще търси политически партньорства с формации, имащи сходна оценка и реакция към управлението.", "date": "2017.07.27", "title": "ДСБ нарече \"политическа измама\" първите 100 дни от управлението на правителството"}
{"url": "http://www.dnevnik.bg/bulgaria/2017/07/27/3014790_samoupravstvoto_e_zaradi_losho_obrazovanie_i/", "text": "Усещането на хората заради криминалните инциденти, които зачестиха напоследък, е, че МВР не владее положението, а то не било така. Всъщност престъпността намалява, а разкриваемостта се увеличава, каза министърът на вътрешните работи Валентин Радев в интервю за БНТ. Като пример той даде статистика за броя на умишлените убийства от 90-те години, сравнени с тези от последните години. Вътрешният министър каза, че засега няма пробил в разследването на  убийството в Пловдив  и побоя над  журналист  и  нотариуси  в София, но пък и свидетелите на инцидентите не се обаждали да дадат информация на МВР. Според Радев един от най-важните елементи на обществената сигурност е превенцията на престъпленията, както и дейното участие на обществото в разкриването на престъпленията. \"Не можем навсякъде да сложим камери, но гражданите имат по две очи и уши, на тях можем да разчитаме най-много. Работим, но се надяваме всички да сме съпричастни - става дума и да превенция\", каза той. Радев окачестви като \"сложен\" въпроса защо има самоуправство в България. \"Аз тука ще ви препратя в детската градина, в училището, в семейството. Всички сме длъжници в тази посока. Нека не очакваме всичко да бъде решено от органите на реда\", коментира министърът. На забележката, че се очаква не всичко да бъде решено от органите на реда, а само реда, Радев зададе въпроса \"Кой отговаря за това, което се случва на улицата?\" и прехвърли вината на други институции и семейството - че не са възпитали хората. \"И накрая се появява МВР, което се опитва да накара всички да спазват правилата и закона. Да, ама преди това има много изпуснати нива. И изведнъж отговорността идва и отива в МВР\", обясни Радев. По думите му ситуацията с престъпността не е такава, каквато изглежда на повърхността. Според него в изграждането на авторитет на служителите на реда участват както самите те, така и обществото и медиите.\"Ако гражданите са доволни от нас, заплатите щяха да растат, това казвам на служителите си\", каза той. Радев декларира, че няма да избегне критиката си към БНТ - обществената телевизия, която, по думите му, не е отразила подобаващо празника на МВР на 5 юли. \"Всички бяха строени, имаше коне, имаше кучета, имаше пожарни - тези хора имаха нужда някой да ги види, така да ги почета, да каже браво, това са момчетата, които ни пазят\", оплака се Радев от обществената телевизия. \"В 11.3о, когато започнахме ние, вие давахте един филм за едни риби от Япония, след това давахте протести на колегите и за тези, които празнуваха - нямаше вниманието към тях\", продължи той.", "date": "2017.07.27", "title": "Самоуправството е заради лошо образование и възпитание, смята Валентин Радев"}
{"url": "http://www.dnevnik.bg/sport/2017/07/27/3014796_ledecki_grabna_chetvurto_zlato_v_budapeshta_sled/", "text": "Щафетата на САЩ спечели златните медали на 4х200 метра свободен стил за жени на световното първенство по плуване в Будапеща. С това звездата Кейти Ледецки взе четвърта титла по време на шампионата. Заедно със съотборничките й Леа Смит, Малъри Комърфорд и Мелани Маргалис завършиха за 7:43,39 минути. Американките защитиха титлата си от Казан 2013. Сребърните медали заслужиха китайките със 7:44,96, а трети останаха австралийките със 7:48,51 минути. Испанката Мирея Белмонте стана световна шампионка на 200 метра бътерфлай. Олимпийската шампионка от Рио 2016 беше най-бърза с 2:05,26 минути. Франциска Хентке от Германия взе сребърния медал с 2:05,39 мин, а любимката на унгарската публика Катинка Хошсу се пребори за бронза. На 50 м гръб бразилката Етиен Медейрош взе световната титла с нов рекорд на Южна Америка. 26-годишната състезателка финишира за 27,14 секунди и изпревари с 0,01 сек Юинхуи Фу. Двете си размениха местата от предишното световно. Бронзовото отличие отиде при Александра Херасименя от Беларус с изравнен европейски рекорд - 27,23 секунди. Чейз Калис донесе още едно злато за САЩ от първенството в Будапеща с успех на 200 метра съчетано. Американецът записа 1:55,56 минути и остави златото в родината си, след като шампионът от Казан  Райън Лохти не участва заради наказанието си . Втори остана японецът Косуке Хаггино, а бронза взе китаецът Шун Ван.", "date": "2017.07.27", "title": "Ледецки грабна четвърто злато в Будапеща след триумф с щафетата на САЩ"}
{"url": "http://www.dnevnik.bg/bulgaria/2017/07/27/3014798_dve_bulgarki_sa_arestuvani_v_turciia_po_podozrenie_v/", "text": "Две българки - майка и дъщеря, и британец са арестувани по подозрение в тероризъм в турския курорт Дидим, съобщи БНТ, като цитира агенция ИХА.  В българското посолство в Анкара е получено обаждане от български гражданин, че по време на лятната им почивка съпругата му и дъщеря му са задържани от турската полиция в Айдън, съобщиха от пресцентъра на Министерството на външните работи. Служител на посолството е влязъл във връзка с полицейския участък в Елефер, от където е получил уверения, че състоянието на двете български гражданки е добро, но за да бъде проведен разговор с тях, трябва да има разрешение от отдела за борба с тероризма към Главна дирекция \"Сигурност\" в Айдън. Проведен е и разговор със служител от отдела за борба с тероризма към Главна дирекция \"Сигурност\" в Айдън, в който е изяснено, че следствените действия продължават и засега не се знае дали срещу задържаните български гражданки ще бъде повдигнато обвинение или ще бъдат освободени. Служителят от отдела за борба с тероризма не се е ангажирал с конкретни срокове. Служители на посолството се се свързали и с наблюдаващия прокурор по делото, който е съобщил, че няма повдигнати обвинения. Максималният срок за задържане е 7 дни, сред което трябва или да бъдат освободени, или обвинени в престъпление. Според източници на БНТ този срок изтича утре. Анадолската агенция съобщи имената на българките - майката се казва Веселина, а дъщерята - Мира. Те са от турски произход. По информация на турски медии, при разпитите дъщерята е заявила, че следвала право в Холандия и Англия. Там се е запознала с британеца Джоузеф преди 2 години, а преди 10 дни заедно са пристигнали на почивка в Турция. В профилите в социалните мрежи на двете жени са споделени материали, свързани с кюрдските милиции \"Сили за защита на народа\", смятани за сирийския клон на забранената в Турция ПКК. Джоузеф и Мира имали снимки с униформи на кюрдските милиции, допълва Анадолската агенция.", "date": "2017.07.27", "title": "Две българки са арестувани в Турция по подозрение в тероризъм (допълнена)"}
{"url": "http://www.dnevnik.bg/sport/2017/07/27/3014802_botev_i_maritimo_zavurshiha_nadlugvaneto_v_burgas_bez/", "text": "\"Ботев\" и \"Маритимо\" завършиха при нулево равенство в първия си мач от третия предварителен кръг в Лига Европа. Двата състава изиграха тактически срещата, а развръзката остава за реванша. \"Ботев\" стоеше добре организиран и търсеше възможностите се в нападение. Пловдивчани имаха няколко шанса пред вратата на португалския си съперник, но не се възползваха. След надлъгването в Бургас двата състава насочват вниманието си към реванша след седмица. Първото полувреме премина в борба в средата на терена. Първата добра възможност беше за \"Маритимо\" в четвъртата минута, когато след удар на Родриго Пиньо топката мина покрай гредата. В 27-ата минута Тодор Неделев стреля от далеч и топката мина на над вратата. Седем по-късно Йордан Минев имаше ключова намеса в отбрана. \"Ботев\" започна дейно второто полувреме и в 49-ата минута създаде добро положение. Омар Косоко от дясно центрира и Фернандо Виана стреля с глава, но топката мина покрай гредата. Пет минути по-късно Виана спря топката пред наказателното поле и Неделев я ритна с десния крак, но право в ръцете на вратаря. \"Маритимо\" отговори с два удара на Веса - при първия той проби, но стреля покрай вратата, а малко по-късно Иван Чворович спаси. В края се появиха притеснения за \"канарчетата\", тъй като Неделев получи спазъм и беше сменен.", "date": "2017.07.27", "title": "\"Ботев\" и \"Маритимо\" завършиха надлъгването в Бургас без голове"}
{"url": "http://www.dnevnik.bg/bulgaria/2017/07/27/3014804_protestiraha_policaite_v_goce_delchev/", "text": "Около 70 служители на реда от Гоце Делчев излязоха на протест под поройния дъжд тази вечер. Недоволните полицаи се събраха пред сградата на Общинския исторически музей, за да защитят исканията си за по-високи заплати, униформи и по-добри условия на труд. Пред протестиращите заместник-председателят на Синдикалната организация на служителите в МВР Димитър Попов прочете отново исканията на протестиращите. Той подчерта, че през последните години минималната работна заплата се е увеличила почти двойно. Според него има проблем с щатовете в МВР. От трима служители остава един. Нови кадри се назначават, но бързо напускат. \"За да се реши проблема с щатовете трябва първо да се реши този с текучеството\", коментира Попов. Според синдикатите в складовете все още няма нови униформи и обувки. Щафетните протести продължават през целия месец август. Следващите ще са в Благоевград и Разград.", "date": "2017.07.27", "title": "Протестираха полицаите в Гоце Делчев"}
