{"url": "https://www.dnevnik.bg/sport/2018/09/28/3318581_neubeditelnoto_predstaviane_na_baiern_produlji_sus/", "text": "Байерн\" (Мюнхен) записа първа загуба от  началото на сезона в Бундеслигата , след като отстъпи с 0:2 като гост на \"Херта\". Поражението е първо за новия треньор Нико Ковач, а баварците изиграха най-слабия си мач под негово ръководство. Въпреки че отправиха общо 23 удара футболистите на \"Байерн\" така и не намериха път към вратата на \"Херта\". Точни за столичани бяха Ведад Ибишевич и Онджей Дуда, като и двамата се разписаха преди почивката. Представящият се силно от началото на сезона \"Херта\" продължи във възходяща линия. В миналия кръг тимът на Пал Дардай записа първа загуба от \"Вердер\", но този път се върна на пътя на победите. Спечелените 13 точки изравниха берлинчани с \"Байерн\" на първата позиция, като \"Херта\" отстъпва само по голова разлика. Победата е първа за \"Херта\" над \"Байерн\" от 12 години. Тимът от столицата беше непобеден в последните си три мача с баварците и доказа, че играе все по-добре срещу шампионите. В началото на годината \"Херта\" беше сложил и край на серията от 14 победи на баварците, при това с първа точка в Мюнхен от 14 години. В 23-ата минута домакините получиха право да изпълнят дузпа след груба грешка на защитата на \"Байерн\". Първо удар на Ибишевич с глава беше спасен от Нойер, но след това Жером Боатенг повали ненужно Саломон Калу в наказателното поле. Централният защитник неразчетено направи шпагат и извърши нарушение. От 11-те метра пък Ибишевич стреля хладноквърно и изведе \"Херта\" напред в резултата. \"Байерн\" опита да отговори и притисна домакините, но до края на първата част така и не успя да отправи точен удар към вратата на Томас Крафт. Баварците станаха нервни и започнаха главно да центрират топката, но Роберт Левандовски беше изолиран в предни позиции. Секунди преди края на първата част \"Херта\" отбеляза втори гол, в момент, в който изглеждаше, че баварците контролират случващото се на терена. Десният защитник Лацаро напредна и подаде прострелно към точката на дузпата, а връхлитащият Онджей Дуда със силен изстрел удвои. През втората част \"Байерн\" игра изключително нервно и дори влизането на Томас Мюлер, Серж Гнабри и Сандро Вагнер не помогна на баварците. Те държаха топката, но въпреки това не стигнаха до чисти голови положения. Загубата на \"Байерн\" дава шанс на \"Борусия\" (Дортмунд) и \"Вердер\" да излязат начело в класирането, след като дотук двата тима са с по 11 точки.", "date": "2018.09.28", "title": "Неубедителното представяне на \"Байерн\" продължи със загуба от \"Херта\""}
{"url": "https://www.dnevnik.bg/bulgaria/2018/09/28/3318521_prokuraturata_e_naredila_proverka_v_hitrino_obiavi/", "text": "Националната следствена служба е започнала преди пет месеца проверка на разходите по възстановяването на село Хитрино по нареждане на прокуратурата, която се е самосезирала от публикации в медиите, каза днес по БНТ кметът на Хитрино Нуридин Исмаил. Той обяви, че няма притеснения. \"Почти сме възстановили щетите в частния сектор. Никой не е останал във фургон през миналата зимата, няма да има такива случа и и през тази\", допълни кметът. Нуридин Исмаил обяви, че до Нова година всички останали без къщи, при взрива след влаковата катастрофа преди почти две години, ще са в собствените си домове. Кметът на Хитрино обяви, че до него няма стигнали жалбите на недоволни от изразходването на парите. Коментарът му беше по повод оплаквания до омбудсмана Мая Манолова. Според Исмаил тя е подведена от хора, които го атакуват на политическа основа.", "date": "2018.09.28", "title": "Прокуратурата е наредила проверка в Хитрино, обяви кметът"}
{"url": "https://www.dnevnik.bg/video/2018/09/28/3318511_video_ne_me_luji_-_pesenta_s_koiato_barbra_streizund/", "text": "Барбра Стрейзънд представи нова и политически силно ангажирана песен \"Не ме лъжи\", за която не крие, че е насочена срещу президента Доналд Тръмп. \"Може да вдигаш кули от бронз и злато, може да строиш замъци в небето, може да правиш фокуси и да използваш изтъркани клишета... не ме лъжи\", се пее в нея. А в припева се казва: \"Всичко, което изградихме, е разтурено. Как спиш, когато светът гори?\". Песента е една от 11-те от албума ѝ \"Стени\" (Walls), който излиза на пазара на 2 ноември. Той е първият с неиздавана музика от 2005 г. насам. В  официалното съобщение  тя изрично посочва, че  е само една от няколкото песни, заредени с политически послания. В  интервю , публикувано в четвъртък в сп.\"Билборд\", Стрейзънд споделя, че смята, че е настъпил момент да изрази политическите си убеждения чрез музика. \"Писала съм много статии за това... за този човек..., който няма никакво възпитание, обижда всички, подиграва се на хората с увреждания. Това, в известен смисъл, е моят протест в този безпрецедентен момент в историята\". Но Стрейзънд, която е певица, композитор, продуцент, режисьор и актриса, настоява, че това е опит да окуражи сънародниците си. \"Мракът се разпръсква и изгрява надежда за бъдещето - трябва да израснем като нация\", допълва тя.", "date": "2018.09.28", "title": "Видео: \"Не ме лъжи\" - песента, с която Барбра Стрейзънд протестира срещу Тръмп"}
{"url": "https://www.dnevnik.bg/bulgaria/2018/09/28/3318525_dve_sedmici_minus_20_i_energetikata_ni_e_zaminala/", "text": "Две седмици минус 20 и енергетиката ни е заминала, при състоянието на ТЕЦ-овете на територията на комплекса \"Марица Изток\" и разпределението на студения резерв, каза днес по БНТ лидерът на КТ \"Подкрепа\" Димитър Манолов. Според него това, а не цената на хляба, може да е големият проблем през зимата. Манолов обяви, че  не харесва идеята да се преговаря с веригите да продават хляба без печалба . \"Веригите ще намерят начин да си извадят печалба, а кварталният магазин за хляб какво прави\", попита той. Според Манолов решението е диференцирана ставка ДДС върху хранителните стоки от първа необходимост. Лидерът на \"Подкрепа\" изрази недоумение, защо тази година  скокът на цената на газа е толкова голям . \"През годините, когато се очакваше голямо увеличение, се правеше изпреварващо увеличение, за да се акумулират средства и ударът да бъде по-мек\", поясни Манолов. Според него проблема с тавана на пенсиите се преекспонира, а идеите за здравната реформа по същество са предложение за приватизация на здравното осигуряване. \"Няма никъде по света изцяло частна здравна система и да е в нормално състояние\", е мнението на Димитър Манолов.", "date": "2018.09.28", "title": "Две седмици минус 20 и енергетиката ни е заминала, смята лидерът на \"Подкрепа\""}
{"url": "https://www.dnevnik.bg/sport/2018/09/28/3318517_brazilskite_voleibolisti_nanesoha_purva_zaguba_na/", "text": "Отборът на Бразилия стана първият, успял да победи САЩ на световното първенство по волейбол. \"Селесао\" стигна до успеха с 3:0 (25:20, 25:18, 25:19) в зала \"Алпитур\" в Торино. Мачът беше лишен от емоции и вълнения, тъй като и  двата отбора си бяха осигурили класиране за полуфиналите . Селекционерът на САЩ Джон Спероу даде почивка на основните си играчи с мисъл за предстоящия ключов двубой в събота. Бразилците спечелиха първото място в групата и ще играят с втория в другата група. Те бяха без треньора си Ренан дал Зото, който  беше наказан за една среща заради неспортсменската си постъпка в двубоя с Русия . Южноамериканците имаха превъзходство през целия мач, като държаха преднина и без много усилия спечелиха и трите гейма. Те направиха 42 успешни атаки спрямо 23 на САЩ. Евандро Гера стана най-резултатен с 19 точки, а Карлос Силва добави 11. Никой от състава на САЩ не завърши с двуцифрен актив, като най-много точки направи Джефри Ли - девет. В 22.15 часа Италия ще търси разгромна победа срещу Полша с надеждата да се класира за полуфиналите. В противен случай напред ще продължат Сърбия и световните шампиони.", "date": "2018.09.28", "title": "Бразилските волейболисти нанесоха първа загуба на САЩ в мач без емоции и блясък"}
{"url": "https://www.dnevnik.bg/biznes/2018/09/28/3318528_hotel_marinela_bil_zapechatan_zashtoto_kasovite_mu/", "text": "Системата за касови апарати на хотел \"Маринела\" в София не е била свързана с Националната агенция по приходите (НАП) и не е подавала данни към приходната агенция. Това е основната причина  обектът да бъде запечатан от данъчните , предадоха БНТ и Би Ти Ви, като се позоваха на свои източници. БНТ уточнява, че в момента в хотела има гости и заради това са запечатани само рецепцията и лоби бара. В рамките на седмица, обаче, нови клиенти няма да бъдат приемани. Според БНТ освен, че не подавали данни към НАП, системата от касовите апарати нямала актуален сертификат и е работила с документ на предишния собственик. Освен това в касата на рецепцията имало повече пари, отколкото били отчетени. След съобщението на данъчните от сутринта, че \"Маринела\" е запечатан, от ръководството на хотела разпространиха официална позиция, според която санкцията е наложена заради липсващо свидетелство за регистрация на системата за касови апарати, което се издава от определена фирма. По думите им, всички хотели, ползващи услугите на компанията, не са разполагали с въпросното свидетелство към момента на проверката, защото визираната фирма не е била регистрирана и сертифицирана. Още на 17 септември ръководството на \"Маринела\" било внесло всички необходими документи по изисканите протоколи. Вчера стана известно, че  съдът е запорирал банкови сметки и търговски дялове на семейство Арабаджиеви , защото в официалните регистри Ветко Арабаджиев не фигурира като собственик на недвижими имоти и автомобили. Съпругата му Маринела Арабаджиева също не притежава автомобил, но има имоти на свое име, над четири от които е наложен запор.  Двамата са обвинени  за участие в организирана престъпна група за данъчни престъпления и пране на пари. Запорираните дялове на Арабаджиева са в 5 търговски дружества и са на стойност от 165 хил. лв. Тези на съпруга ѝ са за 114 хил. лв., разпределени в две фирми. Съдебни заповеди за запор са издадени за 12 банкови сметки на Ветко и Маринела Арабаджиеви в различни трезори. \"Точната сума на запорираните средства ще бъде уточнена след представянето на официални данни от всички банкови институции\", се казва в съобщението на прокуратурата.", "date": "2018.09.28", "title": "Хотел \"Маринела\" бил запечатан, защото касовите му апарати не подавали данни към данъчните"}
{"url": "https://www.dnevnik.bg/evropa/2018/09/28/3318143_koi_strani_promeniha_imenata_si_prez_poslednite/", "text": "Македония,  която може да стане Северна Македония , ако гражданите й вземат такова решение с  референдума  на 30 септември, съвсем няма да бъде единствената страна с променено име. Доста страни са сменили названията си, ставайки независими. Източен Пакистан например е станал Бангладеш, Бечуаналенд - Ботсвана, Убанги-Шари - Централноафриканска република, Цейлон - Шри Ланка, холандска Източна Индия - Индонезия, а Родезия - Зимбабве. Други са избрали нови имена при разпадането на федералната държава, част от която са били (Съветския съюз, Югославия, Чехословакия). По-рядко се случва да бъде сменено името на вече суверенна държава. Ето няколко примера от най-новата история. Свазиленд става Есватини По повод 50-ата годишнина от обявяването на независимостта на Свазиленд - бивш британски протекторат, кралят Мсвати Трети обяви на 19 април 2018 г., че страната му си възвръща \"оригиналното име\", тоест  Есватини . Това бе единствената африканска страна, \"запазила името си от колониалната епоха\", обясни той. Есватини означава \"страна на свазите\" на местния език. Името Свазиленд е смесица от английски и езика свази. Заир става Демократична република Конго Заир приема официално името Демократична република Конго през май 1997 г., след бягството на диктатора Мобуту Сесе Секо, когато на власт идва Лоран-Дезире Кабила. Някогашната Белгийско Конго става независима през 1960 г. под името Република Конго, а през 1971 г., когато Мобуту е президент, се преименува на Заир. Бирма става Мианмар На 27 май 1989 г. военната хунта, управляваща Бирма, дава на страната ново име - Република Съюз Мианмар, за да сложи черта на колониалното й минало. Променено е само английското име на бившата британска колония, бирманското се запазва. При все това опозицията срещу хунтата начело с нобеловата лауреатка за мир Аун Сан Су Чжи дълго време използва системно името Бирма в англоезичната си кореспонденция. Съединените щати също години наред се въздържат да наричат страната Мианмар; от \"дипломатическа куртоазия\" обаче започват да го правят във връзка с началото на демократичния преход през 2012 г. На френски все още често се използва името Бирма. Горна Волта става Буркина Фасо Горна Волта - бивша френска колония, независима от 1958 г., се преименува на Буркина Фасо на 4 август 1984 г. Дошъл на власт година преди това, президентът Томас Санкара се стреми окончателно да премахне всичко, напомнящо за колониалната епоха. Буркина Фасо, което означава \"страна на честните хора\", включва две големи езикови общности - море (наричана също моси - бел. прев.) и диула. От Камбоджа до Кампучия Камбоджа е преименувана на Кхмерска република през октомври 1970 г., след свалянето на принц Нородом Сианук от проамериканците на генерал Лон Нол, после на Демократична Кампучия - от Червените кхмери, взели властта през април 1975 г., а през януари 1979 г. на Народна република Кампучия - от провиетнамския режим, който ги сменя. \"Кампучия\" - така звучи името на страната, транскрибирано от кхмерски език. Тя става отново Камбоджа, след като виетнамците я напускат през 1989 г. Дахомей днес е Бенин Петнайсет години след като става независим от Франция, и година след като приема марксизма-ленинизма, Дахомей избира на 30 ноември 1975 г. името Народна република Бенин - символична препратка към могъщо кралство, съществувало в земите на съседна Нигерия от 13 до 19 век, преди колонизацията на континента. Започнала преход към демокрация и многопартийна система, страната приема през 1990 г. нова конституция и се нарича с името Република Бенин. /БТА", "date": "2018.09.28", "title": "Кои страни промениха имената си през последните десетилетия"}
{"url": "https://www.dnevnik.bg/sviat/2018/09/28/3318522_borisov_pred_oon_moiata_strana_moje_da_sluji_za_primer/", "text": "Моята страна може да служи за пример. Постигането на мир, сигурност и стабилност, както и на Целите за устойчиво развитие, минават през конкретни стъпки като тази.\" Това заяви премиерът Бойко Борисов в речта си пред Общото събрание на ООН в петък, имайки предвид  Срещата  за борба със световния проблем с наркотиците по-рано тази седмица, на която България е един от домакините. \"България неслучайно беше съ-домакин на Срещата, тъй като вече е поела отговорност и е доказала с дела своята ангажираност с проблема\", цитира думите му Правителствената пресслужба. Форумът е американска инициатива, подкрепена от десетки държави, а срещата бе в централата на ООН в Ню Йорк и с участието на генералния секретар Антонио Гутериш без да е формално част от действията на световната организация. Акцентът в изказването на Борисов, обаче, бе постигнатото от България през последните месеци за евроинтеграцията на Западните Балкани. \"В миналото Балканите често са били източник на конфликти и дори днес някои от тях не са заглъхнали напълно. Използвайки историческия шанс, който предоставя председателството на Съвета на ЕС, България инициира процес, който постави Западните Балкани във фокуса на европейската политика. В Западните Балкани бе постигнат забележителен напредък по въпроси, за чието разрешаване досега бяха нужни десетилетия\", цитира думите му пресслужбата. Това заяви българският министър-председател Бойко Борисов в изказването си по време на общия дебат в рамките на 73-ата сесия на Общото събрание на ООН в Ню Йорк. Тази година основната тема на Общия политически дебат на ООН е \"Глобално лидерство и споделени отговорности за мирни, справедливи и устойчиви общества\". Борисов е дал за пример като убедително свидетелство за напредъка на Западните Балкани подписаните неотдавна ключови договори между София и Скопие и между Атина и Скопие. \"Моментът наистина е исторически, като въпросът е \"сега или никога\", коментира той по повод насроченият за неделя в Македония референдум. Но всички знаят, че това е само началото на един нов, обнадеждаващ, но нелек и некратък път, допълва той. Основната тема на Общия политически дебат на ООН е \"Глобално лидерство и споделени отговорности за мирни, справедливи и устойчиви общества\" и премиерът е говорил по този повод за споделена отговорност и партньорство, повече хуманност, \"икономическо овластяване на жените\", фактическа равнопоставеност между половете\". Борисов излага и позицията на България, следваща тази на Европейския съюз, за \"горещи точки\" и проблеми като Източна Украйна, Близкоизточния мирен процес, Сирия, Либия, миграцията, тероризма. Словото завършва с пример за посланието, което съдържа спасяването на българските евреи през Втората световна война: \"Историята за спасяването на българските евреи носи силно послание - хуманността и смелостта могат да победят силата и безразсъдството и да спасят човешки живот\".", "date": "2018.09.28", "title": "Борисов пред ООН: Моята страна може да служи за пример"}
{"url": "https://www.dnevnik.bg/bulgaria/2018/09/28/3318531_borisov_se_pohvali_i_pred_generalniia_sekretar_na_oon/", "text": "По време на своето първо председателство на Съвета на ЕС България се доказа като стабилен партньор за европейските държави, който има политическата воля да търси консенсус. Европейската перспектива пред страните от Западните Балкани е гаранция за мир, сигурност и стабилност в региона, каза българският министър-председател Бойко Борисов по време на срещата си с генералния секретар на ООН Антонио Гутериш в Ню Йорк, съобщи правителствената информационна служба. Двамата разговаряха в рамките на 73-ата сесия на Общото събрание на ООН. Министър-председателят Борисов посочил, че съвместните усилия на държавите от Балканите да насърчат инвестициите и свързаността в региона са насочени към подобряването на стандарта на живот на хората. \"Реализацията на проектите за инфраструктурна, транспортна и дигитална свързаност ще променят значително условията за живот в тази част на Европа и ще стимулират икономическия растеж на страните от региона\", обяснил премиерът. Пред генералния секретар на ООН Антонио Гутериш, министър-председателят Бойко Борисов подчертал, че България ще продължава да подкрепя всяка една инициатива, свързана с постигането на траен мир в света. Българският премиер подчерта, че в политиката на ООН за защита и утвърждаване на правата на човека, България поставя особен акцент в областта на превенцията и противодействието на дискриминацията, расизма, ксенофобията, антисемитизма, престъпленията от омраза и всички други прояви на нетолерантност.", "date": "2018.09.28", "title": "Борисов се похвали и пред генералния секретар на ООН с постигнатото за Западните Балкани"}
{"url": "https://www.dnevnik.bg/bulgaria/2018/09/28/3318537_prezidentut_izpolzva_godishnina_ot_voinishkoto/", "text": "Президентът Румен Радев използва навършването на 100 години от войнишки бунт, познат по времето на социализма като войнишкото въстание, за да призове за единение с обръщение по БНТ. Като припомня, че на на 29 септември 1918 г. разбунтувалите се фронтоваци се сблъскват с проправителствените части край Владая и Княжево, той обясни, че група общественици са се обърнали към него с инициатива за национално единение. \"Убеден съм, че милиони българи съзнават необходимостта от него. Съзнават, че историята не бива да слугува на политиката. Че наследените обществени разломи трябва да се преодоляват, а не да бъдат употребявани за злободневен политически бизнес. Че ожесточението от миналото, минира пътя към бъдещето\", казва Румен Радев. Според него моралното и интелектуалното надмогване на разкола е единственият път към успеха, е единението не закрива политическия дебат, \"а бди той да се провежда в името на националния интерес, с уважение към чуждото мнение и свободата на словото\". \"Единението не е индулгенция за престъпления, а борба за законност и правосъдие, на което обществото може да разчита. Единението не може да се случи под знамето на никоя идеология, а само и единствено под знака на културата и човеколюбието\", посочва държавният глава. В заключение Радев прогнозира, че процесът на единение ще е ще е дълъг и \"ще срещне съпротивата на сили, които се хранят от разделението\", но изразява убеждение, че мъдростта ще победи ожесточението.", "date": "2018.09.28", "title": "Президентът използва годишнина от войнишки бунт, за да призове за единение"}
{"url": "https://www.dnevnik.bg/sviat/2018/09/28/3318534_feisbuk_suobshti_za_probiv_v_sigurnostta_zasiagasht/", "text": "Фейсбук\" съобщи, че неин екип е открил пробив в сигурността на социалната мрежа, засягащ \"почти 50 милиона профила\". Компанията допълва, че не знае кой стои зад тази атака и откъде идва тя. Проблемът е разрешен и сме информирали органите на реда, се казва в  официалното съобщение . Инженерите са попаднали на него на 25 септември и веднага е започнало разследване, но то все още е в съвсем начален етап. Хакерите са използвали недостатък на код на \"Фейсбук\" в услугата   като тепърва ще се изяснява дали е злоупотребено със засегнатите профили и дали през тях е достигнато до каквато и да е информация за собствениците им. Проблемът е започнал през юли 2017 г. с новия код на услуга за публикуване на видео. Става дума не за потребителското име и паролата, а за т.нар. access token, с който потребителят влиза в профила си без да се налага всеки път да изписва име и парола. Но тук се съдържат условията за започване на сесия, включително разпознаване на потребителя, на групите, в които членува и т.н. С помощта на кода хакерите биха могли да превземат профилите, се казва още в съобщението. Освен това те се опитват през превзет профил да откраднат и \"ключовете\" към други профили. Ако установим още засегнати профили, веднага ще анулираме достъпа, както постъпихме с тези, за които знаем, допълват от компанията. \"Фейсбук\" са анулирали и достъпа до други 40 милиона профила, с които имаше подобен проблем миналата година. Услугата  , която показва на потребител как другите виждат профила му, е временно изключена докато трае проверката. Това означава, че близо 90 милиона потребители са помолени отново да влязат на страниците си, включително и в приложения, през които може да се влиза във \"Фейсбук\". В съобщението не се препоръчва паролата да е нова. За желаещите превантивно да подобрят сигурността си, се препоръчва да влязат в Security and Login секцията за настройки и да изключат местата в интернет, от които бързо влизат във \"Фейсбук\".", "date": "2018.09.28", "title": "\"Фейсбук\" съобщи за пробив в сигурността, засягащ почти 50 милиона профила"}
{"url": "https://www.dnevnik.bg/sport/2018/09/28/3318545_levski_lukoil_napusna_shampionskata_liga_sled_vtora/", "text": "Левски Лукойл\" отпадна от Шампионската лига по баскетбол след втора загуба от финландския \"Карху\", този път като гост. Съставът воден от Константин Папазов отстъпи със 79:88.  Във вторник \"Левски Лукойл\" с 88:93 , след като в течение на срещата изоставаше с 23 точки. Поражението изхвърли сините от европейските турнири за този сезон. Срещата беше част от втория предварителен кръг на Шампионската лига. При победа над \"Карху\" \"Левски Лукойл\" щеше да срещне френския \"Нантер\". Най-резултатен за българския отбор се оказа Патрик Рамбърт, който завърши с 22 точки. Американецът беше 53% от стрелба, като реализира и четири от шестте си опита от наказателната линия. Калоян Иванов добави 13 точки, но напусна малко преди края за пет лични нарушения. Другият от близнаците Иванови – Деян не беше на нивото от първата среща. Той реализира едва пет точки, реализирайки два коша от игра и един наказателен удар. Той също натрупа четири нарушения рано, което го направи неефективен за отбора. С двуцифрен актив завършиха още Миливое Мийович и Христо Захариев (12) и Божидар Аврамов (11 точки). За \"Карху\" много силно се представи Дъръл Съмърс с 22 точки, а Майкъл Мозер добави още 18. Финландският шампион получи ключово предимство след първата четвърт, в която реализира осем точки повече – 20 срещу 12 за \"Левски Лукойл\". След това тимът на Папазов заигра малко по-добре, най-вече при стрелбата и успя да намали пасива си до пет токи на почивката. В третата четвърт \"Карху\" отново игра по-добре и спечели частта с 23:19, като стана ясно, че \"Левски Лукойл\" много трудно ще обърне резултата. Последните 10 минути завършиха при равен резултат 29:29, като отчаяният щурм на българския отбор не донесе желания ефект. На 2 януари досегашният \"Левски\" стана \"Левски Лукойл\" , след като петролната компания премести спонсорството си от Правец в София. Отборът започна новия сезон в мащабна селекция, при която бяха привлечени близнаците Калоян и Деян Иванови, Христо Захариев, както и двма чужденци – американеца Патрик Рембърт и сърбина Никола Маравич. Целта на селекцията беше именно влизане в европейските турнири.", "date": "2018.09.28", "title": "\"Левски Лукойл\" напусна Шампионската лига след втора загуба от финландския \"Карху\""}
{"url": "https://www.dnevnik.bg/sport/2018/09/28/3318548_ljuis_hamiltun_zapisa_nai-dobur_rezultat_v_svobodnite/", "text": "Световният шампион Люис Хамилтън беше най-бърз в свободните тренировки преди Гран при на Русия, 16-и кръг за сезона във Формула 1. Британският пилот на \"Мерцедес\", който спечели последните два старта на \"Монца\" и в Сингапур, е лидер в шампионата, като  има аванс от 40 точки пред Себастиан Фетел . Съперникът на  Хамилтън  Фетел беше най-бърз в първата тренировка, която обаче се проведе при условия, които ще са различни от очакваните в неделя. В първите 90 минути за подготовка пилотите изследваха някои нови елементи, а фаворитите наблегнаха на проверка на темпото с най-твърдите гуми и в дълга серия от обиколки. Шанс за изява в първата тренировка получиха  Ландо Норис и Антонио Джовинаци, които от следващия сезон ще карат за \"Макларън\" и \"Заубер\" , както и други от тест пилотите – Артьом Маркелов (\"Рено\") и Николас Латифи (\"Форс Индия\"). Фетел записа резултат 1:34.488, като заложи само на гумите \"хиперсофт\". С 50 хилядни от секундата по-бавен беше Макс Верстапен. Във втората тренировка всички показаха реалното си темпо и очаквано пилотите на \"Мерцедес\" окупираха първите две позиции. Хамилтън записа 1:33.385 минути, като използваше гуми \"ултрасофт\" и \"хиперсофт\". Британецът завъртя общо 35 обиколки в 90-те минути за подготовка. Валтери Ботас беше с две десети от секундата по-бавен от съотборника си, като направи 33 обиколки. Трети в тренировката беше Макс Верстапен (+0.442), а Даниел Рикардо с втория болид на \"Ред Бул\" остана четвърти (+0.459). По-назад бяха пилотите на \"Ферари\". Фетел записа пето време, но на половин секунда зад съперника си за титлата, а Кими Райконен, който използваше по-твърди гуми беше шести на секунда зад Хамилтън. \"Факт е, че сме далеч от темпото на останалите. Лошото е, че имаме проблем не само с темпото в една обиколка, но и в дълга серия. Ще трябва да обсъдим с отбора къде грешим и да се заловим за работа\", каза Фетел след свободните тренировки.", "date": "2018.09.28", "title": "Люис Хамилтън записа най-добър резултат в свободните тренировки в Сочи"}
{"url": "https://www.dnevnik.bg/bulgaria/2018/09/28/3318555_prepotvurjdavame_strategicheskoto_partnyorstvo_sus/", "text": "Препотвърждаваме стратегическото партньорство между България и САЩ. Двете страни споделят общи ценности и интереси и имат ангажимент към опазването на мира и международния ред. Сътрудничеството със САЩ заема важно място във външната политика на страната ни както в двустранен, така и в многостранен план, е казал българският министър-председател Бойко Борисов по време на среща с държавния секретар на САЩ Марк Помпейо в Ню Йорк, предаде правителствената информационна служба. По време на разговора българският премиер посочил, че потвърждавайки поетите ангажименти в рамките на НАТО, в началото на година правителството е одобрило национален план за постепенно повишаване на разходите за отбрана до 2 % от БВП до 2024 г. По време на срещата било изтъкнато и задълбоченото двустранно търговско-икономическо сътрудничество. Министър-председателят Бойко Борисов отбелязал, че привличането на американски инвестиции е сред основните приоритети в усилията на българското правителство. \"България и САЩ имат възможности да разширят допълнително активното си партньорство в областта на енергетиката както на институционално, така и на фирмено ниво. Страната ни би оценила високо подкрепата на САЩ за реализацията на газовия разпределителен център на територията на България, който би разширил енергийната диверсификация на България и би помогнал за изграждането на конкурентен и либерализиран газов пазар в Европа\", посочил още премиерът Борисов.", "date": "2018.09.28", "title": "Препотвърждаваме стратегическото партньорство със САЩ, каза Борисов на Помпео"}
{"url": "https://www.dnevnik.bg/sviat/2018/09/28/3318506_sredizemnomorski_uragan_nastupva_kum_gurciia_i_turciia/", "text": "Турция се подготвя да посрещне първия \"средиземноморски ураган\" в модерната си история, докато в Гърция от четвъртък корабите останаха в пристанищата, училищата в района Атика не отвориха врати в петък, а температурите паднаха с близо 10 градуса сред бурни пориви на вятъра. Европейските метеоролози говорят за средиземноморски циклон, докато турските им голеги предупреждават за сериозна тропическа буря с витрове, стигащи до 180 км/ч. Явлението не е много типично за района и е наричано   - комбинация от   (средиземноморски) and   (ураган). Гърците кръстиха оформилият се в Централното Средиземномория циклон \"Ксенофон\". От съображения за сигурност бяха отменени футболните мачове от аматьорската лига в провинция Измир. Властите в Турция внимателно следят как се придвижва бурята на изток, дали ще набере сила през Егейско море и колко валежи носи със себе си. Лошото време може да засегне дълга стотици километри брегова ивица от индустриалния град Измир до Анталия. Засега \"Ксенофон\" преминава през Гърция като буря с ветрове до 90 км/ч и типичните съобщения за паднали дървета, скъсани далекопроводи и затворени пристанища. Остров Китира не може да се справи с криза прекъсване на електрозахранването, а силни ветрове попречиха на огнеборци да угасят пожар на Кефалония. Прогнозите са след като ветровете над Гърция се забавят до 75-120 км/ч, те да се усилят след това и в неделя вечерта или понеделник сутринта да достигнат западното крайбрежие на Турция. Мурат Гюндюз от университета в Измир, обясни пред местните медии, че няма нужда от паника, но трябва да се вземат предпазни мерки. \"Европейските средиземноморски страни нямат агенции за проследяване на урагани, но се очаква такива да се появят в бъдеще заради промените в климата и зачестяването на екстремното време\", цитира думите му в.\"Хюриет\".", "date": "2018.09.28", "title": "\"Средиземноморски ураган\" настъпва към Гърция и Турция"}
{"url": "https://www.dnevnik.bg/photos/2018/09/28/3318200_fotogaleriia_svetovnite_snimki_na_denia_za_28/", "text": "Момент от цирковия спектакъл \"Шоут на гигантския фонтан\" в националния цирк в Киев, Украйна.", "date": "2018.09.28", "title": "Фотогалерия: Световните снимки на деня за 28 септември 2018"}
{"url": "https://www.dnevnik.bg/sviat/2018/09/28/3317842_ot_tribunata_na_oon_prezidentut_na_makedoniia_prizova/", "text": "\"На 30 септември няма да отида да гласувам и знам, че и вие, скъпи сънародници, ще вземете същото мъдро решение. Гласуването на референдум е право, а не задължение.\" Това заяви от трибуната на Общото събрание на ООН президентът на Македония Георге Иванов часове преди края на кампанията за неделния референдум. На него избирателите са призовани да одобрят или отхвърлят сделката с Гърция, която открива пътя на страната към интеграция в НАТО и Европейския съюз. Според Иванов, обаче, условието първо да се промени името на Македония е на практика призив към жителите ѝ да извършат \"историческо самоубийство\". Президентът има ограничени правомощия в парламентарната република, но е декларативно близък до националистическата опозиция на ВМРО-ДПМНЕ, която в съпротивата си срещу референдума е подкрепяна и от Русия. В словото си той нарече референдума \"примка за обесване\", а споразумението определи като \"грубо нарушение на суверенитета\". Той директно критикува представители на САЩ и ЕС, които през поледните седмици почти непрекъснато пристигаха в Скопие с послание, че одобряването на сделката е единствената надежда за бъдещо членство в НАТО и ЕС. Премиерът Зоран Заев, който сключи сделката с Гърция след 27 години бойкот от Атина, е изправен пред вот, който може да сложи край на политическата му кариера. Очакванията са, че референдумът има шанс да победят подкрепящите сделката, но ключовият въпрос е дали до урните ще отидат поне 50% плюс един избирател, за да бъде резултатът от вота валиден за промяната. Последните социологически проучвания, публикувани от института Societas Civilis на 10 септември, показват над 70% одобрение сред избирателите на промяната на името, но едва 58% казват, че са решили да гласуват. \"Налице е координирано усилие да бъде провалено демократичното право на македонците и да бъде отнета легитимността на гласуването в референдума\", се казва в изявление на Трансатлантическата комисия за честни избори. В нея членуват бившият американски вицепрезидент Джо Байдън, бившият британски вицепремиер Ник Клег, бившият генерален секретар на НАТО Андерс Фог Расмусен и др. \"Македонците сами трябва да решат какво бъдеще искат за страната си. Призоваваме ги в неделя да направят така, че гласът им да се чуе. Местните власти заедно с международната общност трябва да предприемат всички мерки да осигурят честно гласуване в неделя и да не оставят ненаказана каквато и да е злонамерена дейност.\" Комисията, обаче, не може да посочи източника на такава координирана кампания за бойкот на референдума. Средства за наблюдение на социалните мрежи засичат през последните 50 дни увеличаване на съобщениета, публикувани от програми (т.нар. ботове) в \"Туитър\", както и засилване активността на нови и съществуващи автоматични профили през последната седмица. Почти всички съобщения са да се бойкотира референдума. Комисията казва още, че нивото на политическа активност, която се наблюдава в \"Туитър\" за македонския референдум, надхвърля наблюдаваното при други избори с обвинения за чуждестранна намеса, включително последните кампании в Мексико и Италия. Открихме доказателства и за тайно финансиране на кампанията от лица в Гърция и Македония в подкрепа на групи, действащи срещу референдума, допълват участниците, сред които са още Майкъл Чертоф, бивш министър на вътрешните работи на САЩ и Танит Кох, галвен редактор на в.\"Билд\". Законът определя от четвъртък в полунощ да започне 48-часово предизборно мълчание на агитацията за референдума. Проевропейският лагер около Заев проведе заключителния си митинг в Прилеп, а албанските партии, които единодушно подкрепят одобряването на сделката, организираха няколко пресконференции и митинг в Скопие. В ефира на електронните медии и в печата продължава кампанията на ЦИК \"Твоето мнение е твое право\", стимулираща избирателната активност.", "date": "2018.09.28", "title": "От трибуната на ООН президентът на Македония призова за бойкот на референдума"}
{"url": "https://www.dnevnik.bg/skorost/2018/09/28/3317246_poveche_moshtnost_i_stil_na_obnovenoto_reno_kadjar/", "text": "Макар лансирано преди три години кросоувърът \"Рено Каджар\" вече мина през първото си обновяване. Отпред новостите включват светодиодни дневни светлини под формата на буквата С, както е и при другите актуални модели на концерна. Фаровете за мъгла вече са правоъгълни, като могат да бъдат и светодиодни. В задната част светодиоди са добавени в светлините. Новите елементи по \"Каджар\" включват още по-широка решетка с нови хромирани елементи и по-стилни брони. За автомобила се предлагат два нови модела джанти с размер 17 и 19 цола, както и три нови цвята - зелен, син и сив. В салона на централната конзола се монтира нов 7-инчов мултимедиен сензорен екран с капацитивна технология. Промени има и в конзолата за управление на климатика. Елементи от сатениран хром и нови тапицерии, допълват промените вътре в кросоувъра. Обновените седалки вече имат настройка на дължината. Те също така включват пяна с двойна плътност за повишаване на комфорта и предотвратяване на умората при дълги пътувания, а по-твърдите странични усилвания осигуряват по-добра поддръжка. \"Рено Каджар\" вече ще може да се поръча и с нивото на оборудване \"Блек Едишън\", което включва тапицерия от Алкантара в черно и специални защитни стелки. Отвън това изпълнение е с 19-цолови алуминиеви джанти, предни и задни защитни пластини на праговете в контрастни цветове, както и странични огледала в черен цвят. При бензиновите двигатели няма промени, като те са с мощности 130, 140 и 160 конски сили. Дизелите обаче качват леко своята мощност и въртящ момент, като предлагат 110, 120 и 150 конски сили. Те се комбинират с ръчна скоростна кутия, а на по-късен етап ще бъде достъпна и с автоматична скоростна кутия с двоен съединител. \"Рено Каджар\" може да е с предно предаване или със задвижване 4Х4. Пълноприводните версии използват технологии от \"Нисан\", като водачът може да избира между активни само предни колела, автоматичен режим, при който електроника автоматично разделя въртящия момент между предната и задната ос в зависимост от нивото на сцепление и постоянно прехвърляне на въртящия момента между предните и задните колела в съотношение 50 на 50 %. Моделите с предно предаване могат да се оборудват със системата Extended Grip. Те идват серийно с всесезонни гуми (Mud&Snow), а електрониката подобрява сцеплението при движение през кални или пясъчни терени и сняг. Благодарение на просвета си 20 см \"Рено Каджар\" има прилични оф-роуд способности. Ъгълът на заход на автомобила е 17°, а този на оттегляне 25 °.", "date": "2018.09.28", "title": "Повече мощност и стил за обновеното \"Рено Каджар\""}
{"url": "https://www.dnevnik.bg/sviat/2018/09/28/3317742_erdogan_se_sreshta_s_merkel_v_berlin_sled_dve_godini/", "text": "Турският президент Реджеп Тайип Ердоган ще се срещне днес с канцлера на Германия Ангела Меркел по време на държавната си визита, осъществена след почти две години на напрежение между Берлин и Анкара. Канцлерът Меркел ще се срещне с Ердоган на обяд в сградата на правителството в петък, а след това двамата ще имат работна закуска в събота сутринта, на която ще обсъдят двустранни и международни въпроси. Ден преди да пристигне, Ердоган заяви в коментар във в. \"Франкфуртер алгемайне цайтунг\", че иска да бъде обърната нова страница в германо-турските отношения, предаде ДПА. Той призова двете страни да натиснат бутона за рестартиране на отношенията, които сега са в сложна ситуация. \"Наша отговорност е да придвижим напред разумно нашите отношения на основа на нашите споделени интереси, да ги придвижим напред далеч от ирационалните страхове\", казва Ердоган в публикация, озаглавена \"Очаквания от Германия\". В нея той изразява надежда, че очаква Германия да подкрепи неговата борба срещу обявената извън закона Кюрдска работническа партия ПКК, както и срещу ислямисткото движение на проповедника Фетхуллах Гюлен, който Анкара смята за отговорен за опита за преврат през 2016 г. В няколко германски града имаше протести преди пристигането на Ердоган - шествия от по между 80 и 200 души. Около 80 души в Хановер се присъединиха към по-голяма демонстрация, свикана от друга организация срещу десния екстремизъм, в която участваха 400 души. За петък и другата събота са планирани няколко големи протеста в Берлин и Кьолн срещу посещението на Ердоган. Очаква се на всеки от тях да присъстват около 10 000 души. Турският президент пристигна в Берлин в четвъртък, а в събота заминава за Кьолн, за да открие новата централна джамия на града.", "date": "2018.09.28", "title": "Ердоган се среща с Меркел в Берлин след две години на обтегнати отношения"}
{"url": "https://www.dnevnik.bg/sport/2018/09/28/3317366_krasimir_georgiev_iskam_decata_da_imat_dostoini/", "text": "Има ли смисъл да те познават хората по улиците и да ти се възхищават, ако не допринасяш с нещо за нечий живот\"? Така  Красимир Георгиев  започва разказа си във връзка с новото му начинание. Ултрамаратонецът си е поставил за цел да опита да привлече вниманието и да промени вредните хранителни навици сред децата, като ги насочи към здравословен начин на живот чрез активен спорт. Той се надява да осъществи тази идея с инициативи на открито и лекции в училища из България.  Първата част от плана на Георгиев включва  55-часово предизвикателство с благородна кауза . Ултрамаратонецът е решен да бяга през цялото време подобно на предишното си изпитание, когато  предизвика тялото си и духа в продължение на 36 часа . Стартът на новото предизвикателство ще бъде даден днес в 10 часа на гребната база в Пловдив. По време на бягането ще да бъдат събирани средства, за да могат повече деца, справили се с онкологично заболяване, да имат достъп до спортни мероприятия. \"В момента съм като дете в сладкарски магазин. \"36-те часа\" беше някаква налудничава идея и в момента сбъдвам всички неща, които някога съм искал да правя, но не съм могъл по някаква причина. Изведнъж се отвори друга вселена за мен. Казах си, че пак мога да си правя лудите неща, но с допълнителна мотивация\", каза пред \"Дневник\" Георгиев. 44-годишният ултрамаратонец иска чрез личния си пример на насочи интереса на децата към спорта. Всеки желаещ може да се присъедини към събитието в Пловдив, като практикува любимия си спорт на алеята до гребния канал. \"Няма какво да се лъжем, но в момента модели за подражание са такива като, например, Ким Кардашиан. Какво ще научиш ти от нея? Искам децата да имат достойни идоли като  Веселин Овчаров ,  Боян Петров ,  Мария Николова \". \"Не искам (децата) да си правят селфита в тоалетната, нека се снимат горе на Витоша. Не искам да хвърлят салфетки в дискотеките. Eто такива неща искам да променя. Този начин на живот не ти дава нищо. Да, и аз съм бил там, ясно ми е и съм правил глупости. Правя го, за да се замислят\", каза Георгиев. Сред желанията му са да промени хранителните навици на децата в училище. Според Георгиев в момента представата за здравословното хранене е размита. Ултрамаратонецът смята, че хората трябва да се хранят балансирано, без да изключват определена хранителна група. \"Аз съм много против екстремните схващания, че ако ядеш само спанак, например, и ще си добре. Не искам това, искам баланс. Ако не искаш нещо, не го яж, но е важно да имаш избор, а не някой да ти крещи в лицето, че си убиец, защото ядеш месо\", заяви Георгиев. Според него именно балансираният начин на живот му дава възможност да тества физическите и психическите си способности. \"Ако не живея балансирано, няма как да правя всичките тези предизвикателства. Там разпознавам екстремното и чрез тях научавам някои неща за себе. Това е полезното, защото ти не можеш да учиш за себе си, ако не правиш такива неща. Не можеш да разбереш колко си силен, ако не се изправиш пред нещо, което ще те прекърши и предизвика. Няма как да чоплиш семки в мола и да научиш на какво си способен\".  \"Ако имаш някаква цел, тя ти става приоритет. Моята цел е да докажа, че щом някакъв 44-годишен нисък и плешив може да бяга 55 часа, то всеки може. Аз съм нормален човек, изморявам се като тичам, трудно ми е, но го правя по простата причина, че имам дисциплината да следвам това, което смятам за важно\", допълни Георгиев.", "date": "2018.09.28", "title": "Красимир Георгиев: Искам децата да имат достойни примери за подражание"}
{"url": "https://www.dnevnik.bg/photos/2018/09/28/3317702_fotogaleriia_referendumut_nosi_nadejda_v_obezljudenite/", "text": "Село Гургурница е разположено на склон над град Бърневица в северозападна Македония. Нови къщи и коли могат да се видят по улиците му.", "date": "2018.09.28", "title": "Фотогалерия: Референдумът носи надежда в обезлюдените села на Македония"}
{"url": "https://www.dnevnik.bg/gradska_sreda/2018/09/28/3317363_nad_700_putnici_se_voziat_v_sofiiskiia_noshten_gradski/", "text": "От пускането на нощния градски транспорт на 7 април до 26 септември са продадени 73 389 билети за пътуване. Най-използваните от 4 линии Линия 2 – Обеля-Студентски град и Линия 1 - от Люлин до Младост. Това се разбира от отговори на Центъра за градска мобилност до \"Дневник\". Най-натоварените вечери са между петък и събота и събота срещу неделя, когато средно се возят малко над 700 граждани. През седмичните нощи броят им е малко над 300. Билетът за нощния градски транспорт струва 2 лева, като се продава от контрольор само на първата врата на влизане в автобусите. С един билет може да се пътува неограничено във всяка от линиите. Тестовият период на услугата приключва в края на годината, като след това общинският съвет трябва да направи анализ на резултатите и да прецени дали да я продължи и по кои линии. В пърия месец на услугата са продадени 19 678 билета, а пред май 14 208. През юни, юли и август – средно около 12 500, а от началото на септември до 26 септември продадените нощни карти са 10 424 бр, посочват от \"Център за градска мобилност\". Линията от Обеля до Студентски град се използва от между 4000 до 5000 пътници, като от началото на септември броят им е 3664. Почти толкова са се возили и от Люлин за Младост. Другите две линии са значително по-слабо натоварени, като от Станция Изток до кв. Овча Купел са се возили 1500 -1 600 души или средно от 50-60 пътника на нощ. Месечно по линията от Гоце Делчев до Дружба се возят с около 2000 човека повече, отколкото по линия 3.", "date": "2018.09.28", "title": "Над 700 пътници се возят в софийския нощен градски транспорт през уикенда"}
{"url": "https://www.dnevnik.bg/photos/2018/09/28/3317253_fotogaleriia_noj_botush_avtomobilna_guma_ili_kakvo/", "text": "С отминаването на лятото по хърватските плажове край Адриатическо море екоактивисти и водолазни клубове се заемат със задачата да изчистят пластмасовите отпадъци, оставени от местни хора и туристи, разказва \"Ройтерс\".", "date": "2018.09.28", "title": "Фотогалерия: Нож, телевизор, автомобилна гума, или какво плува в морето"}
{"url": "https://www.dnevnik.bg/sport/2018/09/28/3317882_nba_shte_predlaga_plateno_izluchvane_na_poslednata/", "text": "Националната асоциация по баскетбол (НБА) прави опит за увеличаване на телевизионната и Интернет аудиторията си. Най-гледаното баскетболно първенство потвърди дългоочакваните си планове, с които да предложи за гледане само на последната четвърт в мачовете. Това ще става посредством пакет, който всеки зрител може да си предплаща в течение на дадена среща. Зрителите ще имат възможност да платят в платформата на НБА League Pass ( OTT ) за последната четвърт, веднага след като третата е изминала. Първоначално услугата ще струва 1.99 долара, независимо дали зрителите искат да гледат всички финални 12 минути или няколко секунди. \"Такива консултации се водят от много време. Наблюдава се тенденция някои фенове да не си плащат за мачове и да чакат само избраните моменти. Направихме анкета и се оказа, че много голяма част искат да гледат само последната четвърт. Затова им предлагаме възможност да го правят\", каза комисионерът на НБА Адам Силвър. Според него новият пакет няма да се отрази генерално върху приходите на  НБА . Силвър добави, че твърдата аудитория си плаща пълни пакети, с които да гледа целите мачове. За абонатите, които се възползват от новата услуга, ще има бонуси, като намаления при плащане за цял мач. Засега това струва 6.99 долара.", "date": "2018.09.28", "title": "НБА ще предлага платено излъчване на последната четвърт от мачовете"}
{"url": "https://www.dnevnik.bg/bulgaria/2018/09/28/3317773_dnes_v_13_grada_v_bulgariia_shte_ima_proiavi_na/", "text": "Европейската нощ на учените започва днес с домакинството на 52 институции в 13 града в страната, съобщиха организаторите. Програмата включва научни опити в училища, срещи с учени и конкурси в изследователски институти и университети, събития в публични градски пространства, на влак, в планината, на кораб. Част от местата, където всеки желаещ може да се включи в проекта в София, са Минно-геоложкият университет \"Св. Иван Рилски\", Античният комплекс \"Сердика\", Институтът за етнология и фолклористика с Етнографския музей - БАН, Националният политехнически музей и \"Музейко\". Подробности за местата и програмата в останалите градове може да прочетете  тук . REFRESH е името на проекта \"Европейска нощ на учените\", който ще се състои 20 месеца и е финансиран от Европейската комисия по дейностите Мария Склодовска-Кюри на програма \"Хоризонт 2020\". Към българските събития ще се присъединят и международни партньори, с които ще се осъществи видео връзка и ще се проведат различни кампании, с които да се популяризира науката в социалните медии. Следващото издание на \"Европейска нощ на учените\" ще е на 27 септември 2019 г.", "date": "2018.09.28", "title": "Днес в 13 града в България ще има прояви на Европейската нощ на учените"}
{"url": "https://www.dnevnik.bg/detski_dnevnik/2018/09/28/3316235_s_decata_v_pochivnite_dni_28_29_i_30_septemvri/", "text": "За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Петък -  - По изключение този път \"С децата в почивните дни\" започва още петък, тъй като последната вечер на работната седмица ще предложи множество занимания и забавления в поредното издание на  . Инициативата се провежда едновременно в 340 града от 30 европейски страни. В България събития в рамките на Нощта ще има на 52 места в 13 града, сред които София, Пловдив, Варна, Бургас, Плевен, Стара Загора, Благоевград, Рожен, Долна Митрополия и др. Акцент   ще е представянето на историята на първия български самолет \"Експрес\" (\"Йорданов 1\") и неговия конструктор Асен Йорданов в 20.30 ч. под купола в Ларгото. Малко по-рано - в 19ч. и на същото място, във видео връзка д-р Никола Петров от Националната астрономическа обсерватория \"Рожен\" ще обясни феномена \"слънчево затъмнение\". Ателиета и представяния ще има в повечето от музеите и университетите в столицата. Като част от атракциите в инициативата учени ще се качат на теснолинейката Септември-Велинград, за да правят демонстрации и да отговарят на въпроси.  на всички събития от \"Европейската нощ на учените\" по градове можете да намерите  тук . Входът навсякъде е свободен. Събота - Традиционната   на Националния политехнически музей този път е посветена на Клуба за бъдещи изобретатели \"ЛeGOтех\", който приема нови членове за трета поредна година. От 11ч. до 12.30 ч. посетителите ще могат да разберат подробности за целогодишните заниманията с любимите конструктори, в които децата ще научат повече за скоростта, стабилността на сградите, предотвратяването на наводнения, бедствените ситуации и сортирането на отпадъци. Входът е свободен. - Детският научен център \"Музейко\" кани всички   по случай третия си рожден ден.  Партито ще е пижамено , а гостите му ще се разходят с фенерче до древен Рим или до Марс, съобщават от музея. Вратите ще бъдат отворени в 18.45 ч., а тематичните игри и забавления ще продължат почти до полунощ. Ще има торта и фойерверки, а след това децата ще прекарат една необикновена нощ, в която ще видят как оживяват познатите зони за игра в най-тихите часове на нощта. Всички гости ще имат обособено място за сън, а на сутринта и закуска. Повече информация -   тук . -   ще се състои в Яхт клуба на Морска гарата във Варна. Деца и младежи на възраст от 12 до 20(+) ще могат безплатно да получат първи уроци по ветроходство и гребане, а в басейн \"Приморски\" - по гмуркане и скоростно плуване под вода. Инициативата събира заедно 11 варненски клуба под мотото \"Избери своя спорт! Опитай още сега!\". Регистрацията в Яхт клуба е от 10ч. , а участието е възможно само след предварителна регистрация и записване. Семейни часове за деца и родители, организира мини академия \"Пам и Бу\". От 10ч. до 18 ч. децата ще могат да се включат в занимателните класове \"Играй и учи\" от 10 ч, музикални занимания от 11 ч., \"Изкуство\" от 12 ч. и детска йога от 17 ч. Резервация за участие - на тел. 0894 289 351. - В експо център \"Флора Бургас\" се открива  . Тя ще е отворена за посещение до 30 ноември всеки ден от 10ч. до 19ч. и ще включва курс \"Забавна херпетология\", който ще запознава учениците с произхода и спецификата на змиите. С какво се хранят, как се движат и къде живеят те - това са част от въпросите, на които ще дава отговор всяка събота от 11:30 до 13ч. биологът Марко Иванов. Входът на изложбата за възрастни е 3 лв., а за ученици и пенсионери - 2 лв. Еднократното посещение на допълнителния курс \"Забавна херпетология\" е на стойност 15 лв., а за посещение на всички занимания има намаление. - Благотворителната кампания   гостува в града в заключителното събитие за тази година. Всички деца могат да се включат в инициативата, като с помощта на възрастен придружител предадат 5 кг хартия за рециклиране между 10ч. и 14ч. на пл. \"Стефан Стамболов\" пред Общината. В замяна ще получат нова книжка, която сами ще изберат. Организаторите от \"Екопак България\" и Книжен център \"Гринуич\" напомнят, че децата, донесли допълнителни 5 кг стара хартия, ще получат като подарък изданието \"Грийн тийн\", публикувано специално за каузата. Куклено шоу, много музика, игри с награди и предизвикателства очакват всички участници в празничния ден.  - С масов   от Велико Търново до парк Ксилифор край града ще започне есенния дял на кампанията \"Движи се и победи\". Походът ще приключи с празник от 10 ч., в който ще има различни забавления за малки и големи. Предвидени са спортни събития и дисциплини, сред които катерене по висяща въжена стълба и изкуствена катерачна стена, \"тролей\" над езерото, стрелба в цел, колокрос, плажен волейбол, бадминтон, блиц-турнир по шах и състезание \"Лъвски скок\" за момчета и момичета. Неделя За втори път в столицата ще се състои  състезанието със самоделни безмоторни колички Red Bull Soapbox . Надпреварата, която ще е отново на бул. \"Черни връх\", започва в 12ч., а на старта ще застанат общо 60 отбора. Преди да се спусне по трасето, всеки тим ще получи оценка за изобретателност на количката, както и за артистичното си представяне на платформата. - Детският научен център \"Музейко\" предлага за деня две   на тема  \"Да си направим холограма\" . По време на заниманията участниците ще научат как могат да си направят от подръчни материали просто устройство за гледане на холограми и как да използват смартфоните си, за да гледат холограмни филмчета. Подходящо е за деца над 6-годишна възраст. Работилниците са от 13ч. до 14ч. и от 16ч. до 17 ч. - В магазина \"Декатлон Витоша\" от 12 ч.ще се състои безплатен  . Тренировката ще включва упражнения и състезателни елементи, с помощта на които всеки начинаещ ще може да направи първите си стъпки в спорта. Участието е безплатно, има осигурена екипировка и е нужна единствено регистрация  тук .  - На поляната пред мандрата в Мало Бучино компанията за биохрани \"Хармоника\" организира поредния , с който отбелязва плодородието и събраната реколта. Организаторите канят семействата да си направят пикник, да варят лютеница, да похапват сладолед и да опитат новата реколта нашенски ябълки и круши. Обещават също неповторими забавления за малки и големи, музика, танци и вкусни награди. Мало Бучино е на 5 минути от Околовръстното шосе по магистралата към Перник. Празникът започва в 12 ч. и ще продължи до 20 ч. Подробности -  тук .", "date": "2018.09.28", "title": "С децата в почивните дни (28, 29 и 30 септември)"}
{"url": "https://www.dnevnik.bg/bulgaria/2018/09/28/3317895_hotel_marinela_e_zapechatan_ot_agenciiata_po_prihodite/", "text": "Представители на Националната агенция за приходите (НАП) запечатаха хотел \"Маринела\" в София, собственост на бизнесмена Ветко Арабаджиев, съобщават от институцията, цитирани от БНТ. Причините не се съобщават. Хотелът ще остане затворен за една седмица. Престоят на гостите, които вече са отседнали в хотела, няма да бъде нарушен. От \"Маринела\" разпространиха позиция, според която Според управата на \"Маринела\" санкцията е наложена заради проверка, извършена на 4 септември. Тя е установила липсващо свидетелство за регистрация на касови апарати. От хотела информират, че това се дължи на липса на регистрация на друга компания, с която работят. На 17 септември управата е внесла необходимите документи по изисканите протоколи. Организаторите на международното изложение \"Световно образование\" с над 80 чуждестранни участници информираха, че то ще се състои, както е по програма, между 29 и 30 септември, от 11 часа. \"Имаме уверението на администрацията на хотела, че запечатването от НАП няма да се отрази върху графика на събитието, което се планира, координира и организира година по-рано. За участие във форума са регистриране около 3000 посетителя\", гласи съобщението. Вчера стана известно, че  съдът е запорирал банкови сметки и търговски дялове на семейство Арабаджиеви , защото в официалните регистри Ветко Арабаджиев не фигурира като собственик на недвижими имоти и автомобили. Съпругата му Маринела Арабаджиева също не притежава автомобил, но има имоти на свое име, над четири от които е наложен запор. Това съобщи пресцентърът на спецпрокуратурата след приключването на няколко различни съдебни процеса за запори на семейството, което все още се издирва от Интерпол. Запорираните дялове на Арабаджиева са в 5 търговски дружества и са на стойност от 165 хил. лв. Тези на съпруга ѝ са за 114 хил. лв., разпределени в две фирми. Съдебни заповеди за запор са издадени за 12 банкови сметки на Ветко и Маринела Арабаджиеви в различни трезори. \"Точната сума на запорираните средства ще бъде уточнена след представянето на официални данни от всички банкови институции\", се казва в съобщението на прокуратурата.", "date": "2018.09.28", "title": "Приходната агенция запечата хотел \"Маринела\""}
{"url": "https://www.dnevnik.bg/sport/2018/09/28/3317884_hamiltun_smiata_che_se_namira_v_nai-dobrata_si_forma/", "text": "Световният шампион във Формула 1 Люис Хамилтън е убеден, че въпреки напредването на възрастта става по-добър. Британският пилот, който е на 33 години, каза че е \"по-здрав, по-щастлив и по-силен отвсякога\". Състезателят на \"Мерцедес\" спечели последните два старта на \"Монца\" и в Сингапур, с което отвори преднина от 40 точки пред Себастиан Фетел. В неделя предстои състезанието за Гран при на Русия, а Хамилтън очаква голяма битка. \"Имам преднина, но това не значи, че съм шампион. Виждали сме най-различни неща във Формула 1. Все още има много състезания до края и много точки, които ще се печелят в тях. Но съм уверен, защото се намирам в най-добрата си форма през цялата си кариера\", каза Хамилтън. След влизането на Русия в календара на Формула 1 неизменно пилот на \"Мерцедес\" печели победата в Сочи. Хамилтън триумфира през 2014 и 2015 г., а след това победите бяха за Нико Розберг и Валтери Ботас. \"През миналата година имах проблеми в Сочи, защото гумите ми създаваха проблеми, а и тогава беше началото на сезона. Сега мисля, че позицията ни е много по-добра и ще мога да се боря за победа\", добави британският пилот.", "date": "2018.09.28", "title": "Хамилтън смята, че се намира в най-добрата си форма"}
{"url": "https://www.dnevnik.bg/bulgaria/2018/09/28/3317899_hartienite_pisma_mejdu_chinovnicite_shte_izcheznat/", "text": "Чиновниците ще спрат да си разменят писма на хартия до 15 ноември, съобщи пред БНТ вицепремиерът Томислав Дончев. Големите администрации нямат проблеми с електронната свързаност, но някои малки общини и болници ще имат затруднения, каза Дончев. Затова въвеждането на електронна платформа за обществени поръчки ще става каскадно през следващата година - първоначално в централната администрация, после в общините и накрая в най-малките администрации, поясни той. В отговор на въпрос докъде е стигнала работата по създаването на нов държавен орган по безопасност на движението вицепремиерът съобщи, че има дискусия за това дали това да е консултативно тяло като сегашното с малък секретариат, или да се създаде агенция на подчинение на Министерския съвет с правомощията да предписва на отделните институции какво да правят. \"Ако някой не си е свършил работата в Министерството на вътрешните работи, на регионалното развитие или на транспорта, тя да може да предпише. Дори да каже: Този път е опасен, трябва да го ремонтирате веднага. Да следи какъв е процесът на издаване на шофьорски книжки,\" даде примери вицепремиерът. Дончев увери, че в този случай администрацията няма да се раздува, а ще се вземат служители от други ведомства. До края на годината подготовката на звеното ще приключи, а още идната седмица започва диалог с неправителствени организации, които работят по темата, с искане за мнение и съвети. Дончев определи като добре звучащи, но не особено ефективни идеите на ВМРО за фиксиран процент печалба за търговците на храни и за диференцирана ставка на ДДС, предлагана от БСП. Когато се направи, единствената разлика е, че търговецът си увеличава печалбата, при потребителя разлика няма, каза вицепремиерът. \"Бизнесът като му наложиш ограничение за процент печалба, с по-ловък счетоводител може да прави огромни по обем маневри. Подобно е и с ДДС - шанс за данъчни злоупотреби\", добави той.", "date": "2018.09.28", "title": "Хартиените писма между чиновниците ще изчезнат през ноември"}
{"url": "https://www.dnevnik.bg/evropa/2018/09/28/3317902_v_germaniia_zapochna_razsledvane_sreshtu_shefa_na/", "text": "Германското правосъдие започна разследване срещу ръководителя на федералната полиция Дитер Роман за незаконно задържане на заподозряно в убийство лице в Ирак, предаде \"Франс прес\", като се позова на съобщение на прокуратурата във Франкфурт. През юни Роман замина за Иракски Кюрдистан, за да залови иракчанина Али Башар, заподозрян за убийството във Висбаден на  14-годишната германка Сузана Фелдман . Башар избягал в родината си веднага след извършеното престъпление. Властите на Иракски Кюрдистан го арестуваха в началото на юни и го предадоха на Дитер Роман и германски полицаи, които го качиха на самолет на авиокомпания \"Луфтханза\" на летището в Ербил и отведоха в Германия. При задържането му обаче не били спазени изискванията на процедурата по екстрадиция, което е послужило като основание на започналото срещу Роман разследване. Али Башар призна, че е убил Сузана Фелдман. Той е заподозрян също така за изнасилването на 11-годишно момиче и се намира в ареста във Франкфурт./БТА", "date": "2018.09.28", "title": "В Германия започна разследване срещу шефа на федералната полиция за задържане на иракчанин"}
{"url": "https://www.dnevnik.bg/evropa/2018/09/28/3317904_brjuksel_drastichno_namaliava_pomoshtta_za_podgotovka/", "text": "Брюксел драстично намали помощта си Турция, предназначена за подготовка за евентуално присъединяване към ЕС, заради липсата на напредък от страна на Анкара за изпълнение на изискваните критерии, посочи вчера говорител на Европейската комисия за агенция \"Франс прес\". Между 2018 и 2020 г. Европейската комисия намали с близо 40 процента помощта си за Турция, която ще получи общо 759 милиона евро по-малко от това, което първоначално бе предвидено, уточни говорителят, като потвърди статия, публикувана от германската медийна група \"Функе\". Освен недостатъчния напредък, постигнат в изпълнение на критериите за присъединяване, Европейската комисия изтъкна като друга причина за намаляване на помощта малкия брой проекти, предприети от Анкара, в които ЕС би искал да инвестира, като по-специално такива, предназначени за подобряване на правовата държава и демокрацията. През тези три години Турция ще получи все пак 1.18 милиарда евро от ЕС за подпомагане на адаптирането й към европейските стандарти. В рамките на европейския бюджет за периода 2014-2020 г. бяха предвидени 4.45 миларда евро помощ за Турция за подготовка на евентуалното й присъединяване към ЕС, но досега са отпуснати само няколкостотин милиона евро. Отношенията между ЕС и Турция значително се влошиха след опита за преврат от юли 2016 г. и последвалите масови чистки, засегнали опозиционери и журналисти. Преговорите за присъединяване на Турция към ЕС  са всъщност в \"мъртва точка\" , констатираха министрите от ЕС по време на среща в Люксембург в края на юни. Заради опита си с Турция Европейската комисия иска съществено да промени политиката си за помощ за потенциално присъединяване към ЕС при следващия многогодишен бюджет на ЕС за периода 2021-2027 г. Според новата стратегия няма да има вече обещания, дадени конкретно на петте кандидатки за присъединяване към ЕС - Турция, Албания, Македония, Черна гора и Сърбия. За тези пет страни ще има общ пакет от 14.5 милиарда евро и парите ще бъдат разпределени според напредъка, постигнат от всяка една страна. Отделно от помощите за присъединяване към ЕС Анкара е получила от 2016 г. 3 милиарда евро от ЕС за приема на 3.5 милиона сирийски бежанци в Турция./БТА", "date": "2018.09.28", "title": "Брюксел драстично намалява помощта за подготовка на Турция за еврочленство"}
{"url": "https://www.dnevnik.bg/bulgaria/2018/09/28/3314244_1968_g_kinodiskusiiata_vuv_fizicheskiia_fakultet_ii/", "text": "През първите няколко години в Университета стоях настрани от комсомолската дейност. Най-вече понеже бях под впечатлението на това, което се случи с баща ми през 1960 - изключват го от БКП, осъждат го условно на осем месеца, уволняват дисциплинарно като преподавател в тогавашния Икономически институт \"Карл Маркс\" и пенсионират преждевременно. Така той на 56 г. беше лишен от възможността да работи по специалността си. За да добави към малката си пенсия се захващаше с епизодично намерена работа – да гледа ягоди, да кове щайги и т. н. Аз пък носех във Факултетния комитет на Комсомола бележки, че семейството ни е социално слабо, за да ме освободят от задължителната лятна студентска бригада, през което време ще работя срещу заплащане.Те се отнасяха с разбиране и така през летата работех по месец-два като общ работник в общинското предприятие \"Паркстрой\" като общ работник (Не се оплаквам. Точно обратното – тази работа ми вдигаше самочувствието. А и не ми се ходеше на лятна бригада, където всичко се правеше под строй.) Макар и от стар и голям буржоазен род, завършил в края на 20-те години икономически науки в Лиеж, баща ми от млад приема левите идеи за социална справедливост. По време на войната е на страната на противниците на хитлеристката коалиция, а през пролетта на 1944 г. става член на комунистическата партия. След завземането на властта от комунистите, се втурва активно \"да строи социализма\", за да види скоро, че действителността е различна от представите му. Приема с надежда промените в Съветския съюз след смъртта на Сталин, но бързо се разочарова. След Априлския пленум на БКП през 1956 г. разпраща писма, включително и до вестник \"Работническо дело\", в които с остри думи изразява възмущение от политиката на Вълко Червенков, Тодор Живков и другите \"водачи\", както ги нарича. В писмата си до партийния орган той пише, че \"са допуснати маса безобразия при провеждането на партийната линия\", че е налице силна поляризация по отношение на доходите – \"малък брой лица, които получават много големи заплати, а на другия полюс голям брой, които получават много малки заплати до 500 лева\", че \"българският народ очакваше след 20 конгрес на КПСС, че ще настъпи обновление и че той ще се освободи от всички \"водачи\", чужди и откъснати от българския народ, носители на порочните методи на работа, които доведоха българския народ до просешка тояга, но уви вместо освобождение настъпи по-голямо потискане.\". Идеализирайки (до края на живота си) Ленин, той продължава: \"Червенков, Живков и др. се наричат ленинци, но те не живеят и работят по ленински – скромно, честно, и не поддържат връзки с народа (като Ленин).\" Точно обратното – те живеят в \"разкош и разточителство\", което е за сметка на \"глада и мизерията на народа\". Разбира се, че комунистическата власт не е могла да остави това безнаказано. Едва преди няколко години разбрах, че баща ми е имал и заведено от 53-та до 56-та година досие в Държавна сигурност – дело за наблюдение с псевдоним \"Белгиеца\" и \"украска шпионаж\" (така е в текста). Наистина споменавал е пред приятели, че \"те искат да ме изкарат американски шпионин\", но не съм го приемал сериозно... Това обаче е друга история, която заслужава да се разкаже отделно. Баща ми запази комунистическите си убеждения до края на живота си. Ние със сестра ми уважавахме това и по наше искане той беше реабилитиран и възстановен посмъртно като член на БКП в началото на 1990 г. Но да се върна в 1967 г. През есента нашето комсомолско дружество беше свикано на събрание, на което трябваше да свалим комсомолския секретар Светослав Веселинов. Заради \"недостатъчно активна дейност\". Не се стърпях. Попитах за каква активна дейност става дума. Какво по-точно върши Комсомолът? Нима голямата част от тези, които са негови членове, се интересуват от това, което става в организацията? И в същото време знаят, че ако не са комсомолци, ще имат огромни неприятности – когато завършат, няма да си намерят добра работа, няма да могат да се развиват в професията. Тези, които сме живели по онова време, знаем, че тогава да си извън Комсомола (разбира се, до определена възраст), а след като постъпиш на работа – и извън профсъюзите, значи да си извън системата. Поставих въпроса организацията да не е масова. Казах, че в нея трябва да членуват само водени от своите идеи хора. От своето членство те не трябва да извличат никаква изгода, а тези, които са отвън, да не бъдат по никакъв начин потърпевши от това. Направих конкретни предложения как Комсомола да стане привлекателен за младите хора. Едно от тях беше да се изгради мрежа от клубове, които да бъдат центрове на интересен младежки живот. Цялото ми изказване беше в духа: \"Как да направим по-добър Комсомола, за да бъде той полезен за социализма.\" Казаното изглежда прозвуча убедително, защото ме избраха за делегат на факултетната отчетно-изборната комсомолска конференция без това предварително да е било планирано, каквото беше правилото. След събранието колегите ме наобиколиха: \"Трябва непременно да се изкажеш на факултетната конференция.\" Казах им за баща ми. На факултетната конференция разширих картината. Отново развих идеята Комсомолът да престане да бъде масова организация, членството в която на практика е задължително. Говорих и за задълбочаващото се социално разслоение – докато огромното мнозинство от млади хора живеят скромно и се трудят, то част от децата на ръководните дейци не работят и живеят в охолство, като се ползват с незаслужени привилегии. Казах, че приемането на студенти с привилегии в учебните заведения противоречи на Конституцията. Че партийната пропаганда е на най-ниско ниво, че трябва да се издават книгите на комунисти като Радой Ралин, каквито \"се раждат рядко\". Аргументацията ми беше изцяло комунистическа: \"днешната младеж е арена на битки на две идеологии\"\", \"всичко това спъва нашето развитие\", \"всичко, което става, помага на класовия враг\" и т. н. От дистанцията на времето мога да кажа, че може би съм пресилвал с \"партийната\" фразеология за по-голяма убедителност, но в основата си моите убеждения са били именно такива. Направих предложение (пазя текста му) конференцията да гласува писмо до Централния комитет на ДКМС / ), в което да се предложи отлагането на насрочения в началото на следващата година XI конгрес, \"тъй като провеждането му през януари ще изключи основната част от студентската младеж от работата на конгреса\" /съвпада със сесията/. Разбира се, че това беше провокация. От една страна исках да се илюстрира пълната абсурдност – пълната откъснатост на тези там, които ще бъдат събрани да вземат някакви (и то одобрени предварително от \"горе\") решения, от мнозинството млади хора, за които тези решения уж се отнасят. От друга страна това щеше да ми даде някаква обратна връзка – доколко аудиторията е приела това, което казвам. Приеха изказването ми. Неведнъж ме прекъсваха с ръкопляскания. Стана забавно, когато деканът на факултета проф. Милко Борисов даже ме цитира: \"както каза другарят Мишо\". Предложението беше прието единодушно. Бях включен в делегацията от Физическия факултет за отчетно-изборната университетска комсомолска конференция. Отидох да занеса предложението в ЦК на ДКМС. Прие ме някакъв чиновник. Взе листа, който носех... На влизане в 65 аудитория на Университета, където щеше да се проведе университетската конференция, ме пресрещна първият секретар на университетския комсомолски комитет Петър Зарчев: \"Мишо, ще се изказваш ли? По-добре ще бъде да не се изказваш.\" Отминах го. Изказването ми повтаряше донякъде предишните. Пак същия комсомолски патос и комунистическа риторика. Цитирам Ленин, Георги Димитров. Днес аз съм категоричен противник на идеята за класовата борба, защото тя е причинила неизброими злини на хората. А тогава тази идея е в основата на моята логика: по света се води класова борба, нашият принос в тази борба са успехите ни в социалистическото развитие и \"всеки, който застава срещу развитието на нашето общество напред, волю или неволю с тази си дейност прави услуга на нашите врагове\". Това намирам в началото на своите запазени бележки, по които съм говорил. Продължавам – у нас се допускат грешки, които са задълбочават и нанасят вреда. За пример давам разхайтения живот на децата на някои \"по-големи и по-малки ръководители\". За да стигна до привилегиите при приемането в учебните заведения на децата на \"активните борци против фашизма и капитализма\". За какви привилегии става дума: В края на 50-те години у нас се институционализира категория \"активни борци против фашизма и капитализма (АБПФК)\". През 1959 г. се създава съответен Комитет, който да отговаря за тях. За да бъде някой признат за \"активен борец\", той трябва да докаже, че е участвал или подпомагал дейността на БКП и антифашисткото движение преди 1944 г. Признатите се ползват от привилегии – получават \"народна\" пенсия, получават по облекчен ред и с право на специален кредит жилище, ползват почивни станции, медицинско обслужване и безплатен транспорт. Създавайки тази привилегирована прослойка само 2-3 години след Априлския пленум през 1956 г., на който Тодор Живков взе властта, комунистическата върхушка целеше да укрепи тоталитарния режим. При това тя въобще не се интересуваше, че по този начин конструира феодални отношения в обществото. По онова време се заговори за \"червена аристокрация\". Следваща важна стъпка, осъществена през 60-те години, беше придаването на привилегиите наследствен характер. Децата на \"активните борци\" също придобиха някои привилегии, най-важната от които беше възможността да постъпват във висшите учебни заведения извън общото класиране, стига да имат минимален успех. Някои поискаха тези привилегии да се прехвърлят и на внуците им. До това все пак не се стигна, но пък по-предприемчивите \"активни борци\" започнаха да осиновяват внуците си, за да бъдат и те привилегировани.  Важно е да се каже, че не малко от самите \"активни борци\" бяха против привилегиите. В заседанието на Политбюро, за чието решение споменах, наред със заклеймяването на филма на Бинка Желязкова, се подлага на унищожителна критика списанието \"Младеж\". Конкретният повод за тази критика е разговор \"посветен на съвременната българска младеж\" с участието на редица дейци на културата и науката (повечето от тях \"активни борци\"), между които Елка Панова, Йордан Радичков, Радой Ралин, Соня Бакиш, Леон Даниел, Алберт Коен. Едно от нещата, които са причинили гнева на комунистическата върхушка, е, че \"на срещата е критикувано постановлението на ЦК и Министерския съвет за привилегиите, с които се ползват децата на активните борци против фашизма и капитализма при постъпване във висшите учебни заведения\" (ЦДА, ф.1, оп.6, а. е. 6844, л.16). Против привилегиите бяха и някои от онези мои колеги и приятели, които самите бяха деца на \"активни борци\" (някои от тях са измежду най-близките ми приятели и днес). Абсурдното и омерзителното за тях беше, че те не се нуждаеха от това – влязоха в университета с отличен успех и бяха измежду най-добрите студенти. Но да се върна на изказването си. Заявих, че привилегиите при приемането на децата на \"активните борци\" противоречат на Конституцията и на основния принцип на социализма. Казах, че \"привилегиите са антиобществено явление, с което трябва да се борим\", и заключих: \"Този, който подържа привилегиите, той по същество прави услуга на врага.\" Предложих конференцията да гласува писмо до Президиума на Народното събрание със следното съдържание: \"Другарки и другари народни представители, Тъй като съществуването под една или друга форма на привилегии в Н Р България, в частност съществуването на привилегии при приемането на кандидат-студенти в университета, противоречи: Неведнъж през годините съм разсъждавал за моя патос срещу привилегиите на децата на \"активните борци\" в публичните ми изказванията в края на 1967 г. Този въпрос има и една друга – обратна страна – съсипващата дискриминация по отношение на децата, чиито родители бяха обявени за \"врагове на народната власт\". Имам братовчеди, на които не разрешиха да следват, защото бащите им бяха съдени от \"Народния съд\" или, защото бащите им бяха \"безследно изчезнали\" по време на терора след 9 септември 1944 г. Даже и през 70-те години на синовете и дъщерите на \"враговете\" беше отказвано да бъдат зачислени в аспирантури (сега докторантури) или да им бъде открита процедура за защита на дисертация. Не можеха да пътуват в чужбина на научни командировки и специализации, особено на Запад. Така възможностите им за развитие бяха блокирани. За тези неща до промяната през 1989 г., никой публично не говореше. С това, като че ли вече бяхме свикнали, сякаш беше в реда на нещата. Беше надделяло примирението – това е положението, нищо не може да се направи. Днес не мога да не се чувствам виновен за това. Тази политика на комунистическия режим, освен че беше израз на \"класовата\" омраза, имаше за цел да промени структурата на обществото – да унищожи или, най-малкото – да потисне формиралия се в продължение на десетилетия до 1944 г. интелектуален елит и да наложи свой елит (неслучайно тогава се заговори за \"наша\", за \"народна\" интелигенция, за да бъде тя противопоставена на старата – на \"буржоазната\" интелигенция). Друга основна тема в моето изказване беше масовият характер на Комсомола, за което вече стана дума. Не може дейността в Комсомола да се използва за трамплин в правенето на кариера. Предложих Комсомола да престане да бъде масова организация, но с изричното условие, че \"при назначаване на работа не трябва да се прави разлика между комсомолец и некомсомолец\". Заключих: \"ДКМС ще се превърне в истинска организация, само ако всеки неин член може само да загуби, а непосредствено нищо да спечели от своето членство.\" Предложих \"да се създаде студентска организация\". (    \" Развих идеята за създаване на мрежа от комсомолски клубове, които да се превърнат в привлекателни центрове за младите хора – \"в тяхна територия\". Говорих и за така наричаната тогава \"идейно-възпитателна работа\". Настоях радиото да подобри подбора и намали времето за съветските песни, като се излъчват само качествени, а не така наричаните тогава \"песньовки\". Поисках да се пуска джаз, казвайки, че това е \"едно от най-демократичните течения в съвременната музика\". По онова време широко се ширеше (особено сред членовете на БКП) предразсъдъкът, че \"джазът е упадъчна западна музика\". Изразих критичното си отношение към политиката в киноразпространението: Пускат се слаби (но касови) западни филми, а в същото време филмите на големите съвременни западни режисьори (между които не малко комунисти и леви) остават недостъпни за широката публика. Авторитетът на съветските филми е спаднал неимоверно, защото се внасят масово некачествени, докато големите постижения на съветското кино минават незабелязано на втори екран. В края на изказването си призовах: \"Не трябва да се страхуваме, че като критикуваме открито, ще се превърнем неволно в агенти на врага.\"Завърших с два куплета за неизказаните, премълчаните думи. Един на Пеньо Пенев и един на Радой Ралин. Въпреки че се получи много дълго, слушаха ме с внимание, много пъти ръкопляскаха, ръкопляскаха и накрая. Както се полагаше в такива случаи, аудиторията беше пълна с партийна и комсомолска номенклатура – от комитети на БКП и на Комсомола. По време на почивката някои от тях дойдоха при мене да ме увещават да оттегля предложението за гласуване на писмото. Отказах. Към края на конференцията обстойно изказване направи първият секретар на Районния комитет на Комсомола Георги Георгиев. По-късно след като се опознахме по-добре, видях, че е честен човек. Но в този момент той имаше неблагодарната задача да възрази на казаното от мене и да ме призове да оттегля предложението си. Отидох на трибуната и казах, че предложението ми остава в сила. В аудиторията закипя. Особено агресивни срещу писмото бяха делегатите от Юридическия факултет. Един от тях скочи от мястото си да защитава привилегиите, колегите му около него му пригласяха. Станаха обаче и други – против привилегиите. Стигна се до гласуване. По време на гласуването станах и се огледах.  Всички от физическия, математическия и химическия и повечето от биологическия факултет гласуваха в подкрепа на писмото. Там където бяха от \"Западни филологии\", видях една единствена самотна ръка на последната банка да гласува за моето предложение. Това беше Мая Димитрова – дъщеря на активния борец срещу фашизма и капитализма и голям поет Добри Жотев. Съобщиха резултатите: писмото не е прието с няколко гласа. За него според преброителите бяха гласували над сто души. Присъстващите от номенклатурата можеше да се успокоят. А ако беше прието? Но нека да погледнем на този резултат от друга страна. Половината от комсомолския актив на Софийския университет през 1967 г. беше гласувала против създадените кастови привилегии, т. е. против ключов елемент в политиката на тоталитарния режим. След няколко дни чух, че в Районния комитет на БКП обсъждали как на комсомолската конференция в Университета били нападнати \"нашите\" деца. XI-ият конгрес на Комсомола, чието отлагане бях предложил, беше, разбира се, проведен в предварително определеното време по предварително определения начин./Следва/", "date": "2018.09.28", "title": "1968 г.: Кинодискусията във физическия факултет (II)"}
{"url": "https://www.dnevnik.bg/sport/2018/09/28/3317889_bordut_na_futbolnata_asociaciia_na_angliia_odobri/", "text": "Рекордната сделка за закупуването на стадион \"Уембли\" за 600 милиона паунда е все по-близо до своето реализиране. Бордът на Футболната асоциация на Англия (ФА) одобри  предложението на бизнесмена Шахид Хан и придвижи процедурата напред . В последно време беше изразена загриженост от ръководителите в Англия при евентуална продажба на националния стадион, но 10-членната комисия даде зелена светлина. Очаква се на 11 октомври Хан и екипът му да представят идеите си пред по-широкия Съвет на ФА. Преди няколко седмици пакистанският милиардер се срещна с изпълнителния директор на ФА Мартин Глен, както и с председателя Грег Кларк. След това те трябваше да проведат консултация с борда. \"Радвам се, че сме с една крачка по-близо. Доколкото разбрах дискусията е била подробно, но проектът ни е получил одобрение\", съобщи Хан. Той е собственик на футболния \"Фулъм\", както и на отбора по американски футбол \"Джаксънвил джагуарс\", който е част от Националната футболна лига (НФЛ) на САЩ. Стадионът, който беше изграден между 2003 и 2007 г. на мястото на стария \"Уембли\", е собственост на Футболната асоциация. Според медиите на Острова обаче той натоварва изключително много бюджета на организацията. Строежът на новия \"Уембли\" струваше близо един милиард паунда. Очаква се след придобиването на стадиона от пакистанския милиардер английският национален отбор по футбол да продължи да играе на \"Уембли\". За това английската федерация ще плаща наем. По всяка вероятност обаче срещите на тима през октомври и ноември ще се играят на друг стадион, защот тогава е редовният сезон в НФЛ, а идеята на Хан е неговият \"Джаксънвил\" да играе много срещи в Англия. Пакистанският милиардер води предварителни преговори с големи компании, които искат да рекламират на \"Уембли\". Това може да доведе и до смяна на името на стадиона.", "date": "2018.09.28", "title": "Бордът на Футболната асоциация на Англия одобри продажбата на стадион \"Уембли\""}
{"url": "https://www.dnevnik.bg/na_put/2018/09/28/3301996_fotogaleriia_selo_borovo_krustova_gora_i_karadjov/", "text": "Земята на Родопа планина често е наричана свещена. Легендите, които се носят във въздуха й, събуждат едно особено усещане за тайнственост. Родопите са най-обширната планина в България, която заема около една седма част от територията на страната. Името й се свързва с легендата за брат и сестра - Хемус и Родопа, които се влюбили един в друг. Въвлечени от силните си чувства те започнали да се наричат с имената Хера и Зевс. Боговете се разгневили и оскърбени от случилото се превърнали влюбените в планини със същите имена.", "date": "2018.09.28", "title": "Фотогалерия: Село Борово, Кръстова гора и Караджов камък - тайните на Родопите"}
{"url": "https://www.dnevnik.bg/evropa/2018/09/28/3317906_orban_e_putuval_s_luksozen_samolet_na_oligarh_za_da/", "text": "Унгарският премиер Виктор Орбан се озова в позиция да се оправдава след разкрития, че е пътувал с луксозен самолет, за да гледа футболни мачове по покана на руски олигарх, спечелил много търгове за обществени поръчки, предаде \"Франс прес\". Според разследващия сайт atlatszo.hu унгарският лидер най-малко на три пъти е заемал частния самолет на олигарха модел \"Бомбардие Глобал 6000\", за да ходи на мачове в Русия по време на мондиала, а после  и в България , за да гледа мача на унгарския футболен отбор \"МОЛ-Види\" (преди \"Видеотон\") през юли. Според сайта час полет със самолета струва между пет и десет хиляди долара. Говорителят на унгарското правителство Берталан Хаваши потвърди, че Орбан често присъства на мачове в чужбина по покана на унгарския бизнесмен Ищван Гаранчи. Той подчерта, че транспортните средства, предоставени на разположение на Орбан, не са стрували нито един форинт на данъкоплатеца. Дейностите на Гаранчи, който забогатя по-специално, като спечели търгове за обществени поръчки, обаче накараха опозиционната партия \"Диалог за Унгария\" да заговори за подозрения за корупция. Партията обяви, че внася жалба във връзка с разкритията и поиска да се създаде независима парламентарна комисия, която да разследва финансовите интереси на Орбан. Дясната ръка на консервативния лидер, преизбран за трети мандат през април, Гергели Дюлаш отхвърли вчера обвиненията, като ги определи като клевети, разпространени  с приближаването на европейските избори . Смятан за приближен на Орбан, олигархът Гаранчи, който е на 52 години, купи през 2017 г. клуба \"Видеотон\", който по онова време беше в трудно положение. Това е любимият отбор на Орбан, базиран в родното градче на премиера Секешфехервар, намиращо се близо до Будапеща. Европейският парламент започна на 12 септември процедура, която може да приключи със  санкции  за Унгария за неспазване на ценностите на ЕС. Сред посочените тогава  мотиви  бяха сериозни нередности и конфликти на интереси при присъждане на обществените поръчки./БТА", "date": "2018.09.28", "title": "Орбан е пътувал с луксозен самолет на олигарх, за да гледа мачове, разкри унгарски сайт"}
{"url": "https://www.dnevnik.bg/bulgaria/2018/09/28/3317909_agenciiata_po_hranite_ne_e_unishtojila_hrani_s_iztekul/", "text": "Българската агенция по безопасност на храните (БАБХ) не е унищожила хранителни продукти с изтекъл срок на годност в склад във Велико Търново, защото тече съдебно разследване. Това коментира д-р Станимир Спасов, директор на Областната дирекция във Велико Търново пред \"Нова телевизия\". Преди дни репортерът на \"Господари на ефира\"  Димитър Върбанов беше пребит заради поредица от репортажи  за продажба на храни с изтекъл срок на годност. Издадени са всички документи за унищожаването на продуктите с изтекъл срок, но те не могат да бъдат унищожение, защото срещу нашите наказателни постановления има заведени две дела, в които се твърди, че това, което намираме, или част от него всъщност са мостри\", информира той. По думите му, инспекторите на агенцията също са подложени на вербална агресия. \"Първият сигнал дойде от господин Върбанов. Извършихме съвместна проверка. Констатираните количества храни с изтекъл срок са възбранени. Ставаше въпрос за голямо количество, чиято стойност беше доста по-висока от моите правомощия да налагам възбрана - 9 тона на стойност над 25 хил. лв. По-рано от БАБХ обявиха, че прокуратурата и разследващите не са дали некачествените храни да бъдат закарани до екарисаж, а от прокуратурата контрираха, че те нямат такива правомощия. Той коментира, че продуктите са на отговорно пазене, а  проверки се извършват почти всяка седмица . \"Никъде не сме констатирали нарушаване на цялостта, не сме установили храни с изтекъл срок на годност. За да бъде затворен складът трябва да има законово основание за това. Храните ще бъдат унищожени след като приключат всички процедури\", каза той. Д-р Спасов подчерта, че БАБХ не разполага със складове, в които да може да съхрани толкова голямо количество продукти, затова ги е оставил на отговорно пазене в склада. \"С тези храни те не търгуват и не са достигнали до детски кухни\", каза той.", "date": "2018.09.28", "title": "Агенцията по храните не е унищожила храни с изтекъл срок във Велико Търново, защото тече разследване"}
{"url": "https://www.dnevnik.bg/bulgaria/2018/09/28/3317911_kratki_novini_goliam_pojar_izbuhna_v_centura_na/", "text": "Делото срещу уволнената съдийската Румяна Ченалова започна по същество в спецсъда днес. Тя отговаря пред магистратите за престъпление по служба и съставяне на неверен документ. На разпоредителното заседание през август съдът реши да не връща повече делото на прокуратурата при петото му внасяне в съда. На следващото заседание ще бъдат разпитани бившият шеф на ДАНС Петко Сертов, бившият депутат от НДСВ Димитър Ламбовски, журналистът Маргарита Михнева. Днес бе прочетен диспозитивът на обвинителния акт, какво и експертизи. Ченалова води дело срещу уволнението си от системата. Последната инстанция обаче го върна за ново разглеждане на по-долната инстанция. Футболна врата затисна 14-годишно момче в Пазарджик Детето е в болница в много тежко състояние, съобщава \"Дарик\". Инцидентът е станал в понеделник, но става известен чак днес. Детето е пострадало на спортно игрище, намиращо се близо до бул. \"Мария Луиза\" в града. Момчето е опитало да се покатери на вратата и тя го е затиснала. Не е известно как се е стигнало до злополучното падане. Вече няколко дни пострадалото момче е в безсъзнание, на командно дишане. То е с тежка черепно-мозъчна травма, множество кръвоизливи, друга тежка травма на гръдния кош и белия дроб и не може да се приложи оперативно лечение, съобщават от Областната болница. Директорът на областната дирекция на МВР Йордан Рогачев разпореди проверка. То ще се казва \"Улови момента\" и ще информира зрителите на за напредъка в света на технологиите, иновациите и научните постижения, които променят света около нас със светкавична скорост, съобщават от телевизията. Пилотния брой ще бъде посветен на електромобилите. Предаването ще е водещ Милен Атанасов всяка неделя от 12.30 до 13.00 ч. От медията посочват, че \"Улови момента\" ще се снима изцяло на терен и развива чрез нов и оригинален стил темите, свързани с иновациите, моделите за устойчиво развитие, както и с работещите решения за по-интересен, активен и качествен живот на локално и глобално ниво. Ще бъдат представяни и позабравените традиции, постижения, занаяти и възможностите за съвременното им приложение и съчетаване с актуалните технологии. Жители на Чепеларе излизат на протест заради закриването на прокуратурата в града Протестните действия ще са ефективни и се планира блокиране движението по главния път Пловдив-Смолян, съобщава БНР. Сборният пункт ще е пред сградата на Районния съд, а акцията ще от 16:00 до 18:00 часа. Недоволството на хората е заради решението на Висшия съдебен съвет /ВСС/, с което от 1 януари догодина се закриват 11 районни прокуратури в страната, като една от тях е тази в Чепеларе. Според новите промени там трябва да има териториално отделение към Районна прокуратура-Смолян. Първият ефективен протест по казуса беше преди месец. Пожар горя в блок в центъра на Божурище Инцидентът е станал снощи около 22.00 часа, съобщава \"Фокус\". Хората от сградата са евакуирани веднага, по информация на МВР няма данни за пострадали. В момента гасенето продължава. Огънят е тръгнал от втория етаж в следствие на което покривът се е срутил. Според разкази на съседи в сградата живее психично болен мъж, който заплашвал да се самозапали. Кметът на града Георги Димов е предложил на живущите да бъдат настанени в хотел, но те отказали, за да пазят домовете си от набези.", "date": "2018.09.28", "title": "Кратки новини: Делото срещу Румяна Ченалова започна по същество"}
{"url": "https://www.dnevnik.bg/evropa/2018/09/28/3317912_spasitelite_na_migranti_v_sredizemno_more_sa_sred/", "text": "Неправителствени организации, които работят в защита на мигрантите, прекосяващи Средиземно море, са сред предложените за тазгодишната награда \"Сахаров\", съобщи Европейският парламент, цитиран от БТА. Общо 11 организации попадат в предложението на групата на Зелените в Европарламента. Групата на Европейската народна партия предлага украинския филмов режисьор  Олег Сенцов , осъден на 20 години затвор за \"замисляне на терористично нападение\" срещу Крим. Третото предложение е на групата Европейски реформатори и консерватори за Шейран Атеш, която се бори против крайните действия в политиката и вероизповеданията. Атеш е германски адвокат от турски произход, получила смъртни заплахи за това, че е съпричастна с обособяването на място за общи молитви на мъже и на жени в берлинска джамия. Либералите от АЛДЕ предлагат Цезар - псевдоним на бивш сирийски военен фотограф, изнесъл кадри със свидетелства за военни престъпления. Отбелязва се, че осигурените от него снимки ще послужат при делата за запечатаните на тях престъпления. Групата на Европейската обединена левица предлага за наградата Насер Зефзари от Мароко, водач на движение срещу корупцията и злоупотребите с власт. Зефзари е осъден на 20 години затвор за заговор срещу държавната сигурност и обяви гладна стачка преди месец. Групата \"Европа на свободата и пряката демокрация\" предлага Дуейн Джонсън, земеделец от САЩ, спечелил дело срещу производителя на химикали \"Монсанто\", в което фирмата бе призната за виновна, че препаратът й \"Раундъп\" предизвиква рак. Групата \"Европа на народите и свободата\" предлага за наградата неправителствена организация за защита на малцинствата в Южна Африка. Последното предложение е на група евродепутати за Мари Вагнер от Канада, която се бори срещу абортите. Комисията на Европарламента по външни работи ще съкрати на 9 октомври представения списък до три предложения, които ще бъдат гласувани на 25 октомври. Наградата ще бъде връчена на победителя в Страсбург на 12 декември.", "date": "2018.09.28", "title": "Спасителите на мигранти в Средиземно море са сред предложените за наградата \"Сахаров\""}
{"url": "https://www.dnevnik.bg/evropa/2018/09/28/3317916_podkrepata_za_konservativniia_blok_na_merkel_udari/", "text": "Подкрепата за консервативния политически блок на германския канцлер Ангела Меркел е намаляла до нов отрицателен рекорд на фона на споровете в нейната управляваща коалиция, показва проучване, цитирано от ДПА. Според анкетата на социологическия институт \"Ге Ем Ес\" подкрепата за християндемократите на Меркел  и техните баварски партньори от Християнсоциалния съюз  е паднала с 2 пункта до 27 процента от  последното допитване  преди две седмици. Това е най-ниската подкрепа за консервативния блок на Меркел, откакто институтът започва да извършва тези проучвания през 2002 г. Резултатите потвърждават тенденция, наблюдавана в други анкети напоследък, породила коментари, че  дните на Меркел като канцлер са преброени  след почти 13 години на власт, отбелязва ДПА. Проучването, проведено между 20 и 26 септември с участието на 1005 пълнолетни граждани, сочи, че подкрепата за антиимигрантската партия \"Алтернатива за Германия\" се е увеличила с 2 пункта до 18 процента. \"Алтернатива за Германия\" е изместила от второто място социалдемократите, подкрепата за които е намаляла с 1 пункт до 16 процента. Зелените са прибавили 1 пункт до 15 процента. Подкрепата за партия \"Левицата\" също е нараснала с 1 пункт до 10 процента. Свободните демократи остават с непроменена поддръжка от 9 процента. След парламентарните избори в Германия през септември миналата година, които не излъчиха категоричен победител, Меркел имаше нужда от шест месеца, докато състави коалиция. Последвалите шест месеца бяха изпълнени  със спорове , в центъра на които беше миграционната политика, отбелязва ДПА./БТА", "date": "2018.09.28", "title": "Подкрепата за консервативния блок на Меркел удари ново дъно"}
{"url": "https://www.dnevnik.bg/sport/2018/09/28/3317910_zala_steipuls_centur_v_los_andjelis_shte_prieme_macha/", "text": "Дългоочакваният мач в тежка категория на бокса между  Дионтей Уайлдър и Тайсън Фюри  ще се проведе в Лос Анджелис. Двамата световни шампиони се договориха преди седмица да се срещнат на 1 декември, като първоначално за арена на сблъсъка се смяташе Лас Вегас. В крайна сметка двамата ще се изправят в спор за титлата на Световния боксов съвет (WBC) в \"Стейпълс център\". Залата на баскетболните \"Лос Анджелис лейкърс\" и \"Лос Анджелис клипърс\" е с капацитет 21 хиляди места. Showtime Boxing, който ще предава мача, потвърди, че Уайлдър и Фюри ще се боксират именно в Лос Анджелис. Уайлдър държи най-ценния пояс в тежката категория от 17 януари 2015 г., когато победи Бърмейн Стивърн. Бронзовият бомбардировач, както наричат 32-годишния боксьор от Алабама, има 40 срещи на професионалния ринг и е непобеден. От тях 39 дойдоха след нокаут. За последно Уайлдър излезе на ринга на 3 март 2018 г., когато нокаутира Луис Ортис в десетия рунд. Фюри се завърна на ринга през юни след близо 3-годишно отсъствие. Британецът, който детронира Владимир Кличко и държеше  четири от петте пояса в тежката категория,  беше наказан заради употреба на кокаин. Той също е непобеден на ринга в 27 мача, като в 19 от срещите спечели с нокаут. Фюри, който на 12 август навърши 30 години, има два мача през тази година – на 9 юни срещу Сефер Сефери и на 18 август срещу Франческо Пианета.", "date": "2018.09.28", "title": "Зала \"Стейпълс център\" в Лос Анджелис ще приеме мача между Уайлдър и Тайсън Фюри"}
{"url": "https://www.dnevnik.bg/evropa/2018/09/28/3317919_s_predlojenieto_si_za_bjudjeten_deficit_italiia/", "text": "Италианското правителство заложи стабилен бюджетен дефицит от 2.4 процента от брутния вътрешен продукт за всяка година от 2019 до 2021 г., предаде \"Ройтерс\". Решението, което предстои да бъде гласувано в парламента, вещае ново напрежение с Европейската комисия и на финансовите пазари на фона на огромния италиански дълг. \"Има съгласие в цялото правителство за 2.4 процента, удовлетворени сме, това е бюджет за промяна\", заявиха водачът на Движение \"Пет звезди\" Луиджи ди Майо и лидерът на партия \"Лига\" Матео Салвини в общо изявление след среща с министъра на икономиката Джовани Триа. Изявлението, изглежда, се отнасяше единствено за целта за дефицита за 2019 г., но правителствени официални лица и правосъдният министър Алфонсо Бонафеде по-късно казаха, че същото ниво на дефицита ще се запази за трите поредни години до 2021 г. Договарянето слага край на конфронтацията между управляваща коалиция и министъра на икономиката и е политическа победа за Ди Майо и Салвини. Двете управляващи партии настояваха за дефицит от около 2.4 процента от БВП за финансиране на политическите им обещания, докато министър Триа искаше дефицитът да е под 2 на сто от БВП. С по-големия дефицит ще могат да се финансират обещаните от Салвини и Ди Майо на избирателите данъчни промени и социални програми. Тази политика бележи значителна промяна спрямо предишната лявоцентристка администрация, която се стремеше към дефицит от 0.8% от БВП през 2019 г. и балансиран бюджет през 2020 г. Армандо Мароци, анализатор в Medley Global Advisors, коментира \"от сега нататък нещата ще бъдат трудни за Италия\" и прогнозира, че Европейската комисия ще отхвърли бюджета. Премиерът Джузепе Конте написа във фейсбук, че бюджетните цели са \"разумни и смели\" и ще \"гарантират по-силен икономически растеж и значителен социален напредък\" за страната. По думите му бюджетът включва \"най-голямата програма за публични инвестиции, провеждана някога в Италия\". Предложеният дефицит е под определения от ЕС праг (3%). Италия обаче бе обещала на Брюксел, че ще намали решително дефицита, за да се справи с огромния си дълг. Ди Майо отбеляза, че в бюджета за 2019 г. ще бъдат заделени 10 милиарда евро за т.нар. граждански  доход от 780 евро месечно  за 6.5 милиона бедни италианци. Салвини каза, че бюджетът освен това ще позволи на хората да се пенсионират по-рано, което ще освободи около 400 хил. работни места за младите хора, както и че ще бъдат намалени данъците за милион самонаети работници. Движение \"Пет звезди\", която бе задмината от Лигата в социологическите проучвания, особено много искаше да представи бюджета като политическа победа.", "date": "2018.09.28", "title": "С предложението си за бюджетен дефицит Италия отново предизвика ЕС"}
{"url": "https://www.dnevnik.bg/evropa/2018/09/28/3317953_belgiiskite_voenni_vnasiat_jalba_sreshtu_gugul_zaradi/", "text": "Белгийското министерство на отбраната внася жалба срещу \"Гугъл\" заради разпространяване на изображения на стратегически обекти, съобщиха местни медии, цитирани от БТА. Отбелязва се, че министерството по-рано е поискало от дружеството да намали резолюцията на изображения на две военновъздушни бази, в една от които се предполага, че се съхранява ядрено оръжие на САЩ. Сред посочените обекти са също петролните терминали на пристанището в Антверпен и двете белгийски атомни централи. Съобщава се, че \"Гугъл\" отказва да изпълни искането на министерството. Военните са установили, че въпросните спътникови снимки все още предлагат пълни подробности за стратегическите обекти, и затова ще заведат жалба. Отбелязва се, че видимостта на подобни обекти във Франция вече е била намалена в картовото приложение на \"Гугъл\".", "date": "2018.09.28", "title": "Белгийските военни внасят жалба срещу \"Гугъл\" заради изображения на стратегически обекти"}
{"url": "https://www.dnevnik.bg/sport/2018/09/28/3317959_merkel_germaniia_shte_e_perfekten_domakin_na_evro_2024/", "text": "Канцлерът на Германия Ангела Меркел приветства решението на УЕФА да определи страната за домакин на  европейското първенство по футбол през 2024 г.  Тя гарантира, че страната ще се справи перфектно с организацията на турнира. \"Много се радвам, че подготвителната работа не отиде напразно и бяхме възнаградени. Напълно съм убедена, че Германия ще е прекрасна страна домакин и се надявам, че не само останалите отбори, но и националният на Германия ще играе добре\", каза Меркел. Тя обеща, че страната ще осигури отлични условия за всички туристи, които ще пътуват за турнира през 2024 г. Градовете, които ще приемат мачове от европейското първенство са Берлин, Кьолн, Дюселдорф, Франкфурт, Гелзенкирхен, Хамбург, Лайпциг, Мюнхен и Щутгарт. Домакинството ще е второ за Германия на европейски финали, като първото беше през 1988 г. Германия беше два пъти домакин и на световни първенства – през 1974 и 2006 г. Президентът на германския футболен съюз Райнард Гриндел обяви, че все още не е решено кои стадиони ще приемат мача на откриването и финалната среща. През 2006 г. откриването Германия – Коста Рика се игра в Мюнхен, а финалът беше в Берлин. \"Не изключвам възможността и други градове да приемат тези много важни мачове. Ще вземем решението след консултации с УЕФА, но това ще изисква време\", каза Гриндел.", "date": "2018.09.28", "title": "Меркел: Германия ще е перфектен домакин на Евро 2024"}
{"url": "https://www.dnevnik.bg/ot_vas/novini_ot_vas/2018/09/28/3317185_starinna_kushta_nikola_nedkovich/", "text": "Къща \"Никола Недкович\", част от архитектурно-исторически резерват \"Старинен Пловдив\". Къщата е от 1863 г. и е била дом на семейството на Никола Недкович, виден общественик и търговец на платове, родом от Карлово.", "date": "2018.09.28", "title": "Старинна къща \"Никола Недкович\""}
{"url": "https://www.dnevnik.bg/evropa/2018/09/28/3317969_dneshnata_stachka_na_raiuner_shte_zasegne_nad_40_hil/", "text": "Райънер\" (Ryanair) се подготвя днес  за още една стачка  на персонала, която ще доведе до отмяната на 250 полета и ще наруши плановете на над 40 хил. пътници, предаде \"Ройтерс\". Кабинният персонал в Германия, Белгия, Португалия, Холандия, Испания и Италия, както и пилотите в Германия известиха \"Райънер\" за 24-часова стачка, засилвайки натиска в преговорите  за заплатите и условията на труд . Най-големият нискотарифен превозвач в Европа се сблъска с поредица от стачки, откакто призна синдикатите за пръв път през декември. Така бяха провалени резервации и компанията бе принудена да преразгледа краткотрайните си планове за растеж, ако протестът на служителите продължи. Първоначално \"Райънер\" отмени 150 полета заради, както я определи, ненужната стачка на \"малко малцинство от кабинния персонал\". Вчера ръководството съобщи, че се очаква до 100 други полета да бъдат отменени, след като германските пилоти оповестиха, че ще се присъединят към протеста. Анулираните полети са около 10 процента от всичките 2400 полета по разписание днес. Стачната мобилизация на някои от най-големите пазари на \"Райънер\" е втората най-сериозна еднодневна стачка, след като през август 55 хил. пътници бяха засегнати от стачката на пилотите в пет европейски страни в разгара на летния ваканционен сезон. Ирландският авиопревозвач обяви, че е постигнат значителен напредък в преговорите през последните седмици, включително и сключването на колективни трудови договори с персонала в Ирландия, Великобритания, Италия и Германия. \"Тези стачки показват, че въпреки скорошната реторика \"Райънер\" има да извърви дълъг път, преди да се радва на устойчиви трудови отношения\", каза в изявление секретарят на гражданската авиация към Международната федерация на транспортните работници Габриел Мочо Родригес. \"Не може да твърдиш, че преговорите вървят добре, когато служителите в шест страни от мрежата ти решават едновременно да предприемат стачни действия\", добави той. /БТА", "date": "2018.09.28", "title": "Днешната стачка на \"Райънер\" ще засегне над 40 хил. пътници, отменени са 250 полета"}
{"url": "https://www.dnevnik.bg/sport/2018/09/28/3317960_ludogorec_-_slaviia_i_cherno_more_-_levski_sa/", "text": "Носителят на  Купата на България \"Славия\"  ще играе срещу седемкратния шампион \"Лудогорец\" в най-интересния мач от осминафиналната фаза в турнира. Белите спечелиха трофея през миналия сезон след успех с дузпи над \"Левски\". Сблъсъкът ще бъде в Разград. Всички осминафинали по програма трябва да се изиграят в периода 30 октомври – 1 ноември. Финалистът \"Левски\"  има тежко гостуване на \"Черно море\" във Варна. Друг от фаворитите,  ЦСКА,  среща \"Витоша\" (Бистрица), а срещата ще бъде на \"Българска армия\". Трикратният носител на трофея \"Ботев\" (Пловдив) ще бъде гост на \"Берое\" в регионалния сблъсък между двата отбора. Гост на жребия беше министърът на спорта Красен Кралев, който изтегли първата топка и откри церемонията с ЦСКА. \"Нека присъствието ми тук се тълкува като знак, че държавата ще обръща все по-голямо внимание на футбола.\" \"Жребий като жребий, изтегли ме момчето. Не може да разчиташ само на леки противници. За нас обаче е тежко, защото срещаме може би най-силния отбор в България. Фактът, че играеш срещу \"Лудогорец\", е проблем, а не дали си домакин или гост. Силен отбор са, силни футболисти имат, но ние не сме се предали. Може да ги изненадаме, но дайте без бакалски сметки\", каза президентът на носителя на трофея Венцислав Стефанов.", "date": "2018.09.28", "title": "\"Лудогорец\" - \"Славия\" и \"Черно море\" - \"Левски\" са най-интересните осминафинали за купата"}
{"url": "https://www.dnevnik.bg/politika/2018/09/28/3317940_gerb_ottegli_vreden_za_dps_zakonoproekt_za_da_osiguri/", "text": "Петъчното заседание на парламента започна 15 минути по-късно заради липсата на кворум от 121 народни представители. Първоначално се регистрираха 116 депутати от ГЕРБ, \"Обединени патриоти\" и \"Воля\", но при втория опит се включиха и представители на ДПС. За да бъде осигурен кворум, управляващите отложиха гласуването на законопроект, който по думите на лидера на ДПС Мустафа Карадайъ е \"вреден за хората и обществото\". Става въпрос за промени в закона за местното самоуправление, които трябваше да бъдат разглеждани на първо четене още в четвъртък, но заседанието на Народното събрание се провали заради липсата на кворум. Промените, чиито вносители са Емил Христов от ГЕРБ и Искрен Веселинов от \"Обединените патриоти\", предвиждат възможността  общините да създават контролни звена , които да могат да изискват документи за самоличност и до пристигането на полицейски орган да ограничават правото движение на лица, които нарушават обществения ред. Сред мотивите за законодателната инициатива е, че създаването на \"Общинска полиция\" е много скъпо. Според зам.-председателя на ГЕРБ Цветан Цветанов, макар и да няма проблем с текстовете, те ще бъдат прецизирани заради притесненията на ДПС. Той обеща и обсъждания с експерти, с представители на сдружението на общините и с МВР. Лидерът на ДПС Мустафа Карадйъ обаче е на мнение, че управляващите се опитват да създадат \"наказателни отряди\" в общините. Той определи законопроекта като вреден за обществото и обяви, че той е повод депутатите от движението да не са се регистрирали в зала. По думите му такива промени трябва да се правят по предложение на Министерския съвет, за да е ясна отговорността. \"Да не го разглеждаме танто за танто\", предложи съпредседателят на другата управляваща формация, \"Обединени патриоти\", Волен Сидеров. Според него след обсъжданията текстовете ще станат по-хубави. \"Управляващото мнозинство не може да осигури кворум в зала. Конструктивните действия на опозицията определят дневния ред. Това е знак за вътрешна криза\", смята Мустафа Карадайъ. Попитан дали от кризата може да се излезе чрез преформатиране на управлението или чрез нови избори, той каза: \"Ние от ДПС винаги сме били конструктивни и ще продължаваме да бъдем. Няма да позволим своеволия във вреда на обществото и държавата. В момента има криза на държавността, нужна е реанимация на държавността. За нас тя започва от диалога - първо е той и после всичко останало.\" Цветан Цветанов смята, че управляващите можели да осигурят кворум и без ДПС. При първата регистрация имало депутати на вратата на парламента, тъй като се забавили от задръствания, както и хора в болница и в чужбина. \"Смятам, че трябва да има диалог, но не и извиване на ръце\", каза по-късно другият съпредседател на \"Обединените патриоти\" и вицепремиер Красимир Каракачанов. После допълни: \"Стига сме си играли на управляващи и опозиция. Това, което е добро за народа, трябва да се подкрепя от всички\".", "date": "2018.09.28", "title": "ГЕРБ оттегли \"вреден\" за ДПС законопроект, за да осигури кворум в парламента"}
{"url": "https://www.dnevnik.bg/bulgaria/2018/09/28/3317728_koi_sa_geroite_dobrovolci_na_2018/", "text": "Какво обединява разказвачите на приказки - баба Мина и баба Ева, младежки клуб от Силистра, две момичета от пловдивското село Царацово, почистващите трудно достъпни места в планината, разхождащите бездомни кучета, момичето, което организира 300 автори на статии в \"Уикипедия\", и други неочаквани герои. Отговорът е доброволчеството. Те и други, които даряват от времето си за различни каузи, бяха победители в  годишните награди ГЕРОИТЕ  на най-голямата платформа за доброволчество TimeHeroes. За втора година организацията отличи доброволци, екипи, организации и компании заради дейността им в гражданския сектор и благотворителността, както и журналисти, отразяващи темата. Благовеста Пугьова, изпълнителен директор на TimeHeroes, каза, че за наградите са избрани няколко истории, но всеки, който е отделил от времето си, за да доброволства, е герой. По думите ѝ доброволците са хората, които ще направят промяната в обществото. На церемония в четвъртък вечер в София бяха раздадени награди в четири категории - неуморни доброволци, смели организатори, отговорни компании и етични журналисти.  Журито  е избрало отличените след часове разговори сред 169 финални номинации, които са получили TimeHeroes. Първата награда бе отборна -  . Получиха я 12-те доброволци на онлайн чата и горещата линия на фондация \"Сингъл степ\". Те променят живота на много хора с различна сексуална ориентация, оказвайки им подкрепа, която те не получават от обществото, семейството и приятелите си. Доброволците остават анонимни дори и за тези, които са ги потърсили за помощ. Следващата награда бе   \"Колко хора на планетата са способни да пишат по една статия на ден в \"Уикипедия\" в продължение на 100 дни. Оказва се, стотици. Идеята хрумва на Вася Атанасова\", обяви при представянето й Благовеста Пугьова. Тя обясни, че задачата далеч не е била лесна, но пък е привлякла 300 участници, което означава поне 30 000 статии за \"Уикипедия\" и за свободното знание.  Михаела Михова и Александра Виденов получиха  . С неуморната си доброволческа дейност двете момичета помагат в местната библиотека, организират спортни и фолклорни събития, както и игри и състезания за други деца. Включват се в подготовката и провеждане на празници в пловдивското село Царацово, в което живеят. По този начин те успяват да запалят и други хора. Всеки петък две баби четат приказки на деца в Пловдив. Наградата  беше за Емилия Желева и Мина Иванова, или както са известни баба Мина и баба Ева. По свое желание двете жени живеят в старчески дом. Разказаха, че фондация ги е поканила да четат приказки на децата от местна детска градина. \"Нямате представа децата каква сила ви дават\", казаха те от сцената с благодарност.  \"Бандата на 1500-те\" получиха  , настанени в софийския приют. С разходки в паркове и молове доброволците увеличават шанса на четириногите да срещнат по-лесно новите си семейства. Бандата бди над животните и когато са осиновени, за да са сигурни, че всичко е наред. Наградените казаха, че отличението е важно \"за нас, за вас, за цялото общество\", защото тази награда нарежда проблема с популацията на бездомни кучета наред с проблемите на хората, станали жертва на домашно насилие, старите хора и децата сираци. \"Обществото започва да се събужда, че всички сме живи същества, които имат нужда от едно и също - любов и подкрепа.\" В категория компании беше наградена Experian Bulgaria, защото и \"бизнесът е важна част от доброволческата екосистема\". През последните 10 години тази фирма е насърчавала служителите си да бъдат доброволци. Само през 2017 г. те са дарили над 4500 часа доброволен труд . Компанията дава на всеки служител 3 дни през годината, в които той да доброволства и да получава заплатата си.  отидоха при фондация \"Ук\", \"За Земята\" и \"Храна, не война – София\". В едно от най-бедните места в България - Ябланица и Луковит, учители, обединени във фондация \"Ук\", решават да се преборят с нагласата \"тук нищо няма да се получи\", \"от мен нищо няма да излезе\" и \"на кого му пука\". Те стават ментори на своите и други ученици, което мотивира децата да действат. Младежите се събират, за да измислят как да подобрят средата си - измислят проекти и събитие.  Отличието за устойчиви политики бе за \"За Земята\", които събират по 100 души за 10 дни, които събират пликове с боклук в планината. Мотото на организацията е \"Всеки боклук в раницата\". Всяка сряда и неделя в една от уличките на Женския пазар в София хора с различни професии, статус и истории се събират около една маса с престилки и белачка в ръка. Някои имат дом, кола, билети за театър и профили във фейсбук, други имат само дрехите на гърба си. Всички те заедно обаче подготвят и споделят вегетарианска и веганска храна, която е повод да усетиш другия. Самоорганизираният солидарен клуб от доброволци \"Храна - не война\" отказаха наградата си, защото вече са получили такава чрез доброволците, дошли при тях благодарение на TimeHeroes. Пролет Велкова от \"Дарик радио\", водеща на предаването \"Кой говори\", получи  . Четири грамоти на TimeHeroes бяха раздадени за вдъхновяващите разкази на Мирела Караджова, писан след участията ѝ в различни доброволчески мисии; мисията, привлякла най-много доброволци, е придружаване незрящи хора в Южния парк - 390 герои са натиснали бутона \"ще участвам\" за нея; \"Каритас\" като организацията с най-много публикувани мисии за година - 13, и четвъртата бе за младежки доброволчески клуб \"Епсилон\" от Природо-математическата гимназия в Силистра, които с четене на приказки и други активности са поставили начало и на други доброволчески клубове в града.", "date": "2018.09.28", "title": "Кои са героите доброволци на 2018"}
{"url": "https://www.dnevnik.bg/biznes/2018/09/28/3317989_biznes_klimatut_produljava_da_se_vloshava_faktor_veche/", "text": "След рязкото влошаване през август и през септември бизнес климатът продължава да се влошава. Общият му показател спада с 1.5 пункта спрямо предходния месец, което се дължи на по-неблагоприятните оценки на мениджърите в строителството и сектора на услугите, сочат данните на Националния статистически институт.  Съставният показател \"бизнес климат в промишлеността\" запазва нивото си от предходния месец. Промишлените предприемачи оценяват настоящата производствена активност като благоприятна. Според тях обаче осигуреността на производството с поръчки е намалена, което е съпроводено и с понижени очаквания за дейността на предприятията през следващите три месеца. Основните фактори, затрудняващи бизнеса, продължават да бъдат свързани с несигурната икономическа среда и недостига на работна сила. Преобладаващите очаквания на мениджърите са продажните цени да останат без промяна през следващите три месеца.  Показателят се понижава с 5.8 пункта, което се дължи на изместване на оценките и очакванията на строителните предприемачи за бизнес състоянието на предприятията от \"по-добро\" към запазване на \"същото\". Същевременно мненията им за строителната активност през последните три месеца, както и очакванията им за следващите три месеца са по-неблагоприятни. Недостигът на работна сила, несигурната икономическа среда и конкуренцията в бранша остават основните проблеми за развитието на дейността. По отношение на продажните цени в строителството мениджърите предвиждат запазване на тяхното равнище през следващите три месеца. Показателят остава приблизително на нивото си от август. Оценките на търговците на дребно за обема на продажбите през последните три месеца са благоприятни, като и в прогнозите им за следващите три месеца се отчита известно подобрение.", "date": "2018.09.28", "title": "Бизнес климатът продължава да се влошава, фактор вече е и проблемът с кадрите"}
{"url": "https://www.dnevnik.bg/zelen/2018/09/28/3318002_podmianata_na_vsichki_pechki_na_tvurdo_gorivo_moje_da/", "text": "На отоплението на битово гориво се дължат 85% от фините прахови частици (фчп10), които са основният замърсител на въздуха в България. Около 54% от българите се отопляват именно на печки на дърва или въглища, като между 5% и 21% от тях са бенефициенти по социалните програми за отопление през зимата. Това се казва в национална програма на Световната банка за подобряване на качеството на атмосферния въздух в България за периода 2018-2024 г. Основното задължение пред България е отоплителните уреди, които не отговарят на изискванията, да бъдат извадени от употреба в периода 2020-2024 г. Това ще струва около 47 млн. лева на година, но ще намали нивата на фчп със 78%. Програмата е била представена вчера от заместник министър-председателят Валери Симеонов, министърът на околната среда и водите Нено Димов, постоянният представител на Световната банка Фабрицио Дзарконе, кметът на София Йорданка Фандъкова. През април 2017 г.  Съдът на Европейския съюз осъди България , по дело, заведено от Европейската комисия, заради сериозното замърсяване на въздуха в страната, заради систематичното превишаване на допустимите норми за замърсяване с фини прахови частици и заради липсата на мерки за овладяване на проблема.. В документа се посочва, че отсъствието на стандарти за качество на горивата за битово отопление позволява на пазара да се доставят и купуват от домакинствата нискокачествени въглища и пелети. Световната банка е посочила и основните алтернативни варианти за отопление, с които могат да бъдат заместени печките - свързване към газопреносната мрежа, свързване към централно парно отопление, отопление на електричество или подмяна с печка или котел, които отговарят на стандартите за екодизайн. Предлага се и в промяна в Закона за чистотата на атмосферния въздух, която да даде повече възможности на общините да въвеждат зони с ниски емисии. За създаването на такива зони са необходими около 2 години, се казва още в програмата. В нея се посочва, че в периода 2011 - 2016 г. във всички 28 общини в България, които са бенефициенти по оперативна програмата \"Околна среда\", само два от пунктовете за мониторинг са на нормата от максимум 35 допустими превишения на година на средноденонощната норма за фини прахови частици. Средните превишения на година в останалите 37 пункта за мониторинг варират от 1.04 до 4.70 пъти над максималната допустима стойност, като средната стойност е 2.39.", "date": "2018.09.28", "title": "Подмяната на всички печки на твърдо гориво може да струва на България 188 млн. лева"}
{"url": "https://www.dnevnik.bg/kultura/2018/09/28/3317915_otkus_ot_rusko-turskite_voini_15691878_g_na_aleksandur/", "text": "Александър Стоянов за \"сблъсъка на титаните\" в \"Руско-турските войни (1569–1878 г.)\"! Нова гледна точка за войните между две от най-значимите държави в модерната история в мащабния труд на автора на \"Османската експанзия 1453-1683 г.\" Сто и четиридесет години след края на Руско-турската война от 1877-1878 г. темата за противопоставянето на двете империи – Руска и Османска, продължава да заема централно място в съзнанието на българите. И докато войните между Русия и Османската империя през XIX в. са сравнително добре познати на читателите в България, зараждането на това противоборство продължава да стои встрани от основния фокус на историческите изследвания. \"Руско-турските войни (1569–1878 г.)\" от Александър Стоянов е издание, което се превръща в една от първите стъпки в процеса по осъвременяване и обогатяване на българската историография през XXI в., посветена на 11-те конфликта, разгърнати в продължение на 310 години. Базирайки се на монографии, студии, статии, авторът на \"Османската експанзия 1453-1683 г.\" проследява в 504 страници чисто хронологично конфликтите, но и се старае да внесе яснота в процесите на пре¬структуриране, реформиране и развитие на въоръжените сили на двете империи. \"Руско-турските войни (1569–1878 г.)\" залага на съпоставките между последователните войни и пренебрегва всички табута и митовете около мястото на българите в Руско-турските войни. Макар от днешна гледна точка крайният победител в това противопоставяне да изглежда ясен, не така са виждали нещата съвременниците на тези войни, за които изходът, макар между привидно ясни играчи, никога не е бил предначертан. Премиерата на книгата ще се състои на 10 октомври от 18:30 ч. в Национална библиотека \"Св. Св. Кирил и Методий\". Очакваме ви! Д-р Александър Стоянов е автор на пет публикувани монографии и десетки статии, посветени на различни военноисторически проблеми. Завършил е Лайденския университет в Нидерландия и е преподавал в Нов български университет. Създател и главен редактор на списание \"Военна история\" и съосновател на журнала \"De Re Militari\". Из \"Руско-турските войни (1569–1878 г.)\" от Александър Стоянов І глава ИГРАЧИТЕ И ИГРАЛНАТА ДЪСКА Преди да се вкопчат в ожесточено единоборство, Османската им¬перия и Московското царство извървяват сходен път на развитие, който обуславя тяхната история в периода до 1568 г. И двете държави се издигат като обединителен център на няколко по-малки държавни образувания, населяващи раздробения от монголските на-шествия ареал на една по-стара средновековна монархия. В случая с османците това е Румският султанат, а в руския – Киевското княже¬ство и наследилата го система от държави наследници, подчинена от татарите в края на XIII в. По същия начин, по който османските турци завземат останалите анадолски бейлици , за да се издигнат като един¬ствена регионална сила, московските князе анексират една след друга останалите руски държави, разположени западно от река Волга и се¬верно от река Дон. Както завземането на Константинопол легитимира претенциите на Мехмед II за върховенство на Балканите и в Мала Азия, така и превземането на Новгород (1478 г.) превръща Москва в единен политически център на руските земи. Проблемите във военно отношение, пред които се изправят двете монархии, също са сходни. С оглед на преките си противници, и Османската империя, и Московското царство са принудени да разработят една определена двойственост в постановката на своите полеви армии. От една страна, за преодоляване на противниците на запад, двете държави използват силни пехотни формирования, подкрепени с артилерия, докато при кампаниите на изток – употребата на кавале¬рия остава по-удачният способ за постигане на успехи. Допълнително сходство може да се открие по отношение на приобщаването на степните общества, населяващи Северното Черноморие. И Москва, и Истанбул се стремят да контролират и ограничат военно-политическите претенции на местното население – състоящо се основно от татари и казаци. За целта и двете монархии разработват сходни методи като: настаняване на постоянни гарнизони; строеж на укрепителни линии; засилване правомощията на местните управници и налагане на система на патронаж спрямо местните военни и политически лиде¬ри. Въпреки сериозните усилия двете държави ще похабят повече от два века преди целите им да бъдат повече или по-малко осъществени. Причината за това се корени както в техническите и административни ограничения на централизиращите се ранномодерни държави, така и в изключително упоритата активна и пасивна съпротива, оказвана от местното население, което брани със зъби и нокти своята политическа, военна и икономическа независимост. Зенитът на Полумесеца Възходът на Османската империя започва през 1300 г., когато вторият поред владетел на малкия анадолски бейлик – Осман I Гази (1299–1324 г.) , започва да разширява земите си, атакувайки владенията на отслабващата Византийска империя, раздирана от граждански войни и от деградиращата система на пограничните теми, сериозно отслабе¬ни от политиката на Михаил VIII Палеолог (1259–1282 г.). Мечтата на ромеите да възстановят своите владения на Балканите изцежда техните ресурси и василевсите са принудени да изтеглят войски от Мала Азия, за да запълнят пробойните в Европа. Роля в този процес има и България – само в рамките на една година (1278 г.) българският цар Ивайло унищожава цели две византийски армии – сериозен удар за и без това изтощените ресурси на Византия. Макар да постигат окон¬чателен успех срещу България, ромейските сили са допълнително из¬тощени след войните със Сърбия и при отбиване на атаките на Неаполитанското кралство. Проблемите с Каталонската дружина на Рожедьо Флор в началото на XIV в. само задълбочават кризата, давайки златен шанс на Осман. Той и синът му Орхан (1324–1362 г.) успяват да завземат всички византийски територии във Витиния, включително крепостите Бурса и Никея, които бързо се превръщат в опорни точки на османския контрол. Поредица от победи срещу бейлиците Кареси, Айдън и Гермиян водят до разширяване на османската държава. Истинският пробив обаче идва през 1356 г., когато византийците преда¬ват на османците крепостите Галиполи и Цимпе в замяна на оказаната военна подкрепа в хода на поредната гражданска война между Йоан Кантакузин (1347–1354 г.) и Йоан Палеолог (1341–1391 г.). Възползвайки се от новопридобитото предмостие на Балканите, османците, водени от Мурад (1362–1389 г.) и неговите близки помощници Лала Шахин паша и Евренос бей, бързо разширяват контрола си в Тракия. Одрин пада през 1362 г., а заедно с него и околните византийски кре¬пости. Походът (1364–1366 г.) на Амадео VI Савойски (1343–1383г.) дава временна отсрочка, която е пропиляна от балканските народи, вкопчени в собствените си противоборства. Междувременно Лала Шахин и Евренос продължават експанзията си в Тракия и успяват да разгромят единствената сериозна опозиция срещу османските сили – войските на братята Вълкашин и Углеша Мрнявчевич, които са раз¬громени при Черномен през 1371 г. Пет години по-късно поредната гражданска война във Византия води до купуване на услугите на Мурад – Галиполи и Цимпе са върна¬ти на османците, с което те окончателно се установяват на Балканите. Следващите 30 години представляват почти постоянен низ от осман¬ски победи. През 1382 г. Мурад слага ръка върху Тракия и Софийското поле, следват Македония и Тесалия. През 1387 г. при Плочник босненско-сръбската армия, подкрепена и от български части, нанася първото голямо поражение на султанските войски. През 1389 г. обаче в битката при Косово поле не се излъчва реален победител, но се вижда, че дори смъртта на Мурад не е достатъчна, за да прекърши османския устрем. През 1393 г. османците завземат Търновското царство. Две години по-късно Добруджанското деспотство споделя съдбата му. През 1396 г., Баязид (1389–1402 г.) разбива кръстоносната армия на унгарския крал Сигизмунд (1387–1437 г.) при Никопол и утвърждава сюзеренитета си над Видинското царство и Влашко. До паметната битка при Анкара изглежда, че нищо не е в състояние да възпре Полумесеца. Тогава на преден план излиза Тамерлан (известен и като Тимур), ловко привлечен от византийската дипломация с обещание за богата плячка. Монголски¬те сили проникват в Мала Азия и разгромяват османската армия при Анкара. Всички анадолски васали на Баязид го предават. Парадоксал¬но, най-верни му остават частите, събрани на Балканите, в това число и сръбският контингент от тежка конница. Тамерлан отвежда султана в клетка, а немалка част от османските завоевания са загубени – върнати на предишните им собственици. Следва десетилетие на граждански войни между тримата сино¬ве на Баязид – Сюлейман, Муса и Мехмед. В крайна сметка Мехмед Челеби (1413–1421 г.) излиза победител и се заема да омиротвори и възстанови своята държава. В резултат на далновидната му политика неговият наследник Мурад II (1421–1444 г.; 1446–1451 г.) успява да преодолее всички негативни последици от катастрофата при Ан¬кара и дори да премине в контранастъпление на Балканите и в Мала Азия. Когато Мурад II умира през 1451 г., неговият син Мехмед II Фа¬тих (1444–1446 г.; 1451–1481 г.) наследява една укрепнала и богата държава, разполагаща с модернизирана армия и готова за следващия етап от своята експанзия. Завоеванията не закъсняват.7 През 1453 г. Мехмед превзема Константинопол и го превръща в своята нова им¬перска столица. Следват поредица от бързи успехи срещу остатъците от Византия – държавиците на Палеолозите и Комнините в Пелопонес и Трапезунд, както и срещу Генуа, чиито колонии в Черно море биват подчинени една след друга. Мехмед не забравя и Западните Балкани. Сърбия е покорена през 1459 г., последвана от Босна четири години по-късно. Единствено упоритата съпротива на Скендербег в Албания и на Дракула във Влашко оставя горчив вкус в устата на Завоевате¬ля. До смъртта си през 1481 г. Мехмед II подчинява почти цяла Мала Азия, по-голямата част от Егейските острови и Балканите и налага върховенството на Османската империя над Кримското ханство – ход, който ще има сериозно влияние върху събитията, които ще бъдат разгледани в настоящата книга. След вихрената експанзия от времето на Мехмед Османската империя се нуждае от време за консолидиране и възстановяване на силите. Тези ценни активи са натрупани в хода на управлението на Баязид II (1481–1512 г.), който съумява да се справи с гражданската война, започната от брат му Джем, както и да отблъсне туркменската племенна конфедерация Ак-Коюнлу, чиято империя в Месопотамия и Армения е сериозно предизвикателство за османските интереси в Западна Мала Азия. Баязид успява там, където Мехмед II се прова¬ля – Албания е окончателно подчинена, Влашко е поставено под трай¬на зависимост, а молдовските крепости в делтата на реките Дунав и Днестър са заети от османски гарнизони. Без да постигне някакви ко-лосални териториални придобивки, Баязид II циментира османската хегемония както на Балканите, така и в Черно море. Смъртта на предпазливия Баязид II е сигнал за нов, агресивен етап в османската външна политика. Образованият, безскрупулен и без¬крайно амбициозен Селим I (1512–1520 г.) бърза да се разправи със семейството си, за да си спести възможна гражданска война. След това той потегля с армиите си на изток, където две империи се надигат срещу османците – старото владение на Мамелюците в Сирия и Египет и новата монархия на Сафавидите в Иран и Ирак. Селим разбива персите при Чалдъран (1514 г.), след което насочва силите си към Египет. Мамелюците са разгромени в две последователни битки – при Мардж ал Дабик в Сирия (1516 г.) и при Ридания край Кайро (1517 г.). За на¬следника на Селим – Сюлейман Законодателя (наричан и Великолепни, 1520–1566 г.), остава само да потуши бунта на последните египетски мамелюци (1522 г.), след което историята се превръща в пасивен наблюдател на новата вълна от османски завоевания. Сюлейман, подобно на своя прадядо Мехмед, почти не изпуска година без да организира грандиозен поход отвъд границите на своята империя. Между 80 000 и 100 000 войници кръстосват Балканите и Близкия изток, завоювайки нови земи. Белград е завзет през 1521 г., отваряйки пътя към Унгария, която пада на свой ред през 1526 г., след като Сюлейман побеждава Лайош II (1516–1526 г.) в битката при Мохач. Междувременно осман¬ците превземат о. Родос и прогонват рицарите хоспиталиери, които след известно странстване се установяват на о. Малта, където орденът им съществува и до днес. След успехите на запад Сюлейман отправя взор към Азия. Азербайджан и Ирак са завладени, заедно с Армения и части от Грузия. Османските сили превземат и Йемен, Еритрея и части от Сомалия. В Африка Алжир признава върховенството на Портата, а след упорита борба срещу хоспиталиери и испанци Либия също е при¬съединена към владенията на султана. Именно в годините на големите успехи, започват да личат и пределите на османската мощ. Виена на два пъти остава извън възможно¬стите на Сюлейман, а битката за Унгария се проточва чак до 1547 г., когато между османци и Хабсбурги най-сетне е постигнат временен компромис. Походите във вътрешността на Иран са пълен провал, а операциите срещу португалците в Червено море и Индийския океан приличат по-скоро на пасивна отбрана, отколкото на активно поемане на инициативата. Макар и да постигат значително предимство по море в Средиземноморието, османските сили сякаш са достигнали предела на възможностите си и флотът на султана се задоволява основно да разграбва вражеските пристанища, а не да ги завладява. Когато Сюлейман умира през 1566 г., неговите сили са претърпе¬ли поражение под стените на Ла Валета в Малта, но въпреки това империята му е една от най-великите държави в света. Единствен ре¬ален неин съперник се явява Хабсбургската монархия, властваща над Испания, Австрия, половин Италия, Бенелюкса и отвъдморските земи на Новия свят. Макар неговият наследник Селим II (1566–1574 г.) да не блести нито с особен интелект, нито със значителни качества като монарх, опитният велик везир Мехмед Соколович стиска здраво юз¬дите на властта и продължава да крепи наследството на Сюлейман. Именно в контекста на неговото управление като велик везир Осман¬ската империя за първи път ще се изправи срещу най-новата велика сила в Европа – Московското царство.", "date": "2018.09.28", "title": "Откъс от \"Руско-турските войни (1569–1878 г.)\" на Александър Стоянов"}
{"url": "https://www.dnevnik.bg/biznes/2018/09/28/3318033_bezkontaktnite_plashtaniia_s_mastercard_i_maestro_shte/", "text": "Безконтактните плащания с Mastercard и Maestro в България ще бъдат повишени от 25 на 50 лева. Така притежателите на този тип дебитни карти ще могат да плащат стоки или услуги без да е необходимо да въвеждат ПИН код за транзакции до 50 лв. Това съобщиха от екипа на Mastercard. По-високият лимит за безконтактни плащания ще влезе в сила от 1 април 2019 г., като целта е картодържателите да бъдат улеснени максимално при пазаруване. През 2017 г. малко повече от половината потребители с безконтактни карти в България са се възползвали от възможността да платят, без да въвеждат ПИН код, което е увеличение с 22% за една година. Методът на безконтактни плащания в България най-често се използва в супермаркети и хипермаркети (77%), в търговските вериги (68%), в бензиностанциите (41%) и в ресторанти/кафенета/заведения за бързо хранене (21%). Според проучване на Mastercard средната стойност на една транзакция в страната е 58 лв., което прави новият лимит от 50 лв. по-добре адаптиран към актуалните финансови потребности на потребителите. В сравнение с останалите европейски държави, текущата граница на транзакции без ПИН в България е една от най-ниските.", "date": "2018.09.28", "title": "Безконтактните плащания с Mastercard и Maestro ще бъдат повишени до 50 лв."}
{"url": "https://www.dnevnik.bg/sviat/2018/09/28/3318019_velikobritaniia_e_identificirala_treti_ruski_agent/", "text": "Трети офицер от руското военно разузнаване, извършвал разузнавателна мисия преди отравянето на бившия руски шпионин  Сергей Скрипал , е идентифициран от британската полиция за борба с тероризма и службите за сигурност, пише в. \"Дейли телеграф\". Смята се, че агентът на руското Главно разузнавателно управление (ГРУ) е посетил английския град Солсбъри, за да помогне за планиране на нападението, преди двама негови колеги да внесат нервнопаралитично вещество във Великобритания, посочва изданието. Това е поредното разкритие във връзка с шокиращото нападение с неврнопаралитичния агент от групата \"новичок\", за което се смята, че е подбудено от Русия, отбелязва британският в. \"Дейли мирър\". Атаката непреднамерено доведе до смъртта на британката  Доун Стърджис  и причини здравословни проблеми на приятеля ѝ Чарли Роули. По-рано тази седмица беше разкрито, че заподозреният, идентифициран първоначално като  Руслан Боширов , всъщност е високопоставен агент на име Анатолий Чепига, награждаван от руския президент Владимир Путин. Според \"Дейли мирър\" британската полиция и контраразузнаване може да започнат разследване на евентуални предишни убийства, които може да са свързани с Чепига и неговия съучастник Александър Петров. Предполага се, че тези мъже може да са осъществявали удари срещу мишени в различни части на света по поръчка на режима на Путин. Проучва се дали двамата са извършвали убийства в Украйна, Грузия и руската република Чечения. Източници от британското военно разузнаване, цитирани от вестника, смятат, че Чепига и неговият съучастник, известен като Александър Петров, са убийци от ГРУ, обучени в \"отстраняване\" на политически и военни противници на руския режим. Установено беше, че двамата са посетили Солсбъри с деня, когато Скрипал и дъщеря му Юлия са били отровени с Новичок през март, припомня \"Дейли мирър\".", "date": "2018.09.28", "title": "Великобритания е идентифицирала трети руски агент, участвал в случая \"Скрипал\""}
{"url": "https://www.dnevnik.bg/biznes/2018/09/28/3318006_prez_avgust_bulgarite_sa_putuvali_v_chujbina_poveche/", "text": "Българите са увеличили пътуванията си в сравнение с миналата година, показват данните на Националния статистически институт. През август, когато най-много хора ползват летния си отпуск, пътуванията са общо 736.7 хил., или с 8.3% над регистрираните през август 2017 г. Най-голям ръст има на пътуванията към Турция - с 35%, Германия - с 13.9%, Франция - с 11.1%, Румъния - с 10.7%, Австрия - с 10.1%. Същевременно намаляват пътуванията към САЩ - с 13%, Украйна - с 12.9%, Израел - с 3.3%.  През месеца с 18.8% растат пътуванията със служебна цел, тези с цел почивка и екскурзия - с 9.6%, и с други цели - с 4%. Най-голям относителен дял от общия брой пътувания на български граждани в чужбина през август 2018 г. формират пътуванията с цел почивка и екскурзия - 43.4%, следвани от пътуванията с други цели (гостуване, обучение, посещение на културни и спортни мероприятия) - 42.9%, и пътуванията със служебна цел - 13.7%  През август посещенията на чужденци в България са 2.2 млн., или с 5.4% повече в сравнение със същия месец на предходната година. Транзитните преминавания през страната са 26.2% (586.1 хил.) от всички посещения на чужденци в България. Делът на гражданите на ЕС остава най-висок - 62.3%, или с 5.3% повече в сравнение със същия месец на предходната година. Увеличават се посещенията на граждани от Словакия - с 25%, Холандия - с 21.5%, Франция - с 19.3%, Обединеното кралство - със 17.1%, Румъния - с 13.9%, Белгия - с 6.9%, Германия - с 4.4%, и други. Намаляват посещенията на граждани от Полша - с 10.9%, Италия - с 6.3%, Австрия - с 5.9%, и други.  Увеличават се и посещенията на граждани от групата \"Други европейски страни\" 1  - с 6.2%, като най-голям е ръстът на посещенията на граждани от Украйна - с 33.2%. През август 2018 г. преобладава делът на посещенията с цел почивка и екскурзия - 54.7%, следвани от посещенията с други цели - 38.0%, и със служебна цел - 7.3%. ", "date": "2018.09.28", "title": "През август българите са пътували в чужбина повече от миналата година"}
{"url": "https://www.dnevnik.bg/biznes/2018/09/28/3318049_energiiniiat_regulator_odobri_po-visokata_cena_na_gaza/", "text": "Комисията за енергийно и водно регулиране реши да увеличи цената на природния газ от 1 октомври. Тя е с 13.89% по-висока от настоящата и ще важи до края на годината. Към момента на пазара на природен газ в България не са налице фактически предпоставки за формиране на конкурентна среда и комисията регулира цената на природния газ за крайните снабдители и за клиентите, присъединени към газопреносната мрежа, като се произнася с отделни ценови решения за всяко тримесечие на годината, се посочва в решението, публикувано на сайта на институцията. В близките дни представители на \"Булгаргаз\" и държавата ще започнат разговори с \"Газпром\" по доставната цена на синьото гориво. Възможност за това даде споразумение на руския гигант с Европейската комисия от май, според което руският газов гигант се съгласи да преразгледа пазарните си политики, прилагани спрямо осем държави от Централна и Източна Европа, сред които и България.  При утвърждаването на цената регулаторът отчита условията по действащия договор между \"Булгаргаз\" ЕАД и \"Газпром Експорт\" и прилага изцяло залегналата в него методика, съгласно която се вземат предвид промените на цената на петрола и на алтернативните на природния газ горива на световните пазари през последните 9 месеца, калоричността на природния газ, както и измененията в курса на щатския долар спрямо лева. Правомощията на регулатора са единствено да установи дали заявлението на обществения доставчик \"Булгаргаз\" ЕАД отговаря на изискванията на наредбата за определяне цените на природния газ и на договора за доставка между двете дружества, мотивира решението си комисията. Така през четвъртото тримесечие \"Булгаргаз\" ще продава суровината на снабдители и клиенти за 456.65 лв. за 1000 куб.м. В следващите дни се очаква регулаторът да вземе решение и с колко се повишава цената на парното и топлата вода, която също ще е в сила от 1 октомври. При проведените обсъждани досега се разбра, че поскъпването за различните топлофикационни дружества ще е между 3 и 9%, за София - с около 8%.", "date": "2018.09.28", "title": "Енергийният регулатор одобри по-високата цена на газа от 1 октомври"}
{"url": "https://www.dnevnik.bg/detski_dnevnik/2018/09/28/3318093_ei_diadopich_-_pol_makkartni_izdava_detska_knijka/", "text": "Британският музикант Пол Маккартни ще издаде първата си детска книжка, озаглавена \"Ей, Дядопич!\", догодина. \"Имам осмина внуци, всичките са чудесни и един ден един от тях ми каза \"Ей, Дядопич!\". Питах \"Какво\", казах си, че това всъщност ми харесва, и оттогава насам ме знаят като \"Дядопич\". Помислих, че всъщност е готина идея за книга, написах няколко истории, говорих с издателите и те също ги харесаха\", разказва 76-годишният Маккартни. В книжката се разказва за дядо с четирима внуци, които нарича айляци и води на магически приключения. Исках да напиша нещо, което дядовците навсякъде да могат да четат на внуците си преди лягане, обяснява музикантът. \"Ей, Дядопич!\" ще излезе през септември 2019 г. с твърди корици, издават я \"Рандъм хаус\" в САЩ и \"Пъфин\" (детският отдел на \"Пенгуин букс\") във Великобритания. Илюстрациите са на Катрин Дърст.", "date": "2018.09.28", "title": "\"Ей, Дядопич!\" - Пол Маккартни издава детска книжка"}
{"url": "https://www.dnevnik.bg/razvlechenie/2018/09/28/3318095_kitaristut_na_djenezis_idva_za_koncert_v_sofiia/", "text": "Китаристът на британската рок група \"Дженезис\" Стив Хакет ще изнесе концерт в България догодина, съобщиха организаторите от \"София мюзик ентерпраисис\". Изявата му ще е в София на 31 май. Той е избрал зала 1 на НДК за своя концерт. В началото на 2019 г. на пазара трябва да излезе новият солов албум на Хакет. Тогава започва и голямото му турне Genesis Revisited 2019. По време на концерта ще звучат както едни от най-големите хитове на \"Дженезис\", така и песни от соловите албуми на музиканта. Билетите за събитието ще струват от 50 до 100 лв., като продажбата им започва от днес. Те могат да бъдат купени в мрежата на \"Ивентим\", както и онлайн на  www.eventim.bg .", "date": "2018.09.28", "title": "Китаристът на \"Дженезис\" идва за концерт в София догодина"}
{"url": "https://www.dnevnik.bg/biznes/2018/09/28/3318091_zavodskite_ceni_poskupvat_poveche_za_mejdunarodniia/", "text": "Общият индекс на цените на производител през август нараства с 3.8% в сравнение със същия месец на 2017 година. Поскъпването се наблюдава както на вътрешния пазар, така и за износ. Увеличение на цените е регистрирано в преработващата промишленост - с 4.3%, при производството и разпределението на електрическа и топлоенергия и газ - с 3.3%, а в добивната промишленост е отчетено намаление с 1.9%, показват данните на Националния статистически институт. В преработващата промишленост по-съществен ръст на цените се наблюдава при: производството на дървен материал и изделия от него, без мебели - с 5.4%, производството на хартия, картон и изделия от хартия и картон - с 5.3%, и обработката на кожи и производството на изделия от обработени кожи без косъм - с 4.4%. Намаление на цените е регистрирано при производството, некласифицирано другаде - с 1.1%. В сравнение с юли цените спадат с 0.1%. По-ниски цени са регистрирани в добивната промишленост - с 2.6%, в преработващата промишленост - с 0.2%, а при производството и разпределението на електрическа и топлоенергия и газ е отчетено покачване на цените с 0.3%.  По-съществен спад на цените в преработващата промишленост се наблюдава при производството на основни метали - с 2.5%, а покачване е отчетено при: производството на превозни средства, без автомобили - с 1.1%, производството на хартия, картон и изделия от хартия и картон - с 0.8%, и печатната дейност и възпроизвеждането на записани носители - с 0.6%.", "date": "2018.09.28", "title": "Заводските цени поскъпват повече за международния пазар"}
{"url": "https://www.dnevnik.bg/bulgaria/2018/09/28/3318101_zapochva_onlain_dopitvane_za_predpochitanoto_chasovo/", "text": "Започва онлайн допитване за за предпочитаното часово време, съобщава БНТ. До 11 октомври граждани и организации може да заявят своите предпочитания на правителствения портал  www.euaffairs.government.bg . Получените резултати ще бъдат взети под внимание при оформяне на оформяне на позицията кой от двата варианта ще избере България, след като Европейската комисия реши смяната на времето да бъде отменена през 2019 г., а всяка държава сама да решава на лятно или на зимно часово време да остане. По-рано през деня вицепремиерът Томислав Дончев заяви в ефира на БНТ, че няма нужда от референдум по въпроса. \"Но едно представително проучване при всички случаи трябва да се проведе\" каза той и допълни, че по въпроса трябва да се произнесат и нужните специалисти. Дончев прогнозира, че мнозинството от българите предпочитат лятното часово време, което да не се сменя. Той не изключи последната смяна на времето да е през март 2019 г.", "date": "2018.09.28", "title": "Започва онлайн допитване за предпочитаното часово време"}
{"url": "https://www.dnevnik.bg/biznes/2018/09/28/3318104_unikredit_bulbank_prodade_nai-golemiia_za_pazara/", "text": "Компанията за изкупуване на задължения в България - Агенция за събиране на вземания ЕАД (АСВ), част от норвежката B2Holding ASA, сключи договор за придобиване на портфейл с необслужвани кредити с номинална стойност почти 250 млн. евро от най-голямата българска банка по активи - \"Уникредит Булбанк\". Очаква се сделката да приключи през oктомври, съобщава компанията. Това е най-големият портфейл с просрочени кредити, изкупуван някога в банковия сектор в страната. Пакетът включва необезпечени и обезпечени заеми на физически лица, малки и средни предприятия и корпоративни клиенти.  Това е третата сделка в България между АСВ и \"Уникредит Булбанк\" за последните две години. През януари 2017 г. АСВ придоби портфейл с необслужвани задължения на корпоративни клиенти на банката с номинал 93 млн. евро. По-късно същата година агенцията купи от банката и портфейл на стойност 84 млн. евро. Всички сделки са част от плана на италианската банка за продажба на нецелеви активи.  Преди девет месеца най-голямата сделка за портфейл необслужвани кредити бе на ОББ за 460 млн. лв. ", "date": "2018.09.28", "title": "\"Уникредит Булбанк\" продаде най-големия за пазара портфейл лоши кредити"}
{"url": "https://www.dnevnik.bg/evropa/2018/09/28/3318108_rumunskiiat_konstitucionen_sud_podkrepi_semeinite/", "text": "Румънският конституционен съд постанови, че гей двойките трябва да имат същите семейни права, като хетеросексуалните, предаде EurActiv. Решението идва малко повече от седмица преди референдума,  на който румънците ще гласуват , за да решат дали конституцията да бъде променена, за да се дефинира семейството като резултат от брак между мъж и жена. Според съда гей двойките имат същите права на личен и семеен живот, като хетеросексуалните и следователно трябва \"да се възползват в дългосрочен план от юридическото... признаване на техните права и задължения\". Референдумът, който ще се проведе на 6 и 7 октомври, ще бъде за това дали в конституцията да се посочва, че бракът е между мъж и жена, а не просто между \"съпрузи\", както е в момента. Според \"Амнести интернешънъл\" той нарушава човешките права и представлява хомофобска дискриминация. Социалдемократите в Европейския парламент заеха позиция срещу референдума, като заявиха, че подобни идеи на принадлежат към социалистическото семейство, с което разгневиха правителството на премиера социалист Виорика Дънчила. Решението на Конституционния съд бе по случай на румънско-американска двойка, която поиска властите да признаят брака й, регистриран в Белгия, така че американецът да може да се премести в Румъния със съпруга си. Конституционният съд основа позицията си  на решение на Съда на ЕС  от юни.", "date": "2018.09.28", "title": "Румънският конституционен съд подкрепи семейните права на гей двойките"}
{"url": "https://www.dnevnik.bg/sport/2018/09/28/3317961_nad_150_sustezateli_shte_uchastvat_v_ekstremno/", "text": "Над 150 участници се очаква да стартират в състезанието по планинско колоездене на Витоша. Надпреварата \"Велорали DRAG Черни връх 2018\" ще се проведе за 15-и път в събота. Стартът ще бъде даден в 9 ч. от Боянското ханче. Състезателите ще изкачат Черни връх, след което им предстои екстремно спускане с опасни участъци. Трасето е с дължина 38 км с обща положителна денивелация 3800 метра. Поради засиления интерес за първи година организаторите са предвидили дисциплина със съкратен маршрут. Тя е с дължина 16 км и ще включва изкачване до х. \"Момина скала\" и спускане през местността \"Копитото\". Начинаещите в планинското колоездене също могат да се включат в предизвикателството. За първи път ще има отделно класиране за най-бързо спускане по трасето.", "date": "2018.09.28", "title": "Над 150 състезатели ще участват в екстремно велорали на Витоша"}
{"url": "https://www.dnevnik.bg/evropa/2018/09/28/3318120_belgiia_shte_promeni_zakona_koito_nalaga_taksi_na/", "text": "Белгия ще промени закон, по чиято сила занапред трябваше да събира такси от журналистите, отразяващи срещите на Европейския съвет, съобщи Международната пресасоциация IPA, цитирана от БТА. Таксата бе въведена без предварително съгласуване и щеше да бъде налагана, за да се извършат проверките за сигурност на кореспондентите в Брюксел. Подобни проверки се извършват постоянно, но сега медиите са освободени от плащането на такса. Журналистическите дружества възразиха остро срещу промените, тъй като те щяха да създадат нужда медиите да плащат, за да вършат обичайната си работа. Първоначално се предвиждаше за двете годишни проверки в системите за сигурност журналистите да плащат общо 100 евро. Синдикатите отбелязаха, че биха пострадали най-много самонаетите журналисти без определен работодател, който би поел този разход. IPA и белгийските синдикати на журналистите днес настояват за допълнителна яснота за изискванията за преминаване на подобни проверки и за ясна процедура на обжалване на решения за отказ на акредитация. Съобщава се, че от догодина кореспондентите ще бъдат подлагани само на една проверка за сигурност годишно за отразяване на дейността на Европейския съвет. Досега проверките бяха поне два пъти годишно. За сравнение, НАТО и останалите институции на ЕС правят по една годишна проверка и издават допуск за 12 месеца на журналистите, без за това да се плаща от репортерите или редакциите.", "date": "2018.09.28", "title": "Белгия ще промени закона, който налага такси на журналистите, отразяващи срещи на ЕС"}
{"url": "https://www.dnevnik.bg/sviat/2018/09/28/3318151_oon_e_dalech_ot_suvurshena_no_e_nai-dobrata_nadejda_za/", "text": "Четири години след Втората световна война бившият британски министър-председател Уинстън Чърчил е бил помолен да разсъждава какво би предотвратило конфликта. Най-голямата грешка след Първата световна война, каза той, е, че Обществото на народите - международната организация, създадена през 1919 г. - не е получила достатъчно възможности за действие. Ако беше направено, \"това щеше да ни спаси\", казва той. Съвременната ООН, по-развита и всеобхватна организация от предшественичката си, оцеля почти четири пъти по-дълго от Обществото на народите. Но сега, когато общото ѝ събрание заседава в Ню Йорк, ООН, както и Обществото на народите, рискува да се справя все по-зле. Необходима е промяна, но малцина вярват, че такава ще има скоро или изобщо. Правените от десетилетия опити за реформиране на Съвета за сигурност на ООН, както и усилията на съвета по въпроси като Сирия, Южнокитайско море и човешките права като цяло са в задънена улица. Петте постоянни страни членки - Великобритания, Франция и САЩ, от една страна, и Русия и Китай, от друга, са във все по-остър конфликт. Други бързо развиващи се сили като  Индия и Бразилия  искат да станат постоянни членки, но, изглежда, пътната карта за това или е скромна, или изобщо няма такава. Петте постоянни страни членки нямат особен стимул да споделят властта си и никой не може да постигне съгласие на кои държави да бъде позволено да влязат в съвета. По-голямото общо събрание е просто една говорилня и както обикновено основните резултати от тазгодишната септемврийска сесия вероятно ще дойдат от двустранните срещи между лидерите в кулоарите, а не от заседателната зала. Общото събрание дава възможност да се чуе гласът на по-малките народи и групи, а резолюциите му могат да свършат полезна работа като създаването на международни органи на ООН или събития като Международния ден на жените. Но тези резолюции често са необвързващи и резултатът е, че тези, които са свързани със съществени въпроси като  конфликта в Украйна през 2014  г. неизбежно имат малък или никакъв реален ефект. Всичко това е много далеч от надеждите на основателите на ООН през 1946 г. Това не я прави безполезна. Специалният пратеник на ООН за Сирия Стафан де Мистура не е в състояние да спре конфликта - враждуващите страни и техните международни поддръжници просто направиха това невъзможно. Но той и неговият екип поддържат диалога жив, а това е ценно само по себе си. И наистина, единственото голямо постижение на ООН вероятно е това, че запази и изгради този  дух на международно сътрудничество  като нещо позитивно и заслужаващо усъвършенстване, дори ако често се проваля в практиката. Независимо от цялата тази \"реалполитика\" на ниво Съвет за сигурност повечето други органи на ООН продължават да прокарват определено интернационалистичен, либерален, хуманен, свързан с правата на жените и малцинствата дневен ред. Без ООН вероятно нямаше да ги има  Целите за устойчиво развитие , които най-малкото спомогнаха да се оформи виждането за глобалното намаляване на бедността. Същото може с увереност да се твърди за Парижкото споразумение за промените в климата. В действителност ООН не е една организация. Органи като Световната програма по прехрана, Световната здравна организация, УНИЦЕФ, Организацията по прехрана и земеделие и други, всяка от които има своите критици, заедно представляват гръбнака на  световните хуманитарни усилия , които дори неправителствената организация на Червения кръст. Без тях реакцията на бедствия като  епидемията от ебола  през 2014 г. или бежанската криза в Близкия изток и Европа би била доста по-трудна. Миротворческите мисии, ръководени от Отдела за мироопазващи операции, могат да бъдат осъществени само когато световните сили се споразумеят какво да предприемат. Някои мисии могат да бъдат безкрайни, а  миротворците - обвинявани в сексуални  и други престъпления в няколко държави. Но ООН може да претендира и за успехи, по-точно в наблюдаването на прехода от гражданска война към мир в страни като Мозамбик, Камбоджа, Гватемала и Таджикистан. Когато стане дума да се търси отговорност от по-силни държави, опитът на ООН е доста противоречив. Миналия месец Комитетът за премахване на расовата дискриминация оповести данни, че Пекин може би държи един милион етнически мюсюлмани уйгури в центрове за задържане в западната китайска провинция Синцзян. Китайски представители казаха, че тези твърдения \"не отговарят на фактите\". Пекин никога не е потвърждавал съществуването на такива центрове и обвинява за критиките на политиката си в Синцзян \"антикитайските сили\". Друга група разследващи от ООН призоваха длъжностни лица от Мианмар да бъдат изправени пред съд за геноцид заради кампанията им срещу мюсюлманското малцинство рохинги. Други органи на ООН като Съвета за човешките права не са били толкова праволинейни, често доминирани от страни като Китай, Иран и Пакистан, самите те обвинявани за нарушения.  САЩ преустановиха тази година участието си в Съвета , твърдейки че той е предубеден към Израел и избягва да разследва страни като Иран, Северна Корея и Сирия. А стигне ли се до произнасяне по международни актове на военна агресия, една от основните задачи и на ООН, и на Обществото на народите, ООН отново е неефективна. Решението на американския президент Джордж У. Буш и на британския премиер Тони Блеър да я заобиколят в навечерието на интервенцията в Ирак нанесе несъмнен и в ретроспектива накърняващ авторитета ѝ удар. Русия не изпита ни най-малки или дори никакви последствия от страна на ООН за  анексията на Крим , нито заради последвалата продължителна война в Украйна. Китай беше порицан от Съда на ООН за прекомерните си претенции в Южнокитайско море, но това не забави на неуморното му строителство и военната му експанзия в региона. Онези, които са начело на ООН, поддържат труден баланс. При встъпването си в длъжност сегашният генерален секретар на ООН Антониу Гутериш говореше за нуждата от радикална реформа, но също така обеща да остави \"контрола на страните членки\". Този език явно цели да успокои националните правителства, но е умишлено неясен - дали има предвид малките страни, които преобладават в общото събрание, или световните сили в Съвета за сигурност. Вероятно трябва да се стигне до още една катастрофа с мащабите на война за предприемане на ефективна институционална реформа. Но засега най-важната роля на ООН продължава да е да принуди най-силните страни в света да водят постоянен диалог по въпросите от глобално значение. Трябва да сме доволни, че я имаме. Днес тя не би могла да бъде създадена. /БТА", "date": "2018.09.28", "title": "ООН е далеч от съвършена, но е най-добрата надежда за света"}
{"url": "https://www.dnevnik.bg/sviat/2018/09/28/3318177_sasht_se_gotviat_za_nova_bezkraina_voina_tozi_put_v/", "text": "След Афганистан, където американската армия е от 17 години, Съединените щати се подготвят за нова безкрайна война, този път в Сирия - правителството на Тръмп обяви тази седмица, че САЩ ще останат на сирийска територия, докато Иран не си тръгне оттам. \"Няма да си тръгнем, докато иранските сили продължават да са извън границите на Иран, като това включва съюзниците на Иран и въоръжените милиции\", заяви в понеделник пред журналисти съветникът по националната сигурност на Белия дом Джон Болтън. Това не е първият път, когато американски служител намеква за дълготрайно американско присъствие на сирийска земя, където Вашингтон разположи около 2000 войници в рамките на международната борба срещу групировката \"Ислямска държава\" (ИД). През януари Пентагонът съобщи, че САЩ ще запазят военното си присъствие в Сирия, \"колкото време е необходимо\", за да предотвратят евентуално завръщане на ИД. През юни министърът на отбраната Джим Матис предупреди съюзниците на САЩ, че напускането на Сирия преди края на сраженията срещу ИД би било \"стратегическа грешка\". Това обаче е първият път, когато изтеглянето на американските сили е обвързано пряко с присъствието на ирански и проирански войници в Сирия. Това променя най-вече характера на интервенцията в Сирия, която бе правно обоснована от борбата срещу джихадистите след няколкото кървави атентати в Европа - вече не става дума за война срещу ИД, а за непряка война срещу Иран. Запитан за думите на Болтън, Матис увери, че американската политика в Сирия не се е променила. \"Ние сме в Сирия, за да победим \"Ислямска държава\", заяви за пореден път Матис и добави, че ситуацията там е сложна. \"Има стотици тънкости и нюанси. Аз най-добре мога да потвърдя това.\" \"Вечна война\" Перспективата за подобна безкрайна война тревожи Франция. \"Отговорност на Башар ал Асад, а също и на тези, които го подкрепят, е да намерят политическо решение. В противен случай има риск войната в Сирия да няма край\", каза френският външен министър Жан-Ив льо Дриан. \"В настоящия момент армиите на пет държави се намират в Сирия и неотдавнашните инциденти показват, че има реален риск от регионална война\", отбеляза още Льо Дриан. Това стратегическо развитие е опасно не само с риска от разногласия в предвожданата от САЩ антиджихадистка коалиция, която извършва съвместни операции в Северна Сирия със Сирийските демократични сили (обединение на кюрдски и арабски бойци), твърди Андрю Парасилити от мозъчния тръст \"Ранд корпорейшън\". \"И като кандидат, и като президент Тръмп заяви, че войната в Ирак е била грешка и че иска да изтегли американските войници от Сирия\", припомня експертът по въпросите на националната сигурност. \"Сега обаче американската политика е да се стои в Сирия, докато Иран е там, а няма признаци, че Иран бърза да се изтегли. По тази причина има риск от ескалация и инциденти с руската армия, както видяхме, че се случи миналата седмица с Израел\", посочва Парасилити. На 17 септември сирийската армия свали летящ близо до бреговете на Сирия самолет на руските си съюзници с 15 души на борда. Москва първоначално хвърли вината върху Израел, преди да заговори за \"трагични инцидентни обстоятелства\". Сирийската противовъздушна отбрана откри огън, за да неутрализира израелски ракети, изстреляни по посока на склад с боеприпаси в провинция Латакия, бастион на президента Башар ал Асад в Северозападна Сирия.", "date": "2018.09.28", "title": "САЩ се готвят за нова безкрайна война, този път в Сирия"}
{"url": "https://www.dnevnik.bg/bulgaria/2018/09/28/3318204_belarusko_drujestvo_e_edinstveniiat_kandidat_da/", "text": "Беларуското дружество \"Авиоремонтен завод 558\" е единственият кандидат да ремонтира самолетите СУ-25 на българската армия. Това заяви вицепремиерът и министър на отбраната Красимир Каракачанов в Народното събрание. Той уточни, че до 12 октомври ресорната комисия трябва да реши дали да приеме офертата на компанията. Миналия месец министерството пусна обществена поръчка за ремонта на бомбардировачите. От нея не се разбира колко от тях ще бъдат ремонтирани, но се уточнява, че са планирани  малко над 40 млн. лв., за да се осигури летателната им годност.  При обявяването на обществената поръчка Каракачанов уточни, че България има 14 бомбардировача СУ-25, но от тях летят само четири. Удължаването на ресурса на самолетите трябвало да се извърши от оригиналния конструктор – руската \"Компания Сухой\", или на базата на негово заключение. Проучването на министерството установило, че освен беларуското дружество само още едно е можело да извърши ремонта. Това е \"Обединена авиостроителна корпорация\" - ПАО ОАК, от Русия. Покана да участват в обществената поръчка е изпратена и до двете компании, но само беларуската е подала оферта. На въпрос защо държавният военнопромишлен комплекс \"Авионамс\" не е бил поканен да участва в търга Каракачанов отговори, че в момента дружеството няма възможност да извърши подобни ремонти. \"За такива ремонти трябва лиценз, а \"Авионамс\" го няма. Получаването му може да отнеме 2-3 години, а ние не може да чакаме. Това не е жигула, която може да я дадеш на всеки един сервиз във всяко едно село. Това е авиационна техника\", каза още вицепремиерът и уточни, че за последно дружеството е извършило ремонт на СУ-25 през 2001 г. Той припомни, че в понеделник в 12 ч. изтича крайният срок за офертите и предложенията за новите бойни самолети и след това предстои назначаване на комисия.", "date": "2018.09.28", "title": "Беларуско дружество е единственият кандидат да ремонтира българските СУ-25"}
{"url": "https://www.dnevnik.bg/politika/2018/09/28/3318137_gerb_i_bsp_si_razmeniha_obvineniia_che_sa_ograbili/", "text": "В традиционните петъчни декларации в парламента ГЕРБ и БСП си размениха обвинения, че са ограбили народа. От парламентарната трибуна левицата поиска единение за промяна на системата, а управляващите увериха, че тя е променена в последните десет години, когато на власт е Бойко Борисов. Първа говори лидерът на БСП Корнелия Нинова, която обяви новата здравна реформа за здравен геноцид, изрази притеснения, че 1.5 млн. възрастни хора у нас живеят под прага на бедността, и прогнозира ценови шок заради поскъпването на природния газ. Тя отново говори за паралелната държава, за кандидата за купувач на ЧЕЗ Гинка Върбакова, зад която седели други лица, както и за концесията на летище София, която БСП щяла да разтрогне, ако народът й даде доверие. \"Този модел на разграбване на държавата трябва да се смени. Вече не е въпросът една партия да стане, а друга да седне във властта. Да сменим модела! Да мислим преди всичко за България. Да търсим единение за промяна, което минава през промяна на управляващото мнозинство\", призова Корнелия Нинова. В отговор декларация прочете депутатът от ГЕРБ Спас Гърневски, който обяви поведението на БСП за наглост и каза, че от трибуната се леела отрова. Той изброи примери от близкото минало, сред които как народът бил ограбен чрез външнотърговски дружества, как в БСП имало олигарси като Бенчо Бенчев, как са фалирали банките през 90-те години. \"Отивате при народа и ще правите промяна на системата. Че вие сте сценаристи и режисьори на системата. Вас трябва да смените\", обърна се Гърневски към БСП. Той обяви, че ГЕРБ вече е променила системата, и изброи успехи на управлението като икономически ръст, по-високи заплати и пенсии и др. Накрая прогнозира, че когато бъде успешно изпълнена управленската програма на кабинета, БСП вече няма да я има. И отправи призив към социалистите да ходят на работа в парламента с думите: \"Сядайте си на задните части и работете за народа.\"", "date": "2018.09.28", "title": "ГЕРБ и БСП си размениха обвинения, че са ограбили народа"}
{"url": "https://www.dnevnik.bg/razvlechenie/2018/09/28/3318216_pet_premierni_bulgarski_filma_shte_predstavi/", "text": "Седемнадесет пълнометражни и 21 късометражни филма ще участват в тазгодишното издание на Фестивала на българския игрален филм \"Златна роза\", който бе открит снощи с филма на македонския режисьор Гьорче Ставрески \"Тайната съставка\". Фестивалът ще продължи до 4 октомври. Официалната програма на фестивала включва три модула, два от които с конкурсен характер. В първите два ще бъдат представени пълнометражни и късометражни продукции. Те ще бъдат оценявани от две различни журита. Председател на първото е актрисата и режисьор Диана Добрева. Второто - за късометражните филми, ще бъде оглавено от писателя и сценарист Алек Попов. Третият модул на фестивала - \"Балкански фокус\", няма конкурсен характер. В него ще бъдат представени седем заглавия от Македония, Косово, Турция, Румъния, Черна гора и Сърбия. Според Жана Караиванова, директор на Националния филмов център, акцентът в тазгодишното издание на фестивала е поставен върху балканското кино заради многобройните проекти за копродукции със страни от региона. Конкурсната програма на фестивала включва филми, завършени след последното издание на фестивала. За наградите в пълнометражното кино ще се състезават \"Възвишение\" на Виктор Божинов, нежният \"Безкрайната градина\" на Галин Стоев, семейният \"Смарт Коледа\" на Мария Веселинова, международно отличеният \"Ага\" на Милко Лазаров, \"Кораб в стая\" на Любомир Младенов и копродукцията \"Чудо\" на Егле Вертелите. Програмата на \"Златна роза\" ще представи и пет премиери - \"Мълчанието на сестра ми...\" на Киран Коларов, дебюта на Надежда Косева \"Ирина\", новите филми на Костадин Бонев \"Далеч от брега\", \"Времето е наше\" (Разруха) на Петър Попзлатев и \"Живи комини\" на Радослав Спасов. В конкурса участват още боксофис хитът \"Привличане\", \"Нокаут, или всичко, което тя написа\" на Ники Илиев, два филма на Максим Генчев – драмата \"Преглед на вътрешните пространства\", тийнейджърският \"Смартфонът беглец\" и \"Трансгресия\" на Вал Тодоров. Интересен акцент в програмата е омнибусът \"8 минути и 19 секунди\" по разкази на Георги Господинов. Късометражната конкурсна програма представя най-доброто и обещаващото от българското късо кино.", "date": "2018.09.28", "title": "Пет премиерни български филма ще представи програмата на фестивала \"Златната роза\" във Варна"}
{"url": "https://www.dnevnik.bg/sport/2018/09/28/3318221_kralev_durjavata_shte_obrushta_vse_po-goliamo_vnimanie/", "text": "Държавата ще обръща повече внимание на футбола занапред. Това заяви министърът на младежта и спорта Красен Кралев преди тегленето на  жребия за осминафиналите за Купата на България . Той посочи, че за него е привилегия да бъде част от събитието. \"Нека присъствието ми тук се тълкува като още един знак, че държавата ще обръща все по-голямо внимание на футбола\", заяви Кралев. \"Имаме още интересни планове заедно с БФС как да се подпомогне детско-юношеският футбол и да продължим инвестициите в спортна инфраструктура по градовете\", каза министърът. В последните няколко години държавата започна да дава малко над 1 млн. лева за развитие на школите. Наскоро след двете поредни победи на националния отбор министър-председателят Бойко Борисов каза, че ако отборът продължи с добрите резултати,  държавата може да отпусне 100 млн. лева за \"едно кокетно стадионче\" . Скоро след това  Кралев заяви, че думите на премиера са знак, че  държавата е адекватна . \"Там, където има успехи, веднага се реагира с помощ от наша страна с изграждане на спортна инфраструктура. Тридесет години държавата не беше дала нито един лев за футбола. През последните три години направихме близо десет стадиона, ред е и на националния отбор. Когато има и добро представяне, съвсем естествено е да ги стимулираме, да подпомогнем\", каза Кралев пред \"Нова\".", "date": "2018.09.28", "title": "Кралев: Държавата ще обръща все по-голямо внимание на футбола"}
{"url": "https://www.dnevnik.bg/bulgaria/2018/09/28/3318225_ombudsmanut_sezira_konstitucionniia_sud_zaradi/", "text": "Омбудсманът Мая Манолова внесе искане в Конституционния съд за установяване на противоконституционност на разпоредби от Административнопроцесуалния кодекс, съобщават от институцията. На 18 септември  президентът също атакува промените в съда . Искането й е  насочено срещу текстовете , които регламентират прекомерното увеличаване на таксите в касационното производство при подаване на частни жалби и при искане за отмяна на решения, както и такива, с които се изключва касационното обжалване в няколко закона – Закон за достъп до обществена информация, Закон за социално подпомагане и Закон за семейни помощи за деца. Според омбудсмана тези норми са в противоречие с Конституцията на Република България. Манолова атакува увеличаването на таксите за граждани, които стават 14 пъти по-високи, а за организациите – 74 пъти. \"Очевидната прекомерност е не само икономически необоснована от гледна точка на доходите на гражданите, но и би била съществена пречка за защита на основните им права\", пише тя в мотивите си. Общественият защитник подчертава, че въвеждането на такса върху \"материалния интерес\", който в голяма част от административните производства е неясен и трудно определяем, дава възможност за нееднакво и дори хаотично прилагане на тази норма, което е в ущърб на достъпа до правосъдие на гражданите за защита на техни основни права.", "date": "2018.09.28", "title": "Омбудсманът сезира Конституционния съд заради промените административния кодекс"}
{"url": "https://www.dnevnik.bg/photos/2018/09/28/3318170_fotogaleriia_da_skochish_vurhu_mei_da_udarish_djonsun/", "text": "Лондончани, на които им е писнало от преговорите, разговорите и дебатите за Брекзит и изобщо от самата идея за излизане на страната им от ЕС, могат да излеят гнева си в гимнастическия салон по време на специална тренировка, разказва \"Ройтерс\".", "date": "2018.09.28", "title": "Фотогалерия: Да скочиш върху Мей, да удариш Джонсън - Брекзит вдъхнови фитнес тренировки"}
{"url": "https://www.dnevnik.bg/sport/2018/09/28/3318227_barselona_podgotvia_promiana_na_emblemata_si/", "text": "\"Барселона\" се подготвя да промени емблемата си. От клуба представиха новата визия, но тя трябва да бъде одобрена на общото събрание на 20 октомври. Ако гласуването сред членовете мине успешно, емблемата ще влезе в употреба от сезон 2019-2020. От \"Барселона\" обясниха, че целта е клубът да се адаптира към модерните времена. Последната промяна на емблемата е от 2002 г. Голямата разлика в новия проект е отпадането на буквите FCB. \"От последната промяна през 2002 г. контекстът, обществото и технологиите се промениха значително и е необходимо символите, с които клубът се свързва, също да се развият\", се казва в съобщението на клуба. Каталунците добавят, че новата емблема съхранява историческите символи, използвани и досега - градът (Барселона), страната (Каталуня), клубът (синьо-червените цветове) и топката. Посочва се, че предимството на новата визия е в по-доброто качество за пресъздаване, което е важно в света на дигиталните медии. \"Новата версия на емблемата също отговаря на една от големите цели в стратегията на \"Барселона\" - да представя бранда на международно ниво. В последните месеци беше свършена много работа за обновяване на стратегията на бранда със създаването на собствена типография и с развитие на по-модерен и единен стил на визията, която ще се използва във всички департаменти на клуба\", се казва още в съобщението.", "date": "2018.09.28", "title": "\"Барселона\" подготвя осъвременяване на емблемата си"}
{"url": "https://www.dnevnik.bg/evropa/2018/09/28/3318256_planiraniiat_ot_italiia_bjudjet_shte_navredi_na_horata/", "text": "Председателят на Европейския парламент Антонио Таяни каза, че фискалните цели, заложени от евроскептичното правителство на Италия, са насочени \"срещу хората\" и ще навредят на спестяванията, без да създадат работни места, предаде \"Ройтерс\". В четвъртък воденото от популистите правителство  предложи бюджетен дефицит от 2.4% от БВП  за следващите три години, предизвиквайки фискалните правила на ЕС и изненадвайки пазарите, които очакваха по-ниски цели. \"Много съм притеснен от случващото се в Италия\", каза Таяни, който е политик от италианската дясноцентристката опозиция и е близък до бившия премиер Силвио Берлускони. По думите му бюджетните планове \"няма да увеличат заетостта, а ще създадат проблем за спестяванията на италианците\". Италия има втория по големина държавен дълг в ЕС след Гърция. Предложеният дефицит е под определения от ЕС праг (3%). Италия обаче бе обещала на Брюксел, че ще намали решително дефицита, за да се справи с дълговия проблем. \"Този бюджет не е за хората, той е срещу хората\", подчерта Таяни, като добави, че планираните мерки \"ще създадат много проблеми в северната част (на Италия), без да решат проблемите на Юга\", който е по-слабо развитата част на страната.", "date": "2018.09.28", "title": "Планираният от Италия бюджет ще навреди на хората, заяви председателят на европарламента"}
{"url": "https://www.dnevnik.bg/zdrave/2018/09/28/3318260_ananiev_triabva_da_obsudim_seriozno_problemite_v/", "text": "Необходима е сериозна дискусия за проблемите на родилната помощ в България, сред които е и високият и нарастващ всяка година процент на раждания с цезарови сечения. Това каза министърът на здравеопазването Кирил Ананиев по време на днешния парламентарен контрол. Министърът потвърди данните, публикувани наскоро в \"Дневник\"  за сериозен ръст на ражданията със секцио  и че почти половината бебето се раждат оперативно. Според изнесените числа 45.9 на сто от ражданията са със секцио през 2017 г., докато през 2007 г. този дял е бил 28.4 на сто. А от думите му се разбра, че това също е част от проблемите, които трябва да бъдат дискутирани от експертите в сферата. Вчера по време на заседанието на здравната комисия депутати също поставиха проблема за броя на оперативни раждания, който нараства. Отбелязаха, че той е далеч от приетите за нормални и добри световни практики за около 15-20 на сто. По време на заседанието с участие на представители на министерството Българския лекарски съюз и националния консултант по акушерство и гинекология Асен Николов обаче се чуха числа за около 37 на сто оперативни раждания. Данни, които никой от представителите на институциите не обори. \"Процентът раждания с цезарово сечение в България не е трагичен, но е висок\", коментира пред депутатите д-р Николов, без да даде точно число. Отбеляза факторите за това - увеличване на възрастта на бременните, увеличаващия се брой на асистираната репродукция, висок дял на секциото в частните болници. По думите му това са неща, които трудно могат да бъдат преодолени. Николов отбеляза и фактори, на които може да бъде повлияно - нежеланието на \"част от жените да се мъчат\" и на част от лекарите \"да пестят време\". По тези теми трябвало да има дискусии и да се намери начин чрез убеждение и информираност да се намали броят на операциите.", "date": "2018.09.28", "title": "Ананиев: Трябва да обсъдим сериозно проблемите в родилната помощ, включително процента секцио"}
{"url": "https://www.dnevnik.bg/evropa/regioni/2018/09/28/3318271_holandska_investiciia_zapazi_voden_park_v_smoliansko/", "text": "Холандски бизнесмен купи за 627 хил. лева с ДДС водната пързалка и басейна в смолянското село Баните, предаде  в. \"Отзвук\" . Александър ван Стекеленбург е бил единственият участък в конкурса за продажба на общинския обект. Сделката от името на \"А.В.М.К. Ван Стеекеленбюрх холдинг\" е завършена на 19 септември тази година. Продажбата е вписана в търговския регистър и в Агенцията по вписвания. Платени са и 18 810 лв. данък за придобиване на имота. Поставените условия в конкурса били да се направят в обекта инвестиции в размер на 1 000 000 лева в рамките на три години, да се открият пет работни места и да се запази статутът – спортен обект, като задължително да има водна пързалка и плувен басейн. Александър ван Стекеленбург обаче заявил намерения да инвестира 1.5 млн. лв., да открие осем работни места и да направи аквапарк. Холандецът е с временно жителство в Баните. Той живее в Хага. Имотът е с обща площ от 3 790 кв.м, като включва още малък басейн с водна пързалка, ресторант, беседка, съблекални. Басейнът е 315 кв.м, построен е през 1968 г. През 1990 г. е изграден малкият басейн с водната пързалка.", "date": "2018.09.28", "title": "Холандска инвестиция запази воден парк в смолянско село"}
{"url": "https://www.dnevnik.bg/sport/2018/09/28/3318272_selekcionerut_na_braziliia_e_nakazan_sled_grozna/", "text": "Селекционерът на Бразилия Ренан дал Зото получи наказание от международната федерация (FIVB) след неспортсменска постъпка по време на финалите на световното първенство по волейбол. Той няма да може да води състава си в мача срещу САЩ тази вечер, който ще определи победителя в група I. Наказанието на Дал Зото идва заради поведението му в края на драматичния мач с Русия. Бразилците  направиха забележителен обрат от 0:2 до 3:2 . В тайбрека при 14:11 в полза на \"селесао\" Дал Зото взе топка и застана в края на игрището. Докато вървеше разиграването, той държеше топката, но след неуспешна атака на неговия отбор и възможност за контраатака на руснаците специалистът я пусна в полето. В изявление, цитирано от \"Глобо\", Дал Зото твърди, че действията му не са умишлени. \"Това беше изключително тежък и нервен мач, в който губехме с 0:2 и бяха нужни нечовешки усилия, за да обърнем и да спечелим двубоя, който можеше да е решаващ за пътя ни на световното. В последните точки, воден от огромен адреналин, пуснах непреднамерено топката, която отиде на полето\", казва селекционерът. Бразилецът допълва, че топката не е повлияла на изхода на разиграването. \"Международната федерация реши да ме накаже за един мач. Не сме съгласни - това е строго наказание, но уважаваме решението\", добавя той. Победителят в мача срещу САЩ днес ще спечели първото място и ще играе с втория от другата група, където са шампионът Полша, Сърбия и домакинът Италия. Полуфиналите са в събота, а мачът за световната титла е в неделя в Торино.", "date": "2018.09.28", "title": "Селекционерът на Бразилия е наказан след грозна постъпка на световното по волейбол (видео)"}
{"url": "https://www.dnevnik.bg/bulgaria/2018/09/28/3318230_voennite_prokurori_i_sudii_tursiat_poveche_zaetost_s/", "text": "Общите прокуратури имат прояви на неефективност при разследвания и дела за престъпления, извършени от служители на МВР и Държавна агенция \"Национална сигурност\" (ДАНС). Това се казва в  становище  на прокуратурата, изготвено от военните обвинители, по предложенията на колегите им от съда за реформа на военното правораздаване, информира  news.lex.bg . Според военните съдебни структури колегите им от общите съдилища и прокуратури не могат да водят разследвания и да гледат делата срещу полицаи, агенти на ДАНС, съдебни охранители и надзиратели, защото двете страни са в постоянен контакт и сътрудничество. И за да се осигури практическата независимост по досъдебните и съдебните производства, те трябва да се поемат от специализирани органи, каквито са военните. През лятото военните съдилища изготвиха предложения за законодателни изменения, с които да се разшири тяхната компетентност, като им се даде възможност да разглеждат дела за престъпления, извършени от служители от сектор \"Сигурност\". Сега и военните прокуратури са изразили мненията си, които са обобщени и изпратени на представляващия Висшия съдебен съвет (ВСС) Боян Магдалинчев от главния прокурор Сотир Цацаров. В становището си военните прокурори предлагат промяна в текстове в Наказателно-процесуалния кодекс (НПК) и в Наказателния кодекс. Предложенията на военните магистрати ще бъдат обсъдени от Пленума на ВСС. Военните структури предлагат промяна в НПК, според която на тях да станат подсъдни делата за престъпления, извършени от гражданските лица на служба в: - МВР; - ДАНС; - Държавната агенция \"Технически операции\"; - в главните дирекции на правосъдното министерство - \"Изпълнение на наказанията\" и \"Охрана\"; - в бюрото по защита при главния прокурор; - някои служители в Дър­жавната комисия по сигурността на информацията, при или по повод изпълнение на службата им. Сред мотивите на военните обвинители те да поемат делата срещу полицаи, съдебни охранители и надзиратели е, че последните осъществяват постова и патрулна служба, като носят оръжие и униформа. Освен това част от основните дейности на МВР се осъществяват по начин, сходен с правилата, чиито нарушения от военнослужещи са престъпления против караулната, постовата, патрулната, вътрешната и граничната служба и против службата по осигуряване на противовъздушна, противоатомна, противохимическа или санитарна отбрана, както и отбраната на водното пространство. При действащия закон случаите, в които длъжностни лица от МВР, без специална цел, злоупотребят с власт или служебно положение, превишат властта си или не изпълнят служебни задължения и от това настъпят вредни последици, остават ненаказани, посочват военните обвинители. Отбелязват и: \"Практиката през последните години сочи на прояви на неефективност при наблюдаването от прокуратурите с обща компетентност на преписки и дела за престъпления, извършени от служители на МВР и ДАНС.\" Те твърдят: \"Работата се забавя и от самоотводите, които системно се депозират от прокурорите и съдиите, работещи в един съдебен район със съответните хора от МВР.\" В подкрепа на тезата, че те трябва да поемат престъпленията, извършени от полицаи, военните прокурори цитират доклади на Комитета срещу изтезанията (КСИ) към ООН и на Държавния департамент на САЩ, в които се изразява загриженост за много случаи на полицейско насилие, което понякога е толкова тежко, че може да се приравни с изтезание, като повечето от служителите на МВР, превишили правомощията си, са останали ненаказани. Като допълнителен аргумент се сочи и практиката на съда в Страсбург. В края на 2016 г. председателят на Върховния касационен съд Лозан Панов заяви, че според него един военноокръжен и един военноапелативен съд са достатъчни за една България, която не е голяма като територия и брой население. Коментарът му бе свързан с  критичен анализ за дейността на военното правосъдие, изготвен от ВКС .", "date": "2018.09.28", "title": "Военните прокурори и съдии търсят повече заетост чрез делата на полицаи и агенти на ДАНС"}
{"url": "https://www.dnevnik.bg/sviat/2018/09/28/3318262_vetar/", "text": "Рядко може да се види такава вихрушка. Такава като онази, която ме застигна миналия понеделник между Щип и манастира на преподобния Гавриил Лесновски. Поне в България такива прашни бури се виждат рядко, защото и местностите като онези там са малко. Лиси, съвсем голи каменисти хълмове с тънък слой песъчлива земя по тях. Та като тръгне силният вятър, в полето между скалистите хълмове се извиват страховити прашни виелици. Така стана и в късния следобед на миналия понеделник малко преди Пробищип. По радиото вървяха минутите за \" \" във връзка с референдума и пуснаха Мицковски ( , който се пенеше по адрес на правителството, казвайки, че Заев (      и че никой няма право да преговаря и да се договаря за   на цял един народ, залагайки го така на карта. Нещо от този род беше казал през деня Мицковски. Горе-долу по времето, по което външният министър Никола Димитров беше говорил пред гражданите на Делчево. За разлика от Мицковски в словото си пред митинга Димитров не прибягваше до употребата на ефектна фразеология, а в силно приповдигнат тон обясняваше на събралите се хора какво очаква страната им, в случай че нейните граждани изберат да останат на пътя на затварянето, изолацията и въобразеното величие. Прочее, независимо от афекта в гласа му по своето съдържание разясненията на министъра бяха напълно прагматични. Бурята се усилваше и дискът на слизащото от своето късно пладне слънце се зацапа от облаците прах, които се развилняха между бърдата. В суровостта на тази картина имаше нещо страшно наистина, но заедно с това величествено и както би казал Кант вероятно - възвишено. И нещо тайнствено. А сякаш най-вече се чувстваше предзнаменованието. Още тогава, на момента, си дадох сметка, че, мислейки така, заприличвам на герой в неособено фино изпипан   филм, в който някой си пътува през пустинни земи по Route 66 и слуша музика от седемдесетте, докато внезапно извилата се буря и търкалящите се покрай колата на героя кълба от тръни вещаят драматични събития. Но, повярвайте ми, усещането беше по-силно и по-убедително от всеки опит за самокритична рефлексия или пристъп на интелигентско маниерничене. В тази буря имаше знак и той беше знакът за онова, което има да дойде в Македония след 30 септември. Боже, казах си, наистина виждам сега какво наричат \"вятъра на промяната\". Какъвто и да бъде изходът от референдума тази неделя, в Република Македония вече се извършва и е неудържимо в своя ход едно дълбоко преобразуване. Постюгославските рецидиви и комплекси необратимо отстъпват място на ново като дух и съзнание общество. Ако щете, виждат се признаците на узряването и укрепването. И на   включително, който очевидно вече не изпитва истеричната нужда от заякване и доказване посредством издигането на постмодерни мегалити и крайно   (в смисъла на съвременния тийнейджърски жаргон в България) квазикласицистични изпълнения. Не само архитектурни имам предвид, разбира се, а всякакви, от всякакво естество. Ами да, точно отричането от епохата \"Груевски\" представлява най-доброто доказателство за това, че вече увереността в идентичността е далеч по-стабилна, далеч по-спокойна за себе си. Със сигурност никой не бил отрекъл същевременно и това, че – следвайки Хегел – трябва да мислим тази епоха и като   в настоящето на Македония. Разделителните линии в македонското общество са повече от една и продължават да са силни за съжаление. Нещо, което ще покаже и референдумът, но все пак мисля, че дори най-близкото бъдеще ще донесе и по-голяма стабилност в тази страна. Несъмнено междуетническото сближаване и интеграцията ще си останат основните предизвикателства пред гражданите на тази република. Процес, който ще бъде значително облекчен по пътя на евроатлантическото приобщаване. Съпротивата срещу това развитие се поддържа с големи усилия от Кремъл, както е предостатъчно известно. Доказателствата за това продължават да се трупат, но ми се иска да обърна внимание на само една от проявите на тази стратегическа политика. Изява, станала факт наскоро. Панос Каменос (министър на отбраната на Гърция) гръмко изтърси пред гръцката телевизия \"Антена\", че днешната македонска нация представлява сбор от \"българи, албанци и някой и друг сърбин\". Изказването на Каменос даде безпроблемно да се разбере докъде е готова да стигне в приумиците си отчаяната кампания срещу европейското бъдеще на македонското общество, инспирирана и провеждана от московските стратези институтчици. Защото стана кристално ясно, че гръцкият военен министър целеше с тази своя провокация да постигне двоен ефект – да удари, от една страна, голяма част от хората с македонска идентичност по най-слабото и уязвимо място, а от друга, да придърпа и България и българите, за да ги замеси задочно в проблема, за да ги забърка в така често използваните като инструмент от Кремъл противопоставяне и конфронтиране. Подбутвайки с думите си към антибългарски настроения сред днешните македонци. Изхвърлянето на Каменос ми дава основание да завърша текста си с един цитат. Той представлява фрагмент от призива на организацията \"Бугарски културен клуб – Скопjе\" (БККС), отправен във връзка с предстоящия референдум към македонските граждани. Пълният текст може да бъде прочетен в портала \"Татковина.info\". Мисля, че и тези думи трябва да се вземат предвид в дебата в самото навечерие, а не само словата на някои осветени сътрудници на разни служби, които се изреждат по разните телевизионни и радиостудиа и в България. На добър час, Македония!", "date": "2018.09.28", "title": "Ветар"}
{"url": "https://www.dnevnik.bg/evropa/2018/09/28/3318308_v_es_vliza_v_sila_vzaimno_priznavane_na_elektronni/", "text": "От утре в ЕС влиза в сила възможността за взаимно признаване на електронните документи за самоличност, съобщи Европейската комисия, цитирана от БТА. По този начин гражданин на държава от ЕС, който притежава такъв документ, ще може да ползва с него административни електронни услуги онлайн в друга страна от общността. Улеснението ще помогне при откриването на банкови сметки, записване в университет, обмен на данни с държавните и местните служби. Досега само Италия и Германия са завършили съответната процедура, която предвижда подаването на заявление и оценка от еврокомисията на националните системи за електронни документи за самоличност. Хърватия, Естония, Люксембург и Испания са в последния етап от признаването на документите на техните граждани. Процесът е в начален етап в Белгия, Португалия и Великобритания. Отчита се, че днес 58 на сто от гражданите на ЕС използват електронни административни услуги. Допълва се, че 82 на сто от административните услуги в ЕС се предлагат и онлайн. За бизнеса въвеждането на взаимното признаване на електронни документи за самоличност би спестило на година по 11 милиарда евро. Комисията уточнява, че въвеждането на електронното удостоверяване на самоличността може да бъде полезно, включително за повече сигурност в интернет - например с проверка на потребителите на социалните мрежи за изискването да са навършили определена възраст. Предвижда се електронните документи - лични и банкови карти, както и шофьорски книжки, да бъдат използвани като средство за достъп също до електронни здравни картони и за подаване на заявления до данъчните служби.", "date": "2018.09.28", "title": "В ЕС влиза в сила взаимно признаване на електронни документи за самоличност"}
{"url": "https://www.dnevnik.bg/zelen/2018/09/28/3318323_pravitelstvoto_shte_promeni_plana_za_vitosha_za_da/", "text": "Действащият план на природен парк \"Витоша\" ще бъде променен така, че да бъдат подменени лифтовете и влековете, а след това ще бъде променен и Законът за горите. Това каза вицепремиерът Валери Симеонов пред журналисти днес. Той заедно с министъра на околната среда Нено Димов и председателя на общинския съвет Елен Герджиков посетиха и се возиха на Драгалевския лифт по покана на собственика - \"Витоша ски\". За момента не се предвижда на промените да се прави екооценка, като според Герджиков тя би трябвало да се направи, когато се появяват конкретни инвестиционни намерения. Няма да е тази зима Планът на природния парк, който ще бъде променен, е със срок на действие до 2014 г., но продължава да важи четири години по-късно. Причината е, че изработеният нов план за управление от 2013 г. очакваше становище от министъра по околната среда дали трябва му бъде направена екооценка. Пред миналата зима се разбра, че ръководителката на дирекцията за природния парк Снежана Петрова оттеглила това искане. Днес Валери Симеонов и Нено Димов съобщиха, че планът е бил оттеглен от министерството от Петрова, но не посочиха кога. Същевременно измененията в действащия план са готови още от миналата зима. Тогава в изработването им участваха представители на Столичната община, на министерствата на спорта (МСС) и екоминистерството (МОСВ) и регионалното развитие (МРРБ). Сега те ще бъдат внесени в МОСВ, където ще бъдат разгледани от експертите, увери Димов. Той беше скептичен към възможността процедурата да завърши \"тази зима\". \"Витоша ски\" има проект за подмяна на всички лифтове за между 50 и 70 млн. евро, като са готови да започнат работа още утре, каза представител на дружеството. Той увери, че не предвиждат изграждането на нови съоръжения, а единствата промяна ще е да заменят влековете с още лифтове. Каквото за Пирин, такова и за Витоша Симеонов и Димов посочиха, че за промяната на действащия план ще подходят както с плана за природен парк \"Пирин\", където концесионер на ски зоната е свързаното с \"Витоша ски\" акционерно дружество \"Юлен\", което пък според премиера Бойко Борисов е на съсобственика на Първа инвестиционна банка Цеко Минев. Промяната в плана на Пирин беше внесена от Димов и приета от Министерския съвет на заседанието им между Коледа и Нова година. Впоследствие Върховният административен съд  отмени решение на кабинета  заради липсата на екооценка на плана.  Правителството обжалва съдебното решение  пред петчленен състав на ВАС. Попитан, министърът на околната среда каза, че ще изчака съдебното решение и тогава ще си помисли дали да възложи екооценка на промяната на плана на Витоша.", "date": "2018.09.28", "title": "Правителството ще промени плана за Витоша, за да бъдат подменени лифтовете"}
{"url": "https://www.dnevnik.bg/zdrave/2018/09/28/3318354_parlamentut_zadviji_merkite_za_spirane_na_iznosa_na/", "text": "Когато наличностите от дадено лекарство са недостатъчни за потребностите на българския пазар, ще може да бъде спиран паралелният износ. Лекарствата от позитивния лекарствен списък ще бъдат наблюдавани през електронна система за това в какви количества се внасят и как се движат по веригата - производители, дистрибутори до аптеките. Когато се установи, че наличните количества от някой лекарствен продукт са по-малко от 65 на сто от необходимите, медикаментът ще влиза в забранителен списък за износ. Това решиха днес депутатите с приетите на второ четене  промени в закона за лекарствените продукти  в хуманната медицина. С мерките се цели да се спре паралелният износ на лекарства, когато има недостиг в България. В момента е практика медикаменти от България, която е с едни от най-ниските цени на лекарствата в ЕС, да се препродават на други пазари на по-високи цени. Промените бяха  приети от правителството още в края на миналата година.  И бяха допълнително редактирани в парламентарната здравна комисия. С промените се  изпълнява намерението,  обявено преди доста време от здравния министър Кирил Ананиев, всички лекарства от позитивния лекарствен списък да попадат в   и да се знаят пътят и количествата им - от вноса в страната през търговеца на едро и на дребно до болничната аптека. Системата ще се поддържа, а данните ще се анализират от Изпълнителната агенция по лекарствата. Информацията за потребностите пък ще се събира от Националната здравноосигурителна каса и Министерството на здравеопазването. Когато се установи, че наличните количества от даден лекарствен продукт са  от необходимите количества за задоволяване на здравните потребности, износът му ще може да бъде спиран. Медикаментите, за които се установи недостиг, ще влизат в  , който ще се актуализира всяка седмица или при промяна в обстоятелства.  за нерегламентиран износ ще са глоба от 50 000 до 100 000 лв., а при повторно нарушение - глоба от 100 000 до 150 000 лв. Електронната система трябва да бъде изградена  след влизането на закона в сила.", "date": "2018.09.28", "title": "Парламентът задвижи мерките за спиране на износа на лекарства"}
{"url": "https://www.dnevnik.bg/evropa/2018/09/28/3318363_bezraboticata_v_germaniia_namalia_do_rekorden_minimum/", "text": "Броят на безработните в Германия се е понижил до 2.26 милиона през септември, което е най-малкият брой от 1991 г., предаде ДПА. Общият брой на търсещите работа е намалял с 94 хил. спрямо предходния месец и със 192 хил. спрямо септември 2017 г., съобщава Федералната агенция по заетостта. Безработицата е спаднала с 0.2 процентни пункта до 5 на сто. Работните места, за които се плащат вноски в социалната система, продължават да следват възходяща тенденция, а търсенето на работна ръка се е засилило още повече, посочи ръководителят на агенцията Детлеф Шеле. Началото на учебната година означава, че много компании отново наемат служители. През зимните месеци обикновено безработицата пак нараства. /БТА", "date": "2018.09.28", "title": "Безработицата в Германия намаля до рекорден минимум"}
{"url": "https://www.dnevnik.bg/biznes/2018/09/28/3318361_ot_1_oktomvri_podpomaganite_jivotnovudi_triabva_da/", "text": "От 5 до 31 октомври животновъдите, които са кандидатствали по схемите на директните плащания, трябва да докажат реализацията на млякото и млечните продукти, които са произвели, напомня Държавен фонд \"Земеделие\". В същия период се подават и декларации за разпределение на новородените и регистрирани телета в стопанството. За целта се подават документи по образец в областните дирекции на ДФ \"Земеделие\". Стопаните трябва да предоставят и заверени копия на документите, доказващи реализацията на продукцията си. Те следва да бъдат издадени от съответния земеделски производител или от изкупвача на продукцията. При попълване на описа кандидатите трябва да използват съответната бланкова таблица според регистрацията им в ИСАК – като физическо лице, юридическо лице или едноличен търговец. Към приложените файлове е изготвена и подробна инструкция за тяхното попълване. Попълненият опис по образец се подава на хартиен и електронен носител.", "date": "2018.09.28", "title": "От 1 октомври подпомаганите животновъди трябва да докажат продажбите на мляко"}
{"url": "https://www.dnevnik.bg/evropa/evrofinansirane/oblasti/kultura/2018/09/28/3316885_simfonichniiat_orkestur_na_bnr_zapochva_70-iia_si_sezon/", "text": "Симфоничният оркестър на БНР открива днес 70-тия си юбилеен сезон с концерт в зала \"България\". Музикантите, водени от главния диригент на оркестъра Марк Кадин, ще представят премиерно за България произведението на композитора Добринка Табакова \"Орфеева комета\", както и Осмата симфония на Антонин Дворжак и Втория концерт на Шопен, на който ще бъде солист 28-годишната руска пианистка Анна Цибулева. Европейския съюз за радио и телевизия прави специална поръчка към Добринка Табакова да напише произведение по повод 50-годишнината на \"Еврорадио\". Така се появява симфоничната творба \"Орфеева комета\", която ще бъде представена за първи път на българска сцена тази вечер. На световната си премиера през 2017 г. композицията е излъчена на живо от 44 радиа и телевизии в 36 страни и е изпълнена от концертния оркестър на Би Би Си. \"Цибулева е един от най-добрите млади музиканти от нейното поколение. Има безпогрешно чувство за дишане и пространство, и инстинкт за темпото, звука и фразата\" - така се изказва британският пианист Питър Донъхю за младата си руска колега Анна Цимбулева. Тя ще изпълни днес Концерт №2 от Шопен. Концертът ще звърши със Симфония №8 от Антонин Дворжак. Произведението е изпълнено за първи път през 1890 г. в Прага, под диригентството на самия композитор.", "date": "2018.09.28", "title": "Симфоничният оркестър на БНР започва 70-ия си сезон"}
{"url": "https://www.dnevnik.bg/bulgaria/2018/09/28/3318355_v_velev_vlizaneto_na_taini_agenti_vuv_firmi_bez/", "text": "Решението агенти на ДАНС под прикритие да влизат във фирмите без знанието на собственика, нарушава принципите на правовата държава. Това обяви от името на бизнеса председателят на Асоциацията на индустриалния капитал Васил Велев пред БНР. \"За нас това решение противоречи на някои основни принципи на правовата държава. И сега всеки може да бъде подслушван със специални разузнавателни средства, но за това трябва да има съдебно решение, тоест съдебен контрол. Докато при тази ситуация – агенти под прикритие в частни фирми, без знанието на собствениците и мениджмънта, е все едно прилагане на СРС без съдебен контрол. И какво ни гарантира, че на някакви средни равнища няма да се злоупотреби, да се открадне по този начин бизнес, или да се получи информация, която да се използва от конкуренцията при сделка и така нататък\", поясни Велев. С  промени в Правилника  за прилагане на Закона за ДАНС, приети от Министерския съвет, е предвидено агенцията да може да внедрява свои тайни агенти във фирми, ведомства и институции, без да уведомява собствениците и ръководителите. Те могат да бъдат с най-различни специалности, включително нотариуси, частни съдебни изпълнители, както и лица със свободни професии. Извадени са само адвокатите от тази възможност, след остро възражение на адвокатурата.", "date": "2018.09.28", "title": "В. Велев: Влизането на тайни агенти във фирмите без знанието на ръководството руши основни принципи"}
{"url": "https://www.dnevnik.bg/sport/2018/09/28/3318313_lokomotiv_plovdiv_shte_zapochne_da_se_samoizdurja/", "text": "Локомотив\" (Пловдив) ще започне да се самоиздържа, очаква собственикът на клуба Христо Крушарски. По думите му черно-белите се развиват в правилната посока. Изказването му дойде след  жребия за Купата на България . Пловдивският отбор ще гостува на \"Дунав\" (Русе) в осминафинален двубой. \"Една седмица ще си изкараме почивка в Русе, ще хванем малко риба и ще се приберем в Пловдив\", каза Крушарски в свой стил. \"Винаги съм с амбиция за първо място или за победа. При мен винаги има цел и леко-полеко я постигаме. Това, което показваме, се вижда от резултатите. Мисля, че сме на правилен път и стигаме точката, към която сме се отправили\", продължи той. \"Бях ви казал преди време, че след пет години \"Локомотив\" ще го видите в Европа. Тази ми е четвъртата година. И \"Локомотив\" ще започне да се самоиздържа. И това ще стане, и това ще го видите\", каза Крушарски. Наскоро след  победата срещу \"Левски\"  той заяви, че отборът му може да спечели всеки мач, когато реши. Тогава  Крушарски посочи, че в плановете му влиза изграждане на стадиони и бази . Ръководството на \"Локомотив\" няколко пъти в последните месеци предизвика недоволство сред запалянковците си. В края на март  феновете \"отличиха\" шефовете със \"Златна малинка\"  заради промени в детско-юношеската школа. В началото на този сезон  те обвиниха ръководството в некомпетентност и призоваха за раздяла . \"Локомотив\" е пети с 16 точки и е на шест от водачите ЦСКА и \"Левски\".", "date": "2018.09.28", "title": "\"Локомотив\" (Пловдив) ще започне да се самоиздържа, заяви собственикът на клуба"}
{"url": "https://www.dnevnik.bg/bulgaria/2018/09/28/3318357_prokuraturata_obmislia_dali_da_obvini_reportera_na/", "text": "В прокуратурата се обсъжда дали има данни за лъжесвидетелстване и набедяване от страна на репортера на  \"Господари на ефира\" Димитър Върбанов . Това заяви за \"Дневник\" говорителят на главния прокурор Румяна Арнаудова. В същото време държавното обвинение не поиска постоянния арест на  задържаните и обвинени  за нанасяне на леки телесни повреди по хулигански подбуди. Така след заседанието на съда двамата задържани бяха пуснати от ареста. Промяната в действията на прокуратурата идват от разпространени в медиите кадри от охранителните камери на склада, съхраняващ храни с изтекъл срок на годност, на които се вижда, че управителят на склада и негов служител избутват Върбанов извън склада, след което затварят вратата, без да му нанасят удари или да го хвърлят от някъде. Впоследствие той лежи известно време, подпрян на единия си лакът, докато операторът му го снима, а след това ляга по гръб, изчаквайки да дойдат повиканите полицаи. Когато униформените идват, те помагат на репортера да стане и олюлявайки се, да седне на пейка. Първоначално за случая бе съобщено в новините по \"Нова телевизия\" в сряда вечерта. На сайта на телевизията заглавието бе \"Нападнаха журналиста Димитър Върбанов\". В статията се казва, че Върбанов е хвърлен върху бетонова площадка, като е получил наранявания по ръцете и главата. Настанен е в Спешното отделение във Велико Търново. На следващия ден в предаването на \"Господари на ефира\" по случая се говореше не за побой, а за проявена към репортер агресия. Досега прокуратурата не е разполагала с видеозаписи и затова е наложила прокурорско задържане за 72 часа на обвинените, обясни Арнаудова. Затова и прокурорите във Велико Търново обсъждат дали да повдигнат обвинение за лъжесвидетелстване или набедяване на Върбанов, защото пред разследващите той много подробно е обяснил как са му били нанесени телесните наранявания. А въз основа на тези показания прокуратурата е взела решение да иска най-тежката мярка за неотклонение \"задържане под стража\" на обвинените. Още от началото на случая прокуратурата реши да приложи \"цялата строгост на закона\", както призова премиерът Бойко Борисов от Ню Йорк в четвъртък. Днес вицепремиерът Валери Симеонов заяви, че поведението на Върбанов е казвало \"Набий ме\", макар и да не бил бит. \"Виждам поведението на журналиста, че не е такова каквото би трябвало да бъде и че той си предизвиква избутване\", коментира Симеонов пред журналисти днес. Според него \"този тип поведение не е в полза на никой, не е от полза на разследващата журналистика. Той напомни и че Върбанов е влязъл в частна собственост, която се още по Конституция в България частната собственост е неприкосновена\". \"Нова телевизия\" се разграничи от репортера на \"Господари на ефира\"  В контекста на събитията, свързани с репортера на \"Господари на ефира\" Димитър Върбанов, Нова Броудкастинг Груп е силно обезпокоена от погрешното внушение, което журналистът е създал. Въпреки че \"Господари на ефира\" е външна продукция с изцяло независима редакционна политика, Нова Броудкастинг Груп не приема подобни методи, несъвместими с принципите на професионалната разследваща журналистика. Медията се разграничава от случилото се и ще потърси отговорност от продуцента, се казва позиция на телевизията.", "date": "2018.09.28", "title": "Прокуратурата обмисля дали да обвини репортера на \"Господари на ефира\" за лъжесвидетелстване (видео)"}
{"url": "https://www.dnevnik.bg/evropa/2018/09/28/3318366_trima_dushi_sa_obvineni_za_ubiistvoto_na_slovashkiia/", "text": "Словашки прокурор обвини трима души в предумишлено убийство на разследващия репортер Ян Куцяк и неговата годеница, заяви говорител, цитиран от \"Ройтерс\". В четвъртък сутринта  при обиск на къща  бяха задържани трима души. Петима други задържани в същата акция, бяха пуснати на свобода, допълни говорителят. Убийството на Куцяк преди седем месеца предизвика най-големите улични протести в Словакия от падането на комунизма през 1989 г. Приживе Куцяк  разследваше връзки  на словашкото правителство с италианската мафия, повдигнали съмнения за злоупотреба с европейски средства за земеделие. Репортерът бе разкрил корупционни схеми във властовите структури на страната и съобщил, че двама високопоставени служители от правителствения апарат са контактували с италианската мафиотска групировка ндрангета. Убийството събуди опасения за свободата на медиите в страната и предизвика оставката на  тогавашния премиер Роберт Фицо , на  вътрешния министър Роберт Калиняк  и на  шефа на полицията Тибор Гашпар .", "date": "2018.09.28", "title": "Трима души са обвинени за убийството на словашкия журналист Ян Куцяк"}
{"url": "https://www.dnevnik.bg/sviat/2018/09/28/3318400_datskata_policiia_zatvori_dva_mosta_i_spria_feribotite/", "text": "Датската полиция спря трафика по два важни моста, жп гарата в Копенхаген и движението на фериботите до Швеция и Германия, съобщи институцията, цитирана от агенция \"Ройтерс\". Става въпрос за моста \"Йоресунд\" към Швеция и моста, свързващ островите Шеланд и Фюн. Скоро след това от полицията уточниха, че мостът \"Йоресунд\" и централната гара ще бъдат отворени отново. Според местните медии силите на реда издирват \"опасен\" човек, но още няма официално обяснение за операцията. Шведски вестник твърди, че случаят е свързан с отвличане и че се издирва автомобил от марката \"Волво\", регистриран в Швеция. Армията също участва в операцията.", "date": "2018.09.28", "title": "Полицейска операция затвори мостове и спря фериботи в Дания"}
{"url": "https://www.dnevnik.bg/skorost/2018/09/28/3318402_varianti_za_tunel_pod_petrohan_sa_gotovi_da_predlojat/", "text": "В откритата процедура за избор на изпълнител за изработване на прединвестиционно проучване за трасе по направлението Монтана – София, с тунел под Петрохан са получени седем оферти, съобщиха от Агенция \"Пътна инфраструктура\". Бъдещият изпълнител трябва да посочи минимум три варианта за развитие на ново пътно трасе с тунелно преминаване под Петрохан. Въз основа на извършеното проучване ще бъде определен пътният габарит на направлението. Ще бъдат проучени необходимите капиталовложения за реализацията на проекта, както и разходите за поддържане и годишна издръжка на пътя и пътните съоръжения след тяхното реализиране, уточняват от АПИ. След приключване на прединвестиционното проучване следва процедура за оценка на въздействието върху околната среда (ОВОС), въз основа на която ще бъде взето решение за одобрение на вариант за бъдещото трасе. След влизането в сила на решението по ОВОС ще се пристъпи към изработването и на идеен проект по одобреното трасе. Индикативната стойност на обществената поръчка е 500 000 лв. без ДДС, а срокът за изпълнение 180 дни. Критерият за оценка на офертите е \"икономически най-изгодна оферта\". Ето и кандидатите по реда на постъпването на техните оферти в деловодството на АПИ: ОБЕДИНЕНИЕ \"ЛОГИСТИКА - СВЕКО\", с участници: \"ЛОГИСТИКА 21\" ЕООД И \"СВЕКО ЕНЕРГОПРОЕКТ\" АД; ОБЕДИНЕНИЕ \"ПЕТРОХАН 2019\", в което са: \"ТРАНСКОНСУЛТ-22\" ООД и УНИВЕРСИТЕТ ПО АРХИТЕКТУРА, СТРОИТЕЛСТВО И ГЕОДЕЗИЯ–ЦЕНТЪР ЗА НАУЧНИ ИЗСЛЕДВАНИЯ И ПРОЕКТИРАНЕ ЕООД; \"ПЪТПРОЕКТ – 2000\" ООД; ДЗЗД \"Петрохан Проект\", в което участват: \"РУТЕКС ООД\", \"МЕТРОПРОЕКТ ПРАГА\" АД и \"ГЕОКОНСТРУКТ\" ООД; \"ИЛИЯ БУРДА\" ЕООД; \"ВИЯ ПЛАН\" ЕООД; \"ПЪТПРОЕКТ\" ЕООД.", "date": "2018.09.28", "title": "Варианти за тунел под Петрохан са готови да предложат седем кандидати"}
{"url": "https://www.dnevnik.bg/biznes/2018/09/28/3318398_brjuksel_shte_zasili_sankciite_sreshtu_bulgariia/", "text": "Заради възпрепятстването на ветеринарните власти да ликвидират огнището на чума по дребните преживни животни в град Болярово и продължаващото разпространение на заболяването извън общината Европейската комисия ще предприеме нови санкции срещу България, съобщава Българската агенция по безопасност на храните. В съобщение до медиите се посочва, че е изготвен проект за изменение на действащо решение, според което ще бъде увеличена територията с наложените рестрикции. Вместо 7 погранични общини санкциите ще обхванат целите Бургаска, Ямболска и Хасковска област. Заболяването в това стопанство бе установено преди два месеца, но оттогава властите не могат да се справят с отпора на стопаните и да влязат в стопанството, въпреки че бе поискано съдействие от прокуратурата. Междувременно представители на ветеринарните власти станаха обект на агресия от неизвестни местни жители. Според новите ограничения ще бъде забранено излизането на животни и добитата от тях продукция извън упоменатите области. Проекторешението ще мине на писмена процедура и се очаква да бъде публикувано от ЕК следващата седмица. Междувременно 11 животни от въпросното стопанство са умрели, според стопаните – от преяждане. При аутопсия на едно от умрелите животни не е установено преяждане. Заради недопускане на ветеринарните власти до стопанството не е установена реалната смъртност там, нито пък са взети кръвни проби.", "date": "2018.09.28", "title": "Брюксел ще засили санкциите срещу България заради несправяне с чумата в едно стопанство"}
{"url": "https://www.dnevnik.bg/sport/2018/09/28/3318392_bulgarskite_voleibolistki_vlizat_s_nastroenie_v/", "text": "Женският национален отбор по волейбол се впуска в световното първенство. Надпреварата ще се проведе от 29 септември до 20 октомври в Япония. Българките започват с мач срещу Италия в събота в 7.40 сутринта. След това предстоят двубои с Куба (30 септември, 10.10 часа), Турция (2 октомври, 10.10 часа), Китай (3 октомври, 13.20 часа) и Канада (4 октомври, 7.40 часа). Всички мачове на отбора ще бъдат излъчвани по платените спортни канали на А1. Българките изкараха деветдневен лагер в Окаяма, където изиграха две контроли с Доминиканската Република. След това съставът пристигна в Сапоро за мачовете си от група В. \"Отиваме за битки в Сапоро, битка за всеки мач и за всеки гейм, защото там няма да има лесна нито една среща, нито един гейм. Но сме готови\", каза селекционерът Иван Петков. Целта пред отбора е влизане в осмицата на световното. Израстването \"Отборът ни показа голямо израстване като тактика и самочувствие. Да си пожелаем първо да сме живи и здрави и след това успех първо в Сапоро. Сигурен съм, че състезателките ще дадат всичко от себе си и не мога да кажа нищо критично като цяло за подготовката досега, защото съм доволен. Да, имам забележки, но нямам критики\", каза Петков. \"Трябва да се научим да правим нещата по най-добрия начин и съм сигурен, че отборът ще покаже своето израстване на световното\", добави селекционерът. Българките попаднаха в група с олимпийския шампион Китай и с италианките. Воденият от Петков състав натрупа важно самочувствие в турнирите си през лятото. Най-напред отборът  спечели Европейската лига , а след това триумфира и в  турнира в Перу, с който си заслужи участие сред най-добрите в Лигата на нациите през 2019 г . Още тогава  Петков призова за спокойствие въпреки силните резултати . Под неговото ръководство българките завършиха турнира на претендентите с успех във всичките си мачове. Те са в серия от осем поредни победи в официални срещи, като това лято спечелиха 11 от 12-те си мача. Осем от победите дойдоха след 3:0, а три бяха с по 3:1. Общата геймова разлика на отбора за сезона е 34:6. Големите изпитания  На световното първенство българските състезателки ще имат далеч по-силни съперници. Букмейкърите поставят Китай на трето място сред фаворитите за титлата след настоящия шампион САЩ и европейския първенец Сърбия, а италианките са шести. С коефициент 81.00 България е на десетото място. В надпреварата участват 24 отбора, които са разделени в четири групи по шест. Първите четири се класират за втората фаза, където се оформят две групи по осем отбора. Ако продължи, Българският отбор и останалите от група В ще се смесят с тимовете от група С, където са САЩ, Русия, Азербайджан, Тайланд, Тринидад и Тобаго и Южна Корея, като двубоите ще са в Осака. Първите три отбора от двете групи се класират за финалната шестица в Йокохама. Там има две групи по три отбора и първите два ще играят на полуфинал.", "date": "2018.09.28", "title": "Българските волейболистки влизат с настроение в световното първенство в Япония"}
{"url": "https://www.dnevnik.bg/ot_vas/novini_ot_vas/2018/09/28/3317962_krali_marko/", "text": "Крали Марко заема значимо място в културата на Сърбия, България и Република Македония. Той е бил е средновековен крал на Прилепското кралство, обхващащо голяма част от областта Македония, със столица Прилеп.", "date": "2018.09.28", "title": "Крали Марко"}
{"url": "https://www.dnevnik.bg/evropa/2018/09/28/3318422_mishel_barnie_niama_da_se_kandidatira_za_predsedatel/", "text": "Главният преговарящ на Европейския съюз за Брекзит Мишел Барние се отказа от надпреварата за поста председател на Европейската комисия, предаде \"Ройтерс\". \"Днес реших да не се кандидатирам за номинацията за водещ кандидат на Европейската народна партия на европейските избори\", каза Барние,  който бе сочен за потенциален кандидат  на ЕНП за  наследник на Жан-Клод Юнкер . \"Мой дълг и отговорност е да продължа преговорите за Брекзит до края\", допълни той. Миналата седмица Марош Шефчович, в момента зам.-председател на еврокомисията,  стана вторият  официално заявил кандидатурата си за висшия пост ( след Манфред Вебер  от Европейската народна партия) и реално първият от лявоцентристкото политическо семейство. Малко по-късно групата на Зелените представи четирима кандидати за председател,  сред които има и българин , а в четвъртък бившият австрийски канцлер Кристиан Керн също намекна, че може да се брои за номинацията на социалистите. Т.нар. система на водещия кандидат (от немски – Spitzenkandidat) бе използвана за пръв път през 2014 г. и донесе победата на Юнкер. Процесът предполага големите европейски политически групи да посочат свои водещи кандидати преди изборите. Евентуалният победител трябва да събере подкрепата на мнозинството в новоизбрания Европейски парламент и да спечели одобрението на квалифицирано мнозинство от националните лидери. Много европейски държавни лидери начело с Еманюел Макрон са против метода \"шпиценкандидат\". Според някои критици тази система е довела до политизиране на комисията, което се смята за вредно. Жан-Клод Юнкер ще напусне поста догодина изборите за Европейски парламент през май.", "date": "2018.09.28", "title": "Мишел Барние няма да се кандидатира за председател на еврокомисията"}
{"url": "https://www.dnevnik.bg/sviat/2018/09/28/3318472_protesti_v_zashtita_na_mediite_posreshtnaha_erdogan_v/", "text": "Протести срещу потискането на медиите в Турция посрещнаха президента Реджеп Ердоган на втория ден от визитата му в Германия и на пресконференцията му с канцлера Ангела Меркел. Ердоган е бил готов да отмени събитието си, ако осъденият на затвор турски журналист  Джан Дюндар  присъства, съобщи в. \"Билд\". \"Не мислех, че един въпрос ще го стресне толкова много\" , коментира Дюндар , който през 2016 г. бе признат за виновен за тероризъм заедно с колегата си  Ердем Гюл , след като техни репортери разкриха доставки на оръжие от турското разузнаване за Сирия.  Дюндар избяга в Германия,  преди да бъде вкаран в турски затвор. През март тази година най-висшият съд в Турция постанови, че той е трябвало да бъде осъден и на 20 години затвор за шпионаж. По време на събитието мъж с тениска с надпис \"Свобода за журналистите\" бе изведен, след като се разкрещя на Ердоган. На въпрос за липсата на Дюндар президентът го нарече шпионин, който трябвало да бъде екстрадиран. Меркел коментира, че решението да остане в Германия е на журналиста. Ердоган заяви още, че Анкара ще се стреми да изпълни критериите за визова либерализация и да подобри отношенията си с Берлин. Германия, в която живеят три милиона етнически турци и която разчита на Ердоган да сдържа мигрантския поток извън границите на Европа, също би имала полза от дипломатически пробив. Връзката между двете държави се влоши значително, след смазването на опита за преврат през 2016 г., което съсредоточи повече власт в ръцете на Ердоган и го тласна към все по-авторитарно управление. На същата пресконференция Меркел каза, че е поискала освобождаването на германски граждани, които са сред десетките хиляди арестувани след опита за преврат. Тя също така отказа Берлин да обяви за терористично движението на духовника Фетхуллах Гюлен, който Ердоган обвинява, че опитва да го свали от власт, с мотива, че са необходими повече доказателства.", "date": "2018.09.28", "title": "Протести в защита на медиите посрещнаха Ердоган в Берлин"}
{"url": "https://www.dnevnik.bg/bulgaria/2018/09/28/3318468_gospodari_na_efira_otstrani_reportera_dimitur_vurbanov/", "text": "Предаването \"Господари на ефира\" отстрани репортера си Димитър Върбанов. Причината за това е днешният обрат в разследването за нанесени леки телесни повреди на мъжа във връзка с негово разследване. След видеозапис от охранителните камери на склада, съхраняващ храни с изтекъл срок на годност,  прокуратурата се отказа да иска постоянния арест на двамата задържани , а дори обмисля дали да повдигне обвинение на Върбанов за лъжесвидетелстване. \"Заради съзнателния или не опит на репортера да подведе обществеността с действията си след приключване на репортажа, излъчен в предаването, продуцентът Джуди Халваджиян отстранява Върбанов от екипа на предаването\", се казва в съобщение на предаването до медиите. В него се обяснява, че нито \"Господари на ефира\", нито Димитър Върбанов са твърдели, че той е бил бит по време на разследване в склад за хранителни стоки. \"При разпространение на информацията по случая в медиите бяха употребени много сензационни изрази като \"жестоко пребит\" и \"тежък побой\", които за щастие се оказаха силно преувеличени, което заявихме още вчера\", изтъкват в позицията си от предаването като допълват, че това по никакъв начин не омаловажава факта, че е имало физическо насилие, макар и не в такъв размер. \"Вярваме и ще работим за това тази тема да не измести фокуса от 3-месечното ни разследване, което безспорно показа закононарушения от страна на недобросъвестен търговец, създали опасност за здравето на хората. Въпреки това, осъзнавайки отговорността, която носим пред българското общество заради огромното доверие в предаването, доверие, за което сме работили и градили през цялата 16-годишна история на \"Господари на ефира\", считаме за редно да оповестим следното: \"На нас от \"Господари на ефира\" в този момент повече от всякога ни се налага да бъдем безкомпромисни в ситуация като тази и независимо от това, че имаме дълга история с Димитър Върбанов и неговата професионална работа до момента, единственото възможно решение за нас е да се разделим с него. Търсенето и защитаването на истината е най-важната ценност, която \"Господари на ефира\" отстоява, това е в основата на всичко, което правим\", завършва съобщението на предаването.", "date": "2018.09.28", "title": "\"Господари на ефира\" отстрани репортера Димитър Върбанов (видео)"}
{"url": "https://www.dnevnik.bg/bulgaria/2018/09/28/3318444_na_prokuraturata_i_ostava_sedmica_da_reshi_kakvo_da/", "text": "Софийската военноокръжна прокуратурата е имала посочен на 5 септември от Софийския градски съд срок от един месец да реши съдбата на делото за възродителния процес, който изтича следващата седмица. Съдът е посочил срока в отговор на пострадали от насилствената асимилация граждани, които са поискали ускоряване на производството, заведено още през 1991 г., чиято абсолютна давност отдавна е изтекла. За това информира сайтът news.lex.bg. Един от пострадалите от възродителния процес - Шукри Мехмед, е завел срещу прокуратурата и частичен иск за 5001 лева по Закона за отговорността на държавата и общините за вреди (ЗОДОВ), като част от общата сума от 100 000 лева, която би претендирал за вредите от необосновано проточеното разследване и евентуално наказване на виновните. Той е спечелил делото и в Софийския районен, и в Софийския градски съд, но втората инстанция е преценила, че справедливото бъдещо обезщетение е 30 000 лв. Съдът заявява, че през последните 15 години разследването е неоправдано забавено и \"конкретното наказателно производство се характеризира с неразумна продължителност\". Според районните съдии става дума и за отказ от правосъдие, защото прокуратурата \"не е проявила воля да приключи и внесе в съда делото\". Досега прокуратурата два пъти е внасяла обвинителен акт - през 1994 и 1998 г., но и двата пъти делото е връщано за доразследване. В началото обвиняеми са Тодор Живков, Димитър Стоянов, Пенчо Кубадински и Георги Атанасов - за подбуждане на етническа дискриминация и омраза. След това обвиненията са променени - за военни длъжностни престъпления и обвиняеми остават Живков, Стоянов и Атанасов. След смъртта на Живков и Стоянов обвиняем по делото остава единствено бившият министър-председател Георги Атанасов. Делото се проточи и забрави заради тогавашните указания на върховния съд към държавното обвинение. На разследващите е било указано да издирят и разпитат всички жертви на възродителния процес, които са били въдворени в \"Белене\" и други затвори, за да се конституират като частни обвинители и граждански ищци - така прокуратурата е интерпретирала указанията на съда. При второто внасяне на делото в съда то е било върнато отново за неизпълнени предишни указания. От май 1998 г. делото вече е във военноокръжната прокуратура в София, която до 2003 г. успява да издири имената и адресите на 446 пострадали българи от турски произход или техни наследници, както и да разпита 312 от тях. Останалите 134 пострадали обаче, повечето от които са в Турция, така и не са открити въпреки изпратените съдебни поръчки. В решението на СГС е цитирано писмо от 2003 г. на тогавашния зам. главен прокурор Христо Манчев, че разследването фактически е завършено, но неизпълнимите указания на съда за разпит на всички пострадали са пречка за внасяне на обвинителен акт. В решението на СГС от 5 септември обаче указанията на върховните съдии се интерпретират различно. Съдът казва, че указанията на върховния съд не са били неизпълними, защото прокуратурата е трябвало да издири всички пострадали, а не и да разпита всеки един.", "date": "2018.09.28", "title": "На прокуратурата ѝ остава седмица да реши какво да прави с делото за възродителния процес, заведено преди 27 години"}
{"url": "https://www.dnevnik.bg/ot_vas/novini_ot_vas/2018/09/28/3318497_katedralen_hram/", "text": "Катедралният храм е разположен на висока тераса, с множество стъпала пред него, в посока северозапад.", "date": "2018.09.28", "title": "Катедрален храм"}
{"url": "https://www.dnevnik.bg/zdrave/2018/09/28/3318514_dokazanite_sluchai_na_nilska_treska_sa_7_za_18_dushi/", "text": "Доказаните случай на нилска треска в България са седем, като за 18 души е много вероятно също да са болни, каза днес по БНТ националният консултант по микробиология професор Тодор Кантарджиев. Последният случай е на мъж на 66 години от София. Той допълни, че във всички страни около България има бум на заболеваемостта от нилска треска, която се пренася от комарите. Професор Кантарджиев уточни, че на 200 ухапани един прави възпаление на мозъка, което е опасното усложнение при болестта. Признаците са дезориентация, температура, загуба на съзнание. На 25 септември беше регистриран първи смъртен случай от западнонилска треска у нас тази година - на 84-годишен мъж от ямболското село Ботево, съобщиха от Регионалната здравна инспекция в Ямбол. Възрастният мъж е лекуван една седмица в инфекциозно отделение на ямболската болница, където по-късно е починал. Мъжът не е пътувал до рискови държави, уточниха здравните инспектори. Професор Кантарджиев обясни, че има и бум на хепатит А в столичния квартал Факултета, като случаите са 86. \"Хубавото на тази инфекция е, че тази инфекция не уврежда здравето. Жълт си известно време и трябва да пазиш диета една година\", допълни той.", "date": "2018.09.28", "title": "Доказаните случаи на нилска треска са 7, за 18 души има подозрения"}
{"url": "https://www.dnevnik.bg/sviat/2018/09/28/3318558_nai-moderniiat_i_skup_iztrebitel_na_sasht_preturpia/", "text": "Най-новият, най-модерен и най-скъп изтребител на САЩ – F-35B е претърпял първата си катастрофа в четвъртък, съобщи Си Ен Ен, като се позова на официално съобщение военните. Машината се е разбила в Афганистан, след като е ударила цел на талибаните, в подкрепа на операция по суша. Пилотът е катапултирал и е бил спасен. F-35 е самолет по технологията стелт, която го прави трудно откриваем от радарите. Той е считан за най-скъпата оръжейна система, създавана някога, а разработката му, струвала 1.3 трилиона долара, ще се запомни и със сериозното забавяне, заради различни проблеми. Първият полет на F-35 е извършeн на 15 декември 2006 г, а преди последните разговори с \"Локхийд Мартин\" за намаляване на цената, машината се предлага за 115 млн. долара. Според военните той е бъдещето на авиацията, защото е мултифункционален и пълен със съвременни технологии. Версията F-35B се ползва от морската пехота, като е една от трите версии на машината и единствената, която може да излита вертикално.", "date": "2018.09.28", "title": "Най-модерният и скъп изтребител на САЩ претърпя първата си катастрофа"}
{"url": "https://www.dnevnik.bg/bulgaria/2018/09/28/3318573_niamalo_reshenie_na_upravliavashtite_za_ungariia_a/", "text": "Управляващите не са взели окончателно решение за позиция по отношение на санкциите срещу Унгария, а само е декларирана воля в Европейския парламент, каза днес по БНТ председателят на парламентарната група на ГЕРБ Цветан Цветанов. Той допълни, че самата Европейска народна партия, част от която е ГЕРБ, е разделена. В Европарламента депутатите от ГЕРБ се обявиха против санкциите. През миналата седмица вицепремиерът  Красимир Каракачанов обяви , че правителството ще изготви позиция в подкрепа на Унгария. Премиерът обаче  побърза да се застрахова,  че решението на кабинета да изготви позиция срещу европейски санкции срещу Унгария е взето на оперативно заседание и затова е без правна стойност. Също по БНТ Георги Свиленски от БСП, попитан защо левицата подкрепя Унгария, при положение, че техния бивш лидер и председател на ПЕС Сергей Станишев е за санкциите, обяви: \"БСП вкара България в ЕС и ние няма как да работим за разделението на съюза\". Според Свиленски от срещите с хора БСП стигнали до извода, че изборите чукат на вратата, а ГЕРБ са приключили житейския си политически път. Цветанов обаче увери, че коалицията е стабилна и мнозинството е стабилно.", "date": "2018.09.28", "title": "Нямало решение на управляващите за Унгария, а само воля, обяви Цветанов"}
{"url": "https://www.dnevnik.bg/sviat/2018/09/28/3318561_ted_turnur_osnovateliat_na_cnn_strada_ot_demenciia/", "text": "Тед Търнър, известният американски милиардер и основател на телевизионния канал CNN, съобщи, че страда от форма на деменция, заради която се чувдтва изтощен и не помни. В интервю за телевизия CBS медийният магнат и филантроп каза, че му е поставена диагноза \"деменция с тела на Леви\". Това е същото, от което е страдал известният актьор Робин Уилямс, самоубил се през 2014 г. \"Това е по-мек случай на това, което имат хората с Алцхаймер. Прилича на него, но не е толкова лошо. Алцхаймер те убива\", каза Тед Търнър пред журналиста Тед Копел в интервю, което ще бъде излъчено в неделя. Разговорът е воден по-рано тази година в планинското ранчо на милиардера в Монтана. Търнър първоначално казва, че не се сеща какво е името на заболяването му, а запитан за симптомите, споделя, че се чувства \"основно уморен и изтощен, но и започвам да забравям\". Става дума за прогресивни поражения в централния мозък, за които първите симптоми са прояви на неспособност да се планират действия, да се обработва информация, да се запаметява или да се разбира визуална информация. Следват и двигателни проблеми като тремор, скованост и бавно и затруднено ходене. Името идва от роденият в Германия американски невролог Фредрик Хенри Люуи (Фридрих Хайнрих Леви), един от най-известните откриватели на симптомите на Паркинсон и деменция. От Деменция с тела на Леви страдат около 1.4 милиона американци.", "date": "2018.09.28", "title": "Тед Търнър, основателят на CNN, страда от деменция"}
