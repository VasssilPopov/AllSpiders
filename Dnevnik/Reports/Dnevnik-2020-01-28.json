{"url": "https://www.dnevnik.bg/sviat/2020/01/28/4021908_v_turciia_kak_se_praviat_poriaduchni_deca/", "text": "                         В статия под заглавие \"За какво си мислите, докато правите деца?\", \"Франкфуртер алгемайне цайтунг\" отбелязва, че на една среща на хора с увреждания турският президент Ердоган направил следното странно изявление: \"За съжаление нашите млади хора вече не се женят толкова млади. Повечето сключват брак едва след 30-годишна възраст или не се женят изобщо. Така не може!\" Официалните статистически данни не потвърждават тези думи, коментира изданието: нито сключваните бракове са по-малко, нито е нараснала  възрастта, на която се женят  турците. Изказването на президента бе в много по-голяма степен опит за изместване на вниманието от някои други парливи въпроси. Кризата не позволява на мнозина да се оженят В близкия до семейството на Ердоган вестник \"Сабах\" дори бе публикувано предложение неженените да бъдат облагани със  специален данък . Само че младите хора, които са визирани, не избират ергенския живот доброволно, коментира ФАЦ. А и откъде ще вземат пари за ергенския данък хора, на които заради икономическата криза не им стигат парите да се оженят? Както се вижда от оповестена няколко дни след изявлението на Ердоган статистика за размера на безработицата (всеки четвърти млад човек е без работа), отказът от  сключване на брак  не е личен избор, а следствие от икономическата криза. Но дори и да успеят да съберат необходимите средства за женитба, младите хора не могат да се отърват от опеката на държавата, която продължава да се меси в личния им живот. По указания на  Дианет  - Службата по религиозните въпроси, семействата не бива да имат по-малко от две деца, а най-добре поне три или четири. Но - както изтъква ФАЦ, подобна препоръка е лесно да се отправи, много по-трудно е да се раждат деца при сегашните икономически условия. Нима е случайно това, че в последните две години на икономическа криза  раждаемостта е спаднала ? Но да се върнем към поредицата препоръки от страна на държавата. Да кажем – пише по-нататък ФАЦ - че се вслушате в думите на Ердоган и сте  сключили брак . И по препоръка на Дианет тръгвате да правите и деца. Само не си помисляйте да се насладите на това занимание - и в това отношение има препоръка, отправена от декана на Теологическия факултет на един от държавните университети - професор Рифат Окудан: \"По време на акта мислете за своя духовен водач, за да родите порядъчно дете!\" На какво ги учат в детските градини Да кажем, че и тези изисквания са спазени - какво оттам нататък? Повечето деца попадат в държавните детски градини, в които  религиозното обучение  е задължително. В резултат на което, както разказва бащата на едно петгодишно момче: \"През нощта синът ми има кошмари. Той вече не прегръща леля си, понеже била жена. И не влиза в тоалетната, докато не е произнесъл \"тоалетната молитва\", на която са го научили в детската градина.\" По разказ на една майка пък детето ѝ постоянно говорело за смърт и ковчези. И казвало, че майките със забрадки са по-добри майки. А и това не е всичко - един нов законопроект в Турция предизвиква истинска вълна от възмущение, съобщава списание \"Фокус\". Съгласно този проект изнасилвачите на малолетни няма да получават присъда, ако след деянието се оженят за жертвата си. Турският парламент ще гласува законопроекта още в следващите дни.", "date": "2020.01.28", "title": "В Турция: Как се правят порядъчни деца"}
{"url": "https://www.dnevnik.bg/bulgaria/2020/01/28/4022036_podhodut_na_prokuraturata_moje_da_manipulira_vmesto_da/", "text": "                         Публикуването на подобен вид записи и разговори, които въвличат държавния глава би било допустимо дотолкова, доколкото това все пак е най-публичната фигура в една държава и публичността по отношение на нея надделява над личните данни. Особено, ако не става въпрос за разговори от чисто частен характер. Днес е Европейският ден за защита на личните данни. Симптоматично е това, което се случва. На 28 януари е приета конвенция 108 на Съвета на Европа – първата в света, свързана със защитата на личните данни при автоматизираната им обработка. Но за да бъдат оповестени личните данни, дори и на държавния глава, трябва да бъдат спазени изисквания, включително и с пропорционалността, което предполага освен преценка дали става дума за висша държавна длъжност, но трябва да е ясно и с каква цел се публикуват тези данни. Източникът на информация в случая е прокуратурата, която очевидно разполага с тези данни и която би трябвало да ги използва, ако смята, че е извършено престъпление, за съответното събиране на докзателства. Нищо не обяснява защо информацията трябва да бъде публикувана. Освен това, обичайно информацията, събрана чрез СРС се класифицира като държавна тайна и ако в случая това не е направено и има някакъв нов, \"революционен\" подход, е любопитно да знаем на какво се дължи той. Само ДАНС може да разсекрети разговорите с президента Твърдението в съобщението е, че ДАНС са събрали данните, а според Закона за класифицирана информация първият орган, който е създал информацията, той е единственият, който я класифицира и единствен може да решава дали тя да бъде декласифицирана. На следващо ниво има и защита на следствената тайна, която може да бъде преодоляна с решение на наблюдаващия прокурор. Тук обаче стои въпросът за частичността на информацията. Като принцип в самия Закон за достъп до обществена информация, чл. 6 е записан принцип на пълнота на информацията. Тоест когато държавен орган оповестява някаква информация, той има законовото задължение тази информация да бъде пълна. Частичното подаване на информация може да бъде манипулативно и да манипулира обществто, вместо да го информира. Това е много важно, особено когато резултатът от такава информация може да е подкопаване на доверието на гражданите във властта. Не става дума за конкретни лица, а за доверието в институциите. Би трябвало една по-нискостояща в конституционната йерархия институция като прокуратурата, когато попадне на данни за държавни фигури от първи ранг, да има някакви морални задръжки, а вероятно и юридически да публикува каква да е информация, която има възможност да подрони общественото доверие като цяло. А България неколкократно е осъждана в Страсбург по дела, свързани с нарушаването на презумпцията за невиновност. Засилената, нарочно търсена от прокуратурата публичност също е под въпрос. Подобен тип поведение вече е обявявано по дела в Страсбург, че не е в съответствие с Европейската конвенция за правата на човека. Проблемите със следенето и подслушването вече са в ЕСПЧ По делото \"Екимджиев\" 2, по което в момента тече кореспонденция между правителството и жалбоподателите към съда в Страсбург, са поставени редица проблеми, свързани със системата за тайно следене в България, включително използването на СРС, включително запазването на трафика на електронни съобщения, не са в съответствие с чл. 8 от Европейската конвенция за правата на човека. Рано е да направим преценка, но тук виждаме един пример за това, че се използват записи от СРС, които не е изключено да останат в употреба единствено за публичността и от тук нататък да не се направи нищо с тях. Самият смисъл на събиране на СРС и на възможността да се подслушват разговори и т.н. е единствено и само за целите на разследване на тежки престъпления. Под въпрос е изобщо дали подобна информация, при каквито и да е обстоятелства, би трябвало да бъде публикувана, но във всички случаи, ако бъде публикувана, това би могло да бъде само в някакви много изключителни ситуации. Обяснението на прокуратурата е \"Предвид призива на президента към главния прокурор на Република България да обясни мотивите си за отправеното питане към Конституционния съд за задължително тълкуване на чл. 103 от Конституцията, високия обществен и медиен интерес, Прокуратурата на Република България предоставя следната информация...\". Такъв мотив не е допустим, за да се обосновава някакво питане, защото главният прокурор хипотетично може да отправи хиляди питания до Конституционния съд - това е в неговите правомощия. Може да поиска и питания за тълкувателни решения на върховните съдилища. Но, ако всеки път той ще вади някаква чувствителна информация всеки път, когато отправя искания, значи тези искания служат като трамплин и повод да бъдат извършвани закононарушения, при които да бъдат нарушавани основни човешки права и да бъде манипулирано общественото мнение, вместо да бъде предоставян пълен достъп до обществена информация. Осуетяването на проверка на КПКОНПИ по кой текст от закона е? Може би на последно, но не по значение, място виждам анализ на конституционните текстове в постановлението, което е приложено към съобщението, но не виждам никаква посочена разпоредба от НК или нейн анализ. Ако въобще нещо се коментира, то би трябвало ние да разберем по какво престъпление е работила прокуратурата по отношение на държавния глава. Осуетяването на проверка на КПКОНПИ по кой текст от закона е? От съдържанието на постановлението за спиране не става ясно за какво престъпление се работи по отношение на държавния глава и какво в крайна сметка е направило необходимо преждевременното публикуване на такава информация. Подобна информация е нормално да придобие публичност, когато има обвинителен акт. Явно е, че има пречка да бъде внесен такъв заради имунитета на президента. Странна практика е и да бъде вкарван свален текст от разговорите в постановление на прокуратурата. Подобна практика не ми се струва обичайна и индикира, че това е направено с преднамерената цел да бъде изваден този текст заедно с публикуването на постановлението за спиране. Прокуратурата се използва за политически войни и борби Според мен сме изправени пред използване на прокуратурата за цели, различни от целите, за които тя е създадена, а именно – за политически войни и борби, а не за работа по разследване на престъпления. Сложен е балансът – от една страна ниво като президент означава висока степен на откритост и че обществото трябва да знае включително и за разговори, които води по служба. Тук надделява общественият интерес пред защитата на личните данни. Но, ако се касае за информация, която е събрана по реда на Закона за специалните разузнавателни средства, която може да се ползва единствено и само за целите на престъпления, използването й за други цели като пиар, информиране на обществеността на предварителен и преждевременен етап в момент, в който няма нужда от това, без нищо да е свършено – това ми се струва, че води до извод за непропорционално използване на тази информация в нарушение на законодателството. Има съмнения за прескачане на някакви граници, тъй като информацията, която е разпространена е крайно парцелирана, на парчета, не създава цялостна представа. Къде е обещаното от Гешев сътрудничество между властите? По този начин нито може да се каже, че се информира обществото, защото обществото нищо не разбира от тази частична информация и то в нарушения по чл. 6 от Закона за достъп до обществена информация, а съществременно се извъшрва закононарушение вероятно в разрез със Закона за специалните разузнавателни средства, Наказателно-процесуалния кодекс и Европейската конвенция за правата на човека. Преди да стане прокурор в първото си интервю като кандидат за главен прокурор Иван Гешев изрично спомена, че не трябва да говорим само за разделение на властите, но и за сътрудничество за властите. Бих искал да поставя риторичния въпрос къде е така лелеяното и обещано от него сътрудничество между властите в този казус.", "date": "2020.01.28", "title": "Подходът на прокуратурата може да манипулира, вместо да информира обществото"}
{"url": "https://www.dnevnik.bg/sport/2020/01/28/4021973_mujkiiat_tenis_shte_izprobva_povtoreniia_na_cherveni/", "text": "Асоциацията на професионалните тенисисти (АТП) обяви, че въвежда пробен период за използване на повторения по време на мачовете на червени кортове. Системата, която служи за обжалване и се използва на останалите настилки, досега не беше налична за турнирите на клей. За пръв път технологията ще дебютира в надпреварата от сериите \"АТП 500\" в Рио де Жанейро през февруари. Още през ноември 2019 г. ръководството на АТП одобри използване на системата за турнирите от сериите 250, както и за няколко надпревари от сериите 500. Все още не е ясно дали повторения ще има и в \"Мастърс 1000\" турнирите. Подобна идея се обсъжда от години, след като често мачовете се бавят заради спиране на играта и разглеждане на отпечатъци по корта. През миналата година бяха проведени тестове на ниво \"Чалънджър\", които показаха добри резултати и точност дори в участъци на корта, които са на сянка. За турнира в Рио ще се използва технологията FOXTENN, която е лицензирана от АТП за клей кортове.", "date": "2020.01.28", "title": "Мъжкият тенис ще изпробва повторения на червени кортове"}
{"url": "https://www.dnevnik.bg/photos/2020/01/28/4021668_fotogaleriia_svetovnite_snimki_na_denia_-_28_ianuari/", "text": "Жена кара сърф на плажа Ипанема в Рио де Жанейро, Бразилия.", "date": "2020.01.28", "title": "Фотогалерия: Световните снимки на деня - 28 януари"}
{"url": "https://www.dnevnik.bg/bulgaria/2020/01/28/4021933_kratki_novini_ot_2_do_24_fevruari_prodajbata_na/", "text": ". Според лекарите от инфекциозната клиника на ВМА симптомите му не приличат на китайския коронавирус. За крaтко мъжът е поставен под домашна карантина, но след това е бил приет в клиниката за наблюдение. Така ще се избегнат евентуални усложнения, защото мъжът има и други заболявания. ВМА е в готовност да изолира пациенти със съмнения за китайски коронавирус. Клиниката разполага със специална носилка и изолатор. За момента обаче Националната грипна лаборатория не може да изследва проби със съмнения за китайски коронавирус, защото не разполага с реактиви. Такива ще има през следващата семица, каза пред БНТ Нели Корсун, завеждащ Национална грипна лаборатория. Катастрофа със загинали затвори пътя Бяла - Силистра Двама души загинаха, а трима са в тежко състояние след тежка верижна катастрофа край Русе, информира БНТ. Сблъскали са се ТИР и лек автомобил, а малко след това в тях се блъскат още две коли. Загинали на място са млади мъж и жена. В русенската болница с опасност за живота са откарани две момичета на 15 и 17 години и 27-годишна жена. Пътят е затворен за движение. Причините са катастрофата се изясняват. Проверката на дом за възрастни с много смъртни случаи не откри нарушения Контролните органи не са установили нарушения в дома за хора с деменция в село Горно Косово, община Сухиндол, съобщи Апелативната прокуратура във Велико Търново. Тя беше  по сигнал на омбудсмана , според който за година в социалния дом е имало 24 смъртни случая при капацитет 60 души. Проверката е извършена от областната дирекция на МВР, районната здравна инспекция и дирекция социално подпомагане. От 2 до 24 февруари продажбата на винетки за камиони постепенно ще спре От 2 февруари 2020 г. спира продажбата на месечни винетки за автомобилите с маса над 3.5 тона, съобщи агенция \"Пътна инфраструктура\". Причината е въвеждането на тол такси за тях от 1 март. Последната възможност за покупка на месечна винетка е с начална дата 1 февруари срок на валидност 29 февруари. По същата причина от 24 февруари ще бъде спряна продажбата на седмични винетки за. След 24 февруари до края на месеца те ще пътуват само с еднодневни винетки. Оръжия са открити в дома на мъжа, който се самоуби в ДАНС От Софийската районна прокуратура, която ръководи разследването, съобщиха, че при претърсвания в дома на мъжа снощи е открито и е иззето голямо количество оръжия и боеприпаси. Вчера (27 януари) извикан за даване на обяснения мъж се самоуби в сградата на ДАНС, непосредствено преди да премине през металдетекторна врата на входа. Повече за инцидента четете  тук . Сега от прокуратурата съобщават, че той се е прострелял в главата със самоделно огнестрелно оръжие – писалка тип \"оса\". Предстои назначаване на необходимите експертизи и други действия по разследването. Авария блокира корабоплаването по Дунав при Белене Корабоплаването по Дунав е спряно временно при Белене след като украински съд заседна в ниските води на реката, съобщи \"Ройтерс\". Капитанът му не се е съобразил с ограниченията за плаване при тези условия. На мястото има 15 кораба, които изчакват преместването на заседналия тласкач. До всички капитани е изпратено предупреждения за повече внимание при преминаване на участъка. Нивото на Дунав в целия участък е ниско, а прогнозите засега не са благоприятни. Двама работници пострадаха от волтова дъга във ВЕЦ Двама работници пострадаха при авария в трафопост във ВЕЦ над дупнишкото село Самораново, съобщиха БНР.  Няма опасност за живота им. Екип на инспекцията по труда е на място за изясняване на причините. Инцидентът е станал тази сутрин преди 9.00 часа. Работниците - на 43 и 48 години, са пострадали при извършване на ремонтни работи в централата, намираща се на река Отовица.", "date": "2020.01.28", "title": "Кратки новини: Катастрофа със загинали затвори пътя Бяла - Русе"}
{"url": "https://www.dnevnik.bg/sport/2020/01/28/4022048_albert_popov_zavurshi_19-i_v_noshtniia_slalom_v/", "text": "Алберт Попов завърши на 19-о място в слалома в Шладминг от Световната купа по ски алпийски дисциплини. Българинът направи колеблив първи манш, когато даде 26-и резултат. Във второт си спускане Попов много по-сигурен и агресивен, което го изведе до място в топ 20. Само във втория манш Попов беше с пети резултат.Именно на пистата \"Планай\" преди година Попов записа най-добрия резултат дотук в кариерата си, когато беше шести. Това е четвърто влизане в точките за българина от началото на сезона, като всяко от тях дойде в слаломите. Попов беше 12-и във Вал д’Изер, 18-и в Мадона ди Кампилио и 13-и в Аделбоден. В последните два старта във Венген и Кицбюел българинът не успя да вземе точки, като в швейцарския курорт падна във втория манш, а в Кицбюел остана извън топ 30.      Надпреварата в австрийския курорт спечели Хенрик Кристоферсен. Той си гарантира и малко над 69 хиляди швейцарски франка от наградния фонд. Норвежецът беше втори след първия манш, но при второто спускане се представи добре, а лидерът Марко Шварц падна и остана едва 27-и. На подиума се качиха още Алекси Пинтюро и Даниел Юл. Невероятно се представи Клеман Ноел, който направи страхотен втори манш, въпреки че в първия се провали. Французинът беше 30-и при първото спускане, но след това даде най-добро време във втория, за да прескочи с 26 позиции напред и завърши четвърти. В класирането за Малкия кристален глобус в слалома лидер е Кристоферсен с 552 точки, а Юл е втори с 495. Попов заема 28-о място с 67 точки.", "date": "2020.01.28", "title": "Алберт Попов завърши 19-и в нощния слалом в Шладминг"}
{"url": "https://www.dnevnik.bg/sport/2020/01/28/4022058_kato_hudini_kak_maestroto_se_spasi_v_melburn/", "text": "Спасяване на седем мачбола, три от които поредни? Да, Роджър Федерер го може. Поставен до стената, носителят на 20 титли от Големия шлем  съумя да се измъкне срещу Тенис Сандгрен . Швейцарецът излезе победител в петсетовата драма, като едва за втори път в кариерата си спечели мач от Големия шлем, в който има по-малко взети геймове от съперника си (предишният случай беше срещу Анди Родик във финала на \"Уимбълдън\" през 2009 г.). В полуфинала  Федерер ще играе 50-ия си мач с Новак Джокович .", "date": "2020.01.28", "title": ""}
{"url": "https://www.dnevnik.bg/bulgaria/2020/01/28/4021433_kak_moskva_si_kupi_80_dka_kraimorski_teren_za_lagera/", "text": "Санаторно–оздравителният комплекс \"Камчия\" край Варна, който Русия може да превърне в \"културно-хуманитарна площадка\" за прокарване на интересите си в Европа, е изграден върху терен, придобит в една от най-скандалните сделки с държавни имоти по Северното Черноморие. Това показва справка, изготвена от варненската Областна администрация през февруари 2010 г. Според съдържанието на документа \"СОК Камчия\" ЕАД, чийто едноличен собственик е Департаментът по имуществото на град Москва, е придобило през 2008 г.  близо 80 дка в землището на с. Близнаци, община Аврен, на цена 9.72 лв. на кв.м.  Цената е такава независимо от факта, че теренът се намира в непосредствена близост до устието на р. Камчия и граничи с един от най-големите и красиви плажове по Северното Черноморие. Справка с цените на сходни парцели по същото време показва, че те са се продавали по няколкостотин евро на кв.м. Така теренът, придобит от Департамента по имуществото на правителството на Москва, се оказва част от разпродадените през периода 2005–2008 г. общо 873 215 кв.м държавни гори с променен статут. Част от тях са преминали в частни ръце на цени под 2 лв. за кв.м. по които правителството на Москва е участвало в една от най-антипазарните сделки с държавно имущество у нас, стават явни след справка в архива на Търговския регистър. Дружеството \"СОК Камчия\" е основано през 2007 г. Година по-късно в борда на директорите му влиза Станка Шопова. До 1989 г. тя е председател на Централния комитет на някогашната комунистическа младежка организация ДКМС и един от най-близките сътрудници на комунистическия диктатор Тодор Живков. От 2011 до 2018 г. Шопова е председател на борда на директорите на \"СОК Камчия\". Като управител и мажоритарен собственик на компанията \"Агенция Русия днес\" през същата година Шопова купува и терен в землището на Близнаци, този път от 21 дка. Цената е малко под 14 лв. на кв.м. Договорът за изграждането на комплекса \"СОК Камчия\" бе подписан от бившия министър на социалната политика Емилия Масларова през септември 2008 г. и одобрен от правителството на Сергей Станишев. За да улесни реализирането на руската инвестиция, с негово решение държавата отпуска 7.7 млн. лв. за изграждането на 10.5 км магистрален водопровод към комплекса. Детският лагер \"Радуга\", изграден от \"СОК Камчия\", беше открит а високопоставени български и руски гости, присъстващи на церемонията, се поздравяваха с \"Честит празник\". До 1989 г. денят, в който в условията на съветска окупация през 1944 г. е бил извършен комунистическият преврат в България, беше отбелязван като Национален празник на страната. Специално за пищната церемония по откриването на лагера в Камчия пристигна тогавашният кмет на Москва Юрий Лужков, а негов домакин бе наскоро встъпилият в първия си мандат като министър–председател Бойко Борисов. Според обявените тогава данни инвестираните средства в оздравителния лагер \"Радуга\" към момента на откриването му бяха оценени на около 40 млн. евро, а базата му имаше капацитет да посрещне наведнъж около 1000 деца. Освен ученици в част от базата трябваше да бъдат настанявани и ветерани от Втората световна война.      Само няколко месеца след откриването на комплекса обаче многократно обвинявания в корупция Лужков беше отстранен от поста, след като загуби доверието на Владимир Путин. Прогнозната стойност на комплекса след окончателното му завършване през 2012 г. трябваше да достигне 120 млн. евро. През 2016 г. обаче на търг от Департамента по конкурентна политика на градските власти на Москва за около 66.5 млн. евро (6.05 млрд. рубли по тогавашния курс). В документацята за търга бе описано, че за продажба са обявени сгради, \"обособени като отделно курортно градче за целогодишен туризъм с капацитет за настаняване на до 2000 гости едновременно. Около 600 стаи за настаняване с обща площ от над 101 хил. кв.м са разпределени в хотелския комплекс \"Лонгоз\", детски здравен лагер \"Радуга\" и \"Черноморский\". Офертата включваше също център за лечение и диагностика \"Здравец\", вилно селище \"Пирин\", учебен комплекс с планетариум и др. Аукционът по продажба на 100% от акциите на едноличното акционерно дружество \"СОК Камчия\" беше насрочен за 19 април 2016 г.,  но търгът неочаквано бе отменен . Само няколко дни след крайната дата, до която трябваше да бъдат събирани оферти за проваления търг, Съветът за електронни медии (СЕМ) обяви със свое решение, че е регистрирал който възнамерява да разпространява по кабел  18-часова политематична програма, озаглавена \"Тв \"Камчия\" . Като изпълнителен директор на телевизионния канал бе посочена отново Станка Шопова. Година по-късно – през юни 2017 г., \"СОК Камчия\" се оказа сред  основните спонсори на организиран от община Варна безплатен концерт на \"любимата група на Путин\" \"Любе\"  във Варна. Членовете на групата често се рекламират със снимки в компанията на руския президент. Те са известни с многобройните си участия в открито пропагандни и политически акции на Русия в чужбина и  споделената носталгия по комунизма в бившия СССР . Те подкрепиха анексирането на Крим и открито споделят антилибералните си и хомофобски позиции. В контекста на обобщените факти около създаването и цялата досегашна дейност на центъра \"Радуга\" край Варна за прокарване на интересите си в Европа звучи съвсем логично. Идеята беше подхвърлена от руски сенатори в края на декември м.г.,  след като руският външен министър Сергей Лавров обяви, че Съветът за национална сигурност на Русия ще обсъди \"в присъствието на президента Владимир Путин\" прехвърлянето на собствеността на почивния комплекс, тъй като ситуацията около него \"деградирала\" и имало дори проблеми със собствеността му. Според мерките за справяне с тях, изготвени от руското МВнР, кметството на Москва може да прехвърли на правителствотото собствеността върху базата в курорта \"Камчия\", а издръжката му да се поеме от държавния бюджет на Русия. \"През юни са определени и срокове, но бюрократичната машина работи бавно\", допълни Лавров. \"Под председателството на президента ще стимулираме такова решение и се надявам то да се изпълни бързо, защото ние смятаме, че ситуацията много бързо деградира\", заяви още той в изказването си в Съвета на федерацията. През това време \" към община Аврен, на чиято територия се намира. Към 30 октомври м.г. неплатените данък сгради и такса смет са около 700 хил. лв. След като компанията е платила 217 хил. лв. в началото на т.г., останалата част от дълга е била разсрочена, съобщи Емануил Манолов, кмет на Аврен. С колко още е нараснал този дълг до момента обаче не е ясно.", "date": "2020.01.28", "title": "Как България продаде на Москва 80 дка крайморски терен за лагера \"Радуга\" по 10 лв. кв.м"}
{"url": "https://www.dnevnik.bg/evropa/2020/01/28/4021271_sbogom_evropa_v_petuk_velikobritaniia_vdiga_kotva/", "text": "Остават броени дни, преди британският кораб да отплава в открито море. За Обединеното кралство започва историческа седмица -  в петък то ще стане първата страна , която след три години и половина на трудна раздяла напуска ЕС. Някои ще празнуват, на други ще им е криво, но след три отлагания Брекзит, довел до разцепления - от британските семейства до парламента, ще настъпи в петък, 31 януари 2020 г., в 23 ч. по Гринуич. Между Великобритания и оставащите в ЕС-27 страни работата тепърва предстои. Раздялата няма незабавно да предизвика някаква голяма конкретна промяна, а най-вече  ще отбележи началото на преговорите  по условията на бъдещите им отношения. Въпреки  опитите на най-енергичните евроскептици  няма да удари прочутият лондонски часовник Биг Бен, който е в ремонт. Затова пък прожектиран на стените на \"Даунинг стрийт\" светещ часовник ще отчете обратното броене преди скока в неизвестното. По повод събитието в тираж от 10 милиона бройки ще бъде пусната специална монета от 50 пенса (60 евроцента от общата валута, която Великобритания така и не се съгласи да приеме). Премиерът Борис Джонсън, който е горещ привърженик на Брекзит, се представя като обединител на нацията  след победата си на парламентарните избори . \"Без значение кой как е гласувал през 2016 г. (на референдума за Брекзит), сега е време да погледнем с доверие към страната първопроходец, в която ще се превърнем през следващото десетилетие, и да излекуваме разделенията от миналото\", заяви той в неделя. Задачата му няма да е лесна, след като местните парламенти на Шотландия, Уелс и Северна Ирландия отхвърлиха неговия закон за Брекзит. Борис Джонсън оглави правителството в края на юли и успя там, където се провали предшественичката му Тереза Мей, която напусна \"Даунинг стрийт\" със сълзи на очи след три отхвърляния в парламента на нейното споразумение за Брекзит. След като  предоговори текста  с Брюксел и включи в него ново решение, с което се избягва връщане на физическата граница между двете Ирландии, бившият кмет на Лондон в крайна сметка успя да  прокара през парламента  закона, с който ще се осъществи Брекзит. Това стана благодарение на най-голямото мнозинство, което консерваторите са имали от Маргарет Тачър насам, постигнато със смазваща победа на изборите през декември.      Текстът, който въвежда в британското законодателство сключеното през октомври споразумение от 535 страници,  беше обнародван от кралица Елизабет Втора  на 23 януари, осем дни преди съдбовната дата. Брекзит ще позволи на страната да си върне контрола върху своите закони и граници, повтаря Борис Джонсън. Остава една последна формалност преди края на този бурен 47-годишен брак: ратифицирането в сряда от Европейския парламент на споразумението за Брекзит, което в петък отиде от Брюксел до Лондон и обратно -  за подписване от двете страни . Дипломатите от страните - членки на ЕС, ще го одобрят писмено в четвъртък и това ще е последният етап от процедурата. Датата 31 януари обаче е предимно символична. Споразумението за развод предвижда продължаващ до 31 декември преходен период за осигуряване на плавно излизане. Докато трае този период, Великобритания ще продължи да прилага правилата на ЕС, но повече няма да има право на глас при вземането на решенията. Преходният период цели предимно да позволи на Лондон и Брюксел да се разберат за бъдещите си отношения, по-специално в търговската област. Борис Джонсън иска да приключи тези преговори за рекордно кратко време и изключва всякакво удължаване след края на тази година. Европейците пък намират този график  за твърде сгъстен  и смятат, че трябва да се установят приоритети. Борис Джонсън ясно обяви, че иска да постигне с ЕС споразумение, подобно на канадското, без съобразяване с правилата на евросъюза.      Успоредно с това Великобритания иска да сключва споразумения за търговски обмен с други страни,  по-специално със Съединените щати  на Доналд Тръмп, който обещава на Лондон \"великолепно\" търговско споразумение. Разискванията се очертават тежки, включително защото Великобритания реши да запази  дигиталния си данък , който смята да въведе от април въпреки  заплахите на САЩ  за ответни мерки. Държавният секретар на САЩ Майк Помпео е очакван в Лондон на 29 януари за среща с Борис Джонсън, \"обсъждане на начините за разширяване и задълбочаване на търговските връзки\" след Брекзит и за \"потвърждаване на специалните отношения\" между двамата съюзници. В туит, съдържащ емотикони със знамената на ЕС и Великобритания и едно сърце, бившият председател на Европейския съвет Доналд Туск написа на Великобритания: \"Ние, ЕС, все така ви обичаме.\" /БТА", "date": "2020.01.28", "title": "Сбогом, Европа: В петък Великобритания вдига котва"}
{"url": "https://www.dnevnik.bg/gradska_sreda/2020/01/28/4021533_sofiia_dnes_reshava_dali_da_predostavi_vik_mrejata_si/", "text": "Днес от 10 ч. Столичният общински съвет (СОС) се събира на извънредна сесия, за да разгледа доклада с предложението на Министерския съвет за пренос на вода от Рила през водоснабдителната мрежа на София за Перник. Вносители са съветниците от ГЕРБ Прошко Прошков и Георги Георгиев, председатели съответно на комисиите по инженерна инфраструктура и финанси и бюджет. Докладът съдържа аварийния план на правителството, което изпрати официално писмо до СОС със искането. То е изготвено от министрите на икономиката Емил Караниколов, на регионалното развитие и благоустройството Петя Аврамова и на околната среда и водите Емил Димитров. Екшън планът трябва да достави вода в Перник, преди да е пресъхнал окончателно язовир \"Студена\". На 20 януари министър Караниколов обяви, че в язовира има вода за още 32 дни, което значи до 21 февруари. За да успее преди тази дата, правителството си е поставило задача да изгради нов водопровод от с. Мало Бучино до източната част на Перник. Цената за него е 23-25 милиона лева по думите на Караниколов. По тази тръба трябва да потече рилска вода от язовир \"Белмекен\" с дебит 300 л/сек. Строежът обаче не можел да започне, преди СОС да разреши преминаването на водата през ВиК мрежата на София, както постановява Законът за устройство на територията. Строителството на 13.5 км водопровод ще продължи по-малко от 45 дни, заяви Караниколов, т.е. най-рано края на февруари, с което ясно се очертават предстоящи още по-критични дни за града - без капка вода в чешмите от 21 февруари до завършването на новия водопровод Мало Бучино - Перник. Всички политически групи в СОС увериха в последните дни под различни форми, че няма как да не подкрепят екшън плана заради кошмара, в който е поставен 90-хилядният Перник. От 18 ноември хората са на воден режим. Срещу съгласието на София правителството обещава да отпусне общо 28.7 милиона лева за реализация на забавени с години проекти във водния сектор на столицата. С 20.5 милиона лева от тези средства ще се ремонтира стената на язовир \"Бели Искър\". С останалите пари ще се изгради байпас между двете артерии, по които столицата получава вода от Рила - Рилския водопровод и язовир \"Искър\". Това ще даде допълнителни гаранции София да не изпадне във водна криза при евентуална авария по едно от двете трасета. Предлага се и свързване на софийската ВиК мрежа с язовир \"Огняново\" като резервен водоизточник. Водата от него ще минава първо през филтриране в пречиствателна станция.", "date": "2020.01.28", "title": "София днес решава да предостави ли ВиК мрежата си за вода към Перник"}
{"url": "https://www.dnevnik.bg/sviat/2020/01/28/4021445_amerikanec_rukovodi_neonacistka_grupirovka_v_sasht_ot/", "text": "Основателят на базирана в Съединените щати и атакувана наскоро от Федералното бюро за разследване неонацистка групировка я управлява от Русия. Това сочи разследване на  Би Би Си , според което 46-годишният Риналдо Назаро оглавява \"основаната на расова принадлежност действаща с насилие екстремистка група\", която \"цели да ускори свалянето на правителството на Съединените щати, да подстрекава към гражданска война и да създаде бяла етнодържава\". Миналата седмица ФБР арестува членове на организацията, обвинени, че са заговорничели, за да убият двойка антифашисти и децата им. Основаната през 2018 г. група набира последователи онлайн, осъществява контакт с приложения за криптирана комуникация и насърчава членовете си да преминат през паравоенно обучение. Самоличността на ръководителя бе неизвестна дълго време, но изображения и видеозаписи показват, че групата The Base (\"Базата\") се ръководи именно от 46-годишния Назаро. Миналата година той е бил в списък с гости на изложение, свързано със сигурността и организирано от руското правителство, съсредоточило се върху \"демонстрацията на резултатите на държавната политика и постижения\". Клип, публикуван през март миналата година, показва Назаро в Русия с тениска с изображението на руския президент Владимир Путин и надпис \"Русия, абсолютна власт\", разказва Би Би Си. Медията обяснява, че той е открит в имот в скъп квартал в центъра на Санкт Петербург, купен на името на съпругата му - рускиня - през юли 2018 г. Това е същият месец, в който групировката е създадена. Тихоокеанска държава Преди да се премести в Русия, Назаро според документи, разгледани от Би Би Си, е управлявал компания, регистрирана в Ню Йорк и предлагаща достъп до \"мрежа от професионалисти в областта на сигурността\" с експертиза в разузнаването, контратероризма и психологическите операции, чийто екип е работил и с правителствени сили при изпращане на контингенти в Ирак и Афганистан. Бракът му с рускиня в Манхатън е през 2012 г., четири години след като тя напуска родината си. Автобиографията ѝ сочи, че тя известно време е била служител на банка. През 2018 г. - когато съпругът ѝ започва да популяризира групировката онлайн под псевдонима Norman Spear (\"Норманско копие\"), двамата се местят заедно с децата си в Русия. Под псевдонима той публикува изображения и клипове на забранената британска терористична групировка \"Национално действие\", хвали \"Ал Кайда\" и говори за партизанска война. Същият псевдоним е използван от мистериозно движение, обявило се за \"бяла родина\", по северозападното крайбрежие на САЩ. Когато организацията Base Global купува апартамент в щата Вашингтон (и дава като тогавашен свой адрес апартамент, свързан с Назаро), го прави именно в района, където въпросното движение иска да създаде \"бялата родина\". В подкаст от декември 2017 г. се говори за плана му, обхващащ четири щата, да \"постигне независимост, осъществявайки крайната цел за независима национална държава в тихоокеанския северозапад (на САЩ), етнодържава\". Идеята е бялото население на САЩ да бъде преместено там. Риналдо Назаро определено не е публична фигура - няма видимо онлайн присъствие в социалните мрежи, нищо не е публикувано от негово име, никоя местна или национална медия не му е правила портрет. Името му се появява единствено в официални документи - от покупка на имоти или регистрация на компании,  разказва  в. \"Гардиън\" в осъществено отделно от Би Би Си разследване, също определило Назаро като лидер на групировката. Там се споменават спекулациите, че той всъщност е агент на Централното разузнавателно управление на САЩ, внедрен в групировката.", "date": "2020.01.28", "title": "Американец ръководи неонацистка групировка в САЩ от Русия"}
{"url": "https://www.dnevnik.bg/bulgaria/2020/01/28/4021609_administrativen_sud_otmeni_zabranata_za_napuskane_na/", "text": "Софийският административен съд oтмeни нaлoжeнaтa oт диpeĸция \"Mигpaция\" нa MBP зaбpaнa Джoĸ Πoлфpиймaн дa нaпycка Бългapия, съобщи Би Ти Ви, като се позова на адвоката на австралиеца. Решението не е окончателно и подлежи на обжалване пред Върховния административен съд. През октомври миналата година Софийският апелативен съд освободи шест години предсрочно Джок Полфрийман. Той беше осъден на 20 години затвор за убийството на студента Андрей Монов. Забраната на Джок Полфрийман да напуска страната е от 2011 година и е свързана с изпълнение на наказанието му. Тя стана и причина австралиецът да бъде настанен за месец в Центъра за настаняване на мигранти в Бусманци. Той  беше освободен в средата на октомври  срещу задължението да се явява всеки месец в полицията, докато забраната му за напускане на страната не отпадне. Адвокат Калин Ангелов, който защитава австралиеца, обясни пред \"Дневник\", че Полфрийман чака решението по още две дела в административния съд. Едното е заведено за бездействие срещу дирекция \"Миграция\", а другото е срещу заповедта на дирекцията за принудително експулсиране. По тях предстои произнасяне. Все още няма произнасяне и от Върховния касационен съд по основния въпрос - дали Полфрийман да бъде върнат в затвора, за да доизлежи присъдата си, както поиска бившия главен прокурор Сотир Цацаров, или да бъде освободен окончателно. В края на миналата година Джок Полфрийман създаде Гражданското сдружение, което се занимава със защита на правата на затворниците в България.", "date": "2020.01.28", "title": "Административен съд отмени забраната на Полфрийман за напускане на България"}
{"url": "https://www.dnevnik.bg/detski_dnevnik/2020/01/28/4021517_s_decata_po_vreme_na_gripnata_vakanciia_27_ianuari_-_4/", "text": "  Вторник, 28 януари  -  Академията по програмиране и роботика за ученици \"Слънчице \" организира в помощ на родителите по време на грипната ваканция целодневна занималня: Интензивен курс за ученици 1-5 клас; безплатни демонстрационни уроци по програмиране и роботика за ученици 1-5 клас (всеки ден); онлайн обучения за ученици. За записване - 0894 00 49 44. Научете повече -  тук.  - Училище за приключения \"Реверсо\" и сружение \"Байкария\" дават няколко дни за игра на деца от 7- до 12-годишна възраст. Програмата включва пешеходни разходки на различни места в близост до София по Искърското дефиле, Витоша, Рила и Предбалкана; посещения на природни забележителности, панорамни гледки и простор; игри и забавления. Вижте повече  тук .  - Детски център \"Къщата на Мая\" е отворен за деца над 2-годишна възраст да си направят кукерски маски. Повече -  тук .       - Музика за проходили деца до тригодишни ще звучи в \"Къщата на Мая\" от 17 часа. Вижте повече  тук . Сряда, 29 януари  -  Академията по програмиране и роботика за ученици \"Слънчице \" организира в помощ на родителите по време на грипната ваканция целодневна занималня: Интензивен курс за ученици 1-5 клас; безплатни демонстрационни уроци по програмиране и роботика за ученици 1-5 клас (всеки ден); онлайн обучения за ученици. За записване - 0894 00 49 44. Научете повече -  тук.  - Училище за приключения \"Реверсо\" и сружение \"Байкария\" дават няколко дни за игра на деца от 7- до 12-годишна възраст. Програмата включва пешеходни разходки на различни места в близост до София по Искърското дефиле, Витоша, Рила и Предбалкана; посещения на природни забележителности, панорамни гледки и простор; игри и забавления. Вижте повече  тук .  - Кулинарната работилница за родители и деца представя: Пелмени. Ако не сте опитвали пелмени досега, отивайте да сгреем душата с това вълшебно ястие. В него има много магия от северните земи, много ароматни подправки и, разбира се, много любов в процеса на приготвянето. Началото на приготвянето е в 18.30 часа, подробностите са  тук . Четвъртък, 30 януари  -  Академията по програмиране и роботика за ученици \"Слънчице \" организира в помощ на родителите по време на грипната ваканция целодневна занималня: Интензивен курс за ученици 1-5 клас; безплатни демонстрационни уроци по програмиране и роботика за ученици 1-5 клас (всеки ден); онлайн обучения за ученици. За записване - 0894 00 49 44. Научете повече -  тук.  - Училище за приключения \"Реверсо\" и сружение \"Байкария\" дават няколко дни за игра на деца от 7- до 12-годишна възраст. Програмата включва пешеходни разходки на различни места в близост до София по Искърското дефиле, Витоша, Рила и Предбалкана; посещения на природни забележителности, панорамни гледки и простор; игри и забавления. Вижте повече  тук .  - Приказки по ноти - Театрален концерт, посветен на зимата, ще могат да слушат децата от 18 часа в студио \"Театрална шапка\". Специални гости на концерта ще бъдат самите Маша и Мечока. Вижте подробности  тук . Петък, 31 януари  -  Академията по програмиране и роботика за ученици \"Слънчице \" организира в помощ на родителите по време на грипната ваканция целодневна занималня: Интензивен курс за ученици 1-5 клас; безплатни демонстрационни уроци по програмиране и роботика за ученици 1-5 клас (всеки ден); онлайн обучения за ученици. За записване - 0894 00 49 44. Научете повече -  тук.  - Училище за приключения \"Реверсо\" и сружение \"Байкария\" дават няколко дни за игра на деца от 7- до 12-годишна възраст. Програмата включва пешеходни разходки на различни места в близост до София по Искърското дефиле, Витоша, Рила и Предбалкана; посещения на природни забележителности, панорамни гледки и простор; игри и забавления. Вижте повече  тук . Събота, 1 февруари  -  Академията по програмиране и роботика за ученици \"Слънчице \" организира в помощ на родителите по време на грипната ваканция целодневна занималня: Интензивен курс за ученици 1-5 клас; безплатни демонстрационни уроци по програмиране и роботика за ученици 1-5 клас (всеки ден); онлайн обучения за ученици. За записване - 0894 00 49 44. Научете повече -  тук.  - Зимно приключение с много забавления, игри и смях. По време на лагера, организиран от училище за приключения \"Реверсо\" и сружение \"Байкария\", децата от 14 до 16 години ще направят истинска експедиция с раници на гръб, със снегоходки и гети на краката, ще държат щеки в ръцете и ще имат лавинна екипировка. Вижте повече  тук .       - Креативна рисувателна работилничка \"ШиШарка\" предлага на децата да решат една творческа задача. Дадени са им: хартия, лепило, тапа от вино, дървена подложка, малко декорации, цвят и богатото детско въображение. Търсят какво ще се получи? Началото е в 14.30 часа, подробностите са  тук .  - \"Маргаритка\" е на гости в  \"Мега Мол София\"  от 11 часа. Ще има караоке, а звездите Бухалче и Маргаритка ще са специални гости. Входът е свободен.  - Една работилничка за мечтатели и пътешественици чака децата от 17 часа в \"Мега Мол София\". Ще си направят картина пано с истинска карта от различна точка на света. Слагайки я в рамка, ще се получи прекрасна декорация за дома. Повече -  тук .  - \"Зимен детски лагер \"Белмекен за големите\" предлага училище за приключения \"Реверсо\" за деца от 11 до 13 години. Вижте повече  тук .  - Училище за приключения \"Реверсо\" и сружение \"Байкария\" организират лагер и за по-малките деца. Лагерът за от 8- до 10-годишните продължава до 5 януари. Вижте повече  тук . Неделя, 2 февруари  -  Академията по програмиране и роботика за ученици \"Слънчице \" организира в помощ на родителите по време на грипната ваканция целодневна занималня: Интензивен курс за ученици 1-5 клас; безплатни демонстрационни уроци по програмиране и роботика за ученици 1-5 клас (всеки ден); онлайн обучения за ученици. За записване - 0894 00 49 44. Научете повече -  тук.  - Бебешка арт работилничка е отворена от 11 часа в PlayHouse.  Тук  са подробностите. Понеделник, 3 февруари  -  Академията по програмиране и роботика за ученици \"Слънчице \" организира в помощ на родителите по време на грипната ваканция целодневна занималня: Интензивен курс за ученици 1-5 клас; безплатни демонстрационни уроци по програмиране и роботика за ученици 1-5 клас (всеки ден); онлайн обучения за ученици. За записване - 0894 00 49 44. Научете повече -  тук. Вторник, 4 февруари  -  Академията по програмиране и роботика за ученици \"Слънчице \" организира в помощ на родителите по време на грипната ваканция целодневна занималня: Интензивен курс за ученици 1-5 клас; безплатни демонстрационни уроци по програмиране и роботика за ученици 1-5 клас (всеки ден); онлайн обучения за ученици. За записване - 0894 00 49 44. Научете повече -  тук.    ", "date": "2020.01.28", "title": "С децата по време на грипната ваканция (27 януари - 4 февруари)"}
{"url": "https://www.dnevnik.bg/analizi/2020/01/28/4021427_kak_energiiniiat_centur_na_balkanite_ni_napusna_prez/", "text": "През последните 50 години българските комунисти, антикомунисти, демократи, монархисти, националисти, експерти, политици и пенсионери винаги ги е обединявал един копнеж - как България ще стане енергиен център на Балканите. През тия години ние винаги сме били, само малко нещо не ни достигаше, за да разбере целият свят, че сме. Може би прословутата българска скромност ни е пречела. А копнежът се люпеше именно в гнездото на износа. Цялата идея за АЕЦ \"Белене\" е, за да изнасяме. Изнасяме за Турция, Турция е голяма, има нужда от ток, а и турците са прости хора, няма да могат да си произведат достатъчно. И македонците също. Сърби, албанци, гърци все са наникъде, все ще го купуват, нямат АЕЦ, няма как да правят достатъчно. Румънците са от другата страна на Дунава, не се броят. Какво се случи? Как така един ден единствената устойчива през десетилетията идея за национално обединение се разлетя като духнато глухарче? По традиция се появиха две школи, които да обяснят националната трагедия. Едните казват как сме предали националния си интерес на Русия, а другите - на Запада. Напоследък се появи и школата на експертите, които обясняват как за всичко са виновни Брюксел и Грета Тунберг, които заедно започнаха да облагат въглищата с по 25 евро на тон въглеродни емисии. И трите школи са съгласни с едно - нищо не може да се направи и никога нищо не е можело да бъде направено, за да предотвратим съдбата си. Според предаване на една от националните телевизии Петричката врачка казала, че ще дойде един ден мъж от чужбина, нямало да е Симеон, щял да е на 50, та той щял да оправи България. За зла участ не казала кой точно и кога, затова и не знаем. Въпросът защо не очаквахме обаче няма разумен отговор. Поне пет тенденции ясно сочеха от години, че това един ден ще се случи: европейската енергийна политика, регионалният енергиен пазар, новите енергийни технологии, турската енергийна политика и турската икономика. От поне 20 години беше ясно, че Европейският съюз ще намалява все повече въглеродните си емисии. От 15 години в Европейския съюз функционира пазар на въглеродните емисионни квоти (ETS), според който големите индустриални инсталации трябва да купуват правото да изхвърлят СО2 в атмосферата. Първоначално цените на квотите бяха около €25-30 на тон и се очакваше да се качат. После настъпи икономическа криза, цените на квотите паднаха и дълго време се въртяха около €5-6. Българският енергиен сектор удари джакпот и реши, че цените така ще си стоят вечно. Преди две години, след дълги и подробни преговори, от които България беше част, квотите бяха ограничени, за да стигне цената им поне равнището от първите години на пазара. Този дългоочакван и подготвен скок изненада българския енергиен сектор, който очакваше всичко друго да се случи, но не и слънцето да изгрее сутринта. С други думи, енергетиката ни в продължение на поне 10 години категорично отказваше да се подготви за онова, което самата тя договаряше да се случи. Цената на емисиите обаче далеч не е единствената причина за обрата на енергийната ни съдба. Европейският съюз наложи и нови стандарти за индустриалните емисии (не СО2), които значително оскъпяват въглищното електроенергийно производство. ЕС също настоятелно прокарва интеграцията и либерализацията на европейския енергиен пазар, включително и изграждането на трансгранична инфраструктура, която да подпомага тази интеграция. В този процес участват както Западните Балкани, така и Турция, която е асоцииран член на Енергийната общност и на Асоциацията на системните оператори (ENTSO-E). Когато някъде има нещо в повече и по-евтино, то все по-лесно се излива там, където има по-малко и е по-скъпо. Точно като с гръцките домати на Женския пазар. Затова да се правят сметки за българската енергетика без много сериозен и постоянен анализ на енергетиката на комшиите е сметка без кръчмаря. А именно това правим постоянно, когато говорим за българския енергиен сектор. А такъв вече няма. Новите енергийни технологии са систематично пренебрегвани у нас. Отчасти причината е в това, че леко се опарихме с рязкото влизане в соларния сектор по времето, когато тази технология беше скъпа. Други страни се опариха много повече. Има и ред други причини и интереси, които са изключили разговора за новите енергийни технологии от дебатите за енергетиката. Докато мълчим със стиснати зъби и очи, цените на новите енергийни технологии се сринаха до земята и заливат света. Не става дума само за вятър и фотоволтаици, но и за дълъг списък от други технологии - батерии, термално и кинетично съхранение на енергия, сезонно съхранение на топлина, управление на потреблението (demand response managment), биогаз, водород, геотермална енергия и какво ли още не. Школата на експертите обикновено опонира на новите технологии, като се хваща за една от тях и се провиква - и какво, със соларни панели ще замениш въглищата ли, бе! Ключът за енергийния напредък обаче не е в една технология, а в динамичната интеграция на множество технологии, както и в енергийната ефективност, в която България има огромен потенциал, просто защото България е енергийно най-неефективната страна в Европа. В същото време Турция и Гърция рязко ускориха усвояването на нови енергийни технологии. Да, и газ, да не каже някой, че пренебрегвам другия национален копнеж, но газовите надежди са силно ограничени. Преди 10 години изглеждаше, че консумацията на газ в Турция ще расте, съответно и вносът, защото почти всичкият газ, който се консумира в Турция, е внос. Инвеститори се засилиха да градят инфраструктура, за да отговорят на буйния икономически, енергиен и особено газов ръст. Смяташе се, че енергийната консумация в Турция ще расте с по 8% на година едва ли не за вечни времена. Да, но спря. В последните 10 години икономиката на Турция не расте с необуздано темпо, а растежът на газовата консумация почти спря. През 2019 година Турция е консумирала 10% по-малко газ, отколкото през 2018 година, горе-долу колкото е консумирала през 2012 (43.3bcm). В същото време инфраструктурата за внос расте - Трансанадолски газопровод, \"Турски поток\", връзки с Ирак, Иран, както и нови терминали за втечнен газ, които са неотменна част от турската политика за намаляване на газовата зависимост от Турция. Не по-малко интересна е турската политика спрямо възобновяемата енергия. Независимо от много късния старт Турция неотдавна стигна 6 ГВ обща соларна мощност. През 2024 година страната очаква да разполага с 63 ГВ възобновяема мощност (в пиковото си производство това са около 60 ядрени реактора). Турция е сред водещите страни в света в децентрализираното соларно отопление, както и в геотермалната енергия. Неотдавна Хърватия изгради най-голямата геотермална бинарна електроцентрала в Европа. Изгради я турска фирма. Турция има огромен конкурентоспособен ВЕИ потенциал, който се развива с висока скорост на търговска основа без субсидии. Преди две години \"Сименс\" спечели търг за 1 ГВ вятърна централа в Турция на цена 29 евро на МВтч произведена енергия. Средната цена на електроенергията на пазара на едро миналата година беше малко под 40 евро на МВтч. Тези, които смятат, че Турция ни пробутва евтина електроенергия само защото Брюксел ни обезкървява с цени за квотите, би трябвало да се замислят как точно ще се конкурира българската електроенергия с турската възобновяема енергия дори ако ЕС въведе въглероден данък, за да намали ефекта от цените на квотите. Подобна е и ситуацията в Гърция. Гърция заяви, че ще прекрати употребата на въглища до 2028 година, вече направи заявка за изграждане на голяма водородна инсталация с евросредства и рязко увеличава изграждането на възобновяеми мощности. Гърция наскоро вдигна целите си за фотоволтаици до 7.7ГВ до 2030, което е около 7 пъти повече от онова, с което България разполага сега. Гърция планира и 7 ГВ вятърен капацитет до 2030. Тези цели със сигурно ще бъде надминати. Сходен процес тече и в Италия, скоро ще започнем да го забелязваме и в Западните Балкани. Тогава може да видим и интегриран адриатически електроенергиен пазар. С две думи, Гърция и Турция, както и други съседи ще ни залеят с евтино електричество, докато ние седим на лигнитната барикада, лъскаме черешовото си топче и рецитираме Вазов. Разбира се, енергийният пазар е нещо доста динамично, подвластно на политически и икономически трусове и затова трудно предвидим. Роля за свръхпроизводството на електроенергия има и рецесията в Турция. През 2020 година Турция очаква да се възстанови икономически. Ще погълне малко повече газ и ток. Но тази консумация надали ще промени нещо съществено на балканския електроенергиен пазар. Копнежът за енергиен център на Балканите ще остане все така далечен и ще продължим да го виждаме как залязва на юг. В този контекст проект като \"Белене\" ще го сполети същата съдба. \"Белене\" не може да произвежда ток под 100 евро на мегаватчас. Турският, австрийският, германският пазар се движат около 40-45 евро на мегаватчас. Отделно, че \"Белене\" може да е готов след не по-малко от 10 години. Дотогава съседните енергийните пазари ще са ни погълнали изцяло с нови технологии и свръхпроизводство. Не непременно. Вярно, изпуснали сме поне 10 години мислене и поне 5 години действия. Все пак някаква надежда мъждука. Тя се състои в дълбока трансформация на нагласата ни за енергетиката и вкарването на новите енергийни технологии в битка на една чиста пазарна арена. Без вайкане за цените на емисиите, те са тук и ще си останат, без студен резерв, без капацитет, без каквито и да било държавни помощи за \"Белене\". Безмилостно към старите технологии, позитивно към новите и загрижено за хората, които могат да бъдат засегнати от промяната.", "date": "2020.01.28", "title": "Как енергийният център на Балканите ни напусна през южната граница"}
{"url": "https://www.dnevnik.bg/analizi/2020/01/28/4021550_trusove_na_nedovolstvo_klatiat_kabineta_na_borisov/", "text": "                         Управляващите се намират в епицентъра на екологични и хуманитарни проблеми, които се роят и задълбочават с всеки изминал ден. Водната криза в Перник, тоновете боклуци, захвърляни на всякакви места в България, замърсяването на река Марица и измрялата риба, каквато бе откривана и в реките Чая, Въча и Сазлийска, мръсният въздух в големите градове, калпавият водопровод в Свищов, изграден от тръби за поливане... Зачестилите трусове на обществено недоволство клатят, но не събарят третия кабинет на Бойко Борисов. Група протестиращи пред Министерския съвет перничани, които искат оставки и затвор за виновниците, едва ли ще притеснят особено властта. За 10 години в управлението Борисов е обръгнал на гневни и отчаяни хора. В последните две години протестите зачестиха – на улицата излязоха майките на деца с увреждания, медицинските сестри, граждани и правозащитници срещу избора на Иван Гешев за главен прокурор, както и стотици хора заради избитите им заради чума домашни животни. Перничани днес отново са на протест в София, този път пред Министерството на регионалното развитие и благоустройството (МРРБ), настоявайки да се потърси отговорност от министър Петя Аврамова. Политическите измерения на водната криза са твърде скромни, въпреки че близо стотина хиляди души в Пернишко са изправени пред хуманитарна катастрофа. Тя застрашава бизнеса на тези хора, обезценява имотите и носи и всевъзможни други негативи. Тази седмица в парламента се чака отхвърлянето и на четвъртия вот на недоверие на БСП към правителството, поискан заради провал на политиките в областта на околната среда и водите. Подкрепата от ДПС не е достатъчна, за да бъде съборено правителството на ГЕРБ и \"Обединени патриоти\". А \"Воля\" и независими депутати увъртат за гласуването и предпочитат да се пазарят с управляващите. И други се възползват. Като единствена \"трансмисия\" на вода към Перник, Столичната община ще получи близо 30 млн. лева от държавата - срещу съгласието да предостави водопреносната си мрежа. А съгласието предстои да бъде дадено утре, 28 януари, когато на извънредно заседание Столичният общински съвет (СОС) ще гласува за осигуряване на до 300 л/сек. от софийската мрежа към тази на Перник. Тези количества ще дойдат от язовир \"Белмекен\" през язовир. \"Бели Искър\" и чрез бъдещ водопровод от 13,5 км ще влизат директно в мрежата на Перник, без да се вливат в язовир \"Студена\". Екшън планът със срок от 45 дни и цена от 25 милиона лева обаче изисква да се отпуснат нови 20,5 милиона лева - за авариен ремонт на стената на \"Бели Искър\". Тази работа е трябвало да бъде свършена още преди 3 години, след разпореждане на прокуратурата. През октомври 2018 г. правителството взима решение да се извърши основен ремонт на яз. \"Бели Искър\", тъй като е констатирано, че стената е опасна и има предписание язовирът да се поддържа пълен на максимум 60% от капацитета си. Сега закъснелият ремонт ще се прави по спешност. Наред с това на Столичния общински съвет се предлага да одобри и изграждане на връзка за 8,5 милиона лева между двата язовира \"Искър\" и \"Бели Искър\". Причината е, че властта взима предохранителни мерки за аварийното водоснабдяване на най-високите южни и югозападни райони на София, когато тръгне водата за Перник. Заради това се предлага и рехабилитация на яз. \"Огняново\" и свързването му към водоснабдителната мрежа на столицата. Само че липсва финансиране. Концесионерът на \"Софийска вода\" – френската Veolia, ще носи цялата отговорност за преноса на водата за Перник и за гарантиране на снабдяването на София. Компанията ще се отчита всеки месец пред Постоянната комисия по инженерна инфраструктура и енергийно планиране на СОС. Какво ще се случи, ако в язовир \"Студена\" не остане вода, която да се точи, а трасето, по което ще се прехвърля част от необходимата вода, не е готово? Никой не се наема да прогнозира. Кметът на Перник Станислав Владимиров вече обяви, че до 2 седмици язовирът ще достигне мъртвия си обем. А метеорологичните прогнози за февруари и март са за по-топло от обичайното за сезона време и слаби валежи. Не са доставени и тръбите за бъдещия водопровод от 13,5 км от Мало Бучино до пернишкия кв. Изток, след като допреди дни още търсеха производител и го откриха в Испания. \"Нормално е да омръзнем, но е като своята жена - омръзне ти, но си казваш – по-добро от своето няма\", беше коментарът на Борисов след последните местни избори миналата есен, спечелени отново от ГЕРБ, макар и с по-слаби резултати. Тогава за управляващите вече е било ясно, че язовир \"Студена\" е изпразнен и стотина хиляди души, в т.ч. деца, възрастни и болни хора ще останат на сухо. Но никой от тях не признава вина. Така както и министърът на финансите Владислав Горанов не вижда своята за \"надплатените\" в повече партийни субсидии за периода 2016-2018 г. И пак Горанов пропуснал да забележи как цели пет години частните лотарии плащат много по-малко данъци от държавната - заради отворена услужливо вратичка в закона от времето на втория кабинет на Борисов. Изглежда, за властта е по-лесно да контролира избора на главен прокурор, но не и какви ги вършат нейните министри, депутати и високопоставени чиновници. Или за второто ѝ е все едно, стига да осигури първото. Все пак оцеля след \"Апартаментгейт\" и аферата \"къщи за гости\". Протестите на измъчени от безводието и от мръсния въздух хора сигурно ѝ се струват дребна работа, но малките камъни често преобръщат колата – а и пътят вече много се разкаля.", "date": "2020.01.28", "title": "Трусове на недоволство клатят кабинета на Борисов"}
{"url": "https://www.dnevnik.bg/sport/2020/01/28/4021588_vsiaka_sekunda_sus_semeistvoto_e_cenna_zashto_braiunt/", "text": "По време на баскетболната си кариера Кобе Брайънт е имал много строг и натоварен график. Въпреки ангажиментите си той държал много на времето със семейството си. В интервю от декември 2018 г. Брайънт разказва, че преди да прекрати кариерата си през 2016 г., увеличаващите се задръствания в Лос Анджелис го принудили да ползва хеликоптер, за да успява да взима децата си от училище. \"Стоях в задръстванията и това ставаше все по-дълго. Трябваше да измисля начин как да продължа да тренирам и да съм съсредоточен в работата си, но и да не губя времето със семейството си. Тогава се обърнах към хеликоптерите\", казва Брайънт в интервюто. Бившият баскетболист посочва, че съпругата му Ванеса предложила тя да взима децата от училище, но той отвърнал: \"Не, искам да съм аз.\" \"Защото заради пътуванията не виждах много децата. И всеки път, когато имах възможност да ги видя, дори да е за 20 минути в колата, исках да го правя.\" Петкратният шампион в НБА с \"Лейкърс\"  загина в неделя в авиокатастрофа  заедно с една от дъщерите си - Джиана Мария, и още седем души.", "date": "2020.01.28", "title": "Всеки миг със семейството е ценен: защо Кобе Брайънт започнал да ползва хеликоптер"}
{"url": "https://www.dnevnik.bg/sviat/2020/01/28/4021341_zashto_iaponcite_ne_se_strahuvat_ot_robotite/", "text": "Западът обикновено възприема роботите и изкуствения интелект като заплаха, но Япония има по-философски възгледи, създали сложните отношения на страната с машините. В 400-годишен будистки храм посетителите могат да бродят сред тихи каменни градини, да изпият спокойно чаша чай и да получат будистки откровения от необичаен свещеник - андроида на име Миндар. Той има спокойно лице и неутрално излъчване, не е нито стар, нито млад. Освен реалистичната кожа, покриваща лицето и горната част на тялото му, изглежда като недовършен \"работен модел\" с кабели и машинни части на показ. Той проповядва в Япония, в красивия храм Кодай-джи в Киото. Японците отдавна са известни като нация, която прави и приема хуманоидни роботи по-ентусиазирано от всяка друга. Макар в чужбина репутацията на тези машини често да е преувеличена, в нея има нещо вярно. Част от всекидневието Според някои привързаността към роботите се обяснява с традиционната религия шинто. Шинто е форма на анимизъм, която свързва с духовете, наричани ками, не само хората, но и животните, природни образувания като планините и дори предмети като моливите. \"Всички неща имат частица душа\", казва Бунген Ои, главен свещеник на будистки храм, който устройва погребения за домашни кучета роботи. Според този възглед няма твърда граница между хората, животните и предметите, така че не е странно роботите да показват поведение, близко до човешкото. \"Ние японците винаги можем да видим божественото в един предмет\", казва Кохей Огава, главният инженер на Миндар. Японският анимизъм силно контрастира с философската традиция на Запада. Древните гърци са били анимисти, но според тях човешката душа и ум са нещо специално и стоят над останалата част от природата. Авраамическите религии поставят човека на още по-висок пиедестал, като най-великото творение на Бог, единственото същество с безсмъртна душа. На древните евреи им е било категорично забранено да придават твърде голямо значение на предметите и да ги превръщат в обекти на идолопоклоничество - ерес, изрично заклеймена от Десетте божии заповеди. Някои форми на исляма са особено враждебни към идолите и забраняват дори създаването на изображения на животни или хора. Не се бъркайте в делата на природата Според традиционния западен възглед машина, която действа като човек, нарушава природните закони. Това морално предупреждение е отразено в модерните митове за технологиите като историята за Франкенщайн, която черпи голяма част от моралното си послание от Библията, разказва Кристофър Саймънс, професор по сравнителна културология в Международния християнски университет в Токио. В края на историята доктор Франкенщайн и чудовището му са мъртви, а поуката е ясна: хората трябва да внимават и да не влизат в ролята на Бог, посочва Саймънс. Пиесата на чешкия писател Карел Чапек Р.У.Р. от 1920 година, в която за първи път се появява думата \"робот\", е пренаситена с религиозни теми. Един от героите създава андроиди, за да докаже, че Бог не съществува, а двата робота, които накрая се влюбват, са наречени \"Адам\" и \"Ева\". Накрая роботите избиват всички хора освен един. Двигател на промишлеността Според някои изследователи положителната настройка на японците към технологиите и най-вече към роботите се корени повече в социално-икономически и исторически фактори, а не в религията и философията. След Втората световна война Япония се обръща към новите технологии, за да възстанови не само икономиката, но и националното си самочувствие. \"Вместо да смекчават строгата миграционна политика, за да преодолеят недостига на работници, те въвеждат автоматизация\", посочва Мартин Ратман от германския университет Зиген. След като автоматизира собствените си поточни линии, засилвайки ефективността и производството, Япония става голям износител на промишлени роботи за други страни. Когато някои инженери се пренасочват от функционални промишлени роботи към хуманоиди, взаимодействащи с хората, влияние оказва специфичната японска история. През 1649 г. военните лидери на Япония забраняват технологиите да се използват за разработване на нови оръжия. Така майсторите се насочват към по-невинни творения като механични кукли, които изнасят театър или сервират истински чай в истински чаени чаши. Когато Япония най-накрая се отваря за света два века по-късно, тези умели майстори на кукли са начело на процеса на приспособяване на западните технологии за по-практични цели. През 1875 г. производителят на кукли Танака Хисашиге основава Tanaka Engineering Works - първата японска компания за механично инженерство, която 64 години по-късно, след голямо сливане, става известна като Toshiba. През американската окупация официално пацифистката страна влага малко усилия в използването на роботи като оръжия и в следвоенна Япония се създава като цяло положително отношение към роботите. Автоматизацията на промишлеността осигурява икономически подем, а хуманоидните роботи са безобидно забавление. Междувременно Западът приема далеч не толкова оптимистична гледна точка. САЩ, погълнати от Студената война, наливат пари в роботи за военни цели, създаващи плашеща слава на роботиката. Работниците в западните страни пък отдавна вярват, че автоматизацията отнема работата на хората още откакто в началото на 19 век лудитите в Англия чупят текстилни машини. Супер звезда от комиксите Тези разнопосочни възгледи се разкриват в поп културата през втората половина на 20 век. През този период сред най-влиятелните японски герои е Астро бой, който се появява в комикси през 1952 година, а след това за него се правят книги, сериали, филми и широка гама рекламни стоки. Астро бой е андроид, който използва супер силите си за добро и разпространява в страната положително послание за технологиите. Образът му оставя силен отпечатък върху цяло едно поколение, особено върху японците, които по-късно разработват собствени андроиди. \"Японската роботика се развива благодарение на мечтата за Астро бой. Ако нямаше научна фантастика за роботи, нямаше да има и роботика - това е мотото на много водещи изследователи и инженери в Япония. От ученици те са мечтали за Астро бой и са се запалвали по роботиката заради него\", разказва Йоджи Уметани. Западът също има положителни истории за роботи, но най-популярни са за опасността, която те носят за човечеството. Страхът на Запада от роботите е най-видим в поредицата за Терминатора. Много западни творби по темата се връщат към предупреждението, залегнало още във Франкенщайн и Р.У.Р. - безумието да се създава изкуствен живот, парадокса дали нещо, създадено от човека, може да има душа, невъзможността хората да съществуват съвместно с най-сложните си творения. Междувременно Япония, много по-малко обременена от страхове от въстание на роботите, е готова с желание да използва машините, за да компенсира недостатъчната работна ръка и за задачи като грижа за бързо увеличаващото се възрастно население. Както и през следвоенните години правителството и бизнесът използват авоматизацията в помощ на икономиката, което засилва националния ентусиазъм спрямо роботите. Астро бой помогна за зараждането на японския ентусиазъм към роботите, но и допринесе за двойнственото отношение към тях, според Ратман. Той допълва, че японците страдат от \"Синдрома Астро бой\" - те са склонни да си представят хуманоидните роботи като интелигентни, гъвкави и могъщи, а засега реалността не покрива очакванията им. По думите му предвид нивото на съвременните технологии, инженерите, разработващи роботи, които да помагат в грижата за възрастните, би трябвало да се насочат към прости устройства, които да се впишат гладко в дейността на центровете за здравни грижи вместо лъскави роботи, които са ефектни, но скъпи и непрактични. В крайна сметка дори японците могат да предпочитат за човешките им нужди да се грижат истински хора. Астро бой даде на Япония оптимизъм за бъдещето на роботите. Японците запазват този оптимизъм, но засега роботите остават в бъдещето. /БТА, със съкращения", "date": "2020.01.28", "title": "Защо японците не се страхуват от роботите"}
{"url": "https://www.dnevnik.bg/evropa/2020/01/28/4021613_sasht_iskat_otmiana_na_zabranata_za_vnos_na_hlorirano/", "text": "Министърът на земеделието на САЩ Сони Пърдю призова вчера европейците да преразгледат решението си за забрана на вноса на хлорирано пилешко месо и говеждо месо от животни, третирани с хормонални препарати, предаде \"Франс прес\". Апелът е отправен в момент ,когато Вашингтон и Брюксел се опитват да намалят напрежението в търговските си отношения. Искането на САЩ вероятно ще разбуни духовете в някои европейски страни, в които опасенията, че храни, произвеждани според американските санитарни норми, ще бъдат наложени на потребителите им, предизвикаха масови протести през 2015 година, най-вече в Германия, Австрия и Франция. Призивът на Пърдю идва след заплахата на президента на САЩ Доналд Тръмп да наложи наказателни мита върху европейските автомобили, ако двете страни не постигнат напредък в преговорите, които са в застой в частта за земеделието. Тръмп и председателят на Европейската комисия Урсула фон дер Лайен  обявиха миналата седмица  в Давос желанието си да възобновят преговорите и да постигнат търговско споразумение. Сони Пърдю каза пред журналисти след края на срещата си с европейския комисар за търговията Фил Хоган и еврокомисаря за земеделието Януш Войчеховски, че Тръмп обича своите земеделски производители. Той заяви, че трансатлантическите търговски връзки биха могли да се подобрят, ако ЕС, който забрани вноса на месо от домашни птици, третирани с хлорен диоксид, е по-отворен към подобен метод. Така Европа може да допринесе за балансиране на американския търговски дефицит при земеделските продукти. По думите на Пърдю показателят е достигнал 10-12 милиарда долара (около 10 милиарда евро). Министърът на земеделието на САЩ нарече \"погрешно схващане\" твърдението, че американските пилета са почиствани с хлор. Пърдю спомена и говеждото месо, третирано с хормони, като друг елемент, който може да спомогне за подобряване на търговските отношения между САЩ и ЕС.  Тезата, че тези храни не са безопасни, е силно преувеличена и не е научно доказана, подчерта американският земеделски министър. /БТА", "date": "2020.01.28", "title": "САЩ искат отмяна на забраната за внос на хлорирано пилешко в ЕС"}
{"url": "https://www.dnevnik.bg/evropa/2020/01/28/4021615_bivshiiat_kral_na_belgiia_alber_vtori_prizna_che_ima/", "text": "Бившият белгийски крал Албер Втори, който  се оттегли от престола през 2013 г.  в полза на своя син Филип, призна снощи, че има незаконна дъщеря, съобщиха местни медии. Албер Втори бе принуден по съдебен път да се подложи на  изследвания на ДНК  и да оповести данните. Процедурата бе заведена по искане на Делфин Боел, която твърдеше, че е дъщеря на краля от негова извънбрачна връзка. Историята е известна на белгийското общество от дълги години, но до вчера не беше ясна степента на нейната истинност. С вчерашното съобщение се потвърждава, че от 1967 до 1984 г. Албер Втори, все още принц на Лиеж, има омъжена любовница, от която през 1968 г. му се ражда дете. Документи доказват, че по същото време той подготвя развод със съпругата си Фабиола.  Албер Втори посещава извънбрачната си дъщеря постоянно до настъпването на 25-годишнината от брака му. По този повод той обещава на съпругата си да изостави любовницата и 10-годишното дете, като така бракът е спасен. От 2001 г. кралят прекъсва връзка с Боел, а през 2013 г. тя завежда дело за доказване на бащинство. /БТА", "date": "2020.01.28", "title": "Бившият крал на Белгия Албер Втори призна, че има незаконна дъщеря"}
{"url": "https://www.dnevnik.bg/bulgaria/2020/01/28/4021620_pomagaiki_na_pernik_sofiia_shte_poluchi_durjavna/", "text": "Ако помогне с вода на Перник, София ще получи държавна подкрепа за реализацията на свои ВиК проекти, каза днес пред \"Нова телевизия\" кметът на столицата Йорданка Фандъкова. Тя допълни, че става въпрос за ремонт на стената на язовир \"Бели Искър\" и изграждане на реверсивна връзка на двата тръбопровода, които снабдяват с вода града. Днес  общинските съветници трябва да решат  дали да разрешат пренос на вода от Рила през водоснабдителната мрежа на София за Перник. Според държавата  това е единственото работещо решение , за да не остане Перник изцяло без вода предвид приближаването до мъртвия обем на язовир \"Студена\". Градът е на режим от средата на ноември, като сега вода се пуска по седем часа на ден. Йорданка Фандъкова повтори, че разрешението се дава срещу гаранции, че водата ще е само за питейни нужди, има възможност за спиране на подаването при поява на риск за водоснабдяването на София и държавни гаранции за подкрепа на общинските ВиК проекти. Кметът на столицата посочи, че нивата на язовирите, ползвани за водоснабдяване на София, се следят в реално време, като при одобряване на трансфера към Перник всяка седмица обобщени данни ще се дават и на ресорната комисия в Столичния общински съвет. Фандъкова каза още, че тестове са показали, че допълнителното налягане във водопреносната мрежа на столицата не носи риск от допълнителни аварии. \"Аварии са възможни, важно е да са отстраняват бързо\", допълни тя. В отговор на въпрос кметът на София каза, че до момента не е обсъждан вариант София да приема евакуирани хора от Перник, ако там водоснабдяването спре. Фандъкова каза още, че реализацията на проекта не би трябвало да се отрази на цената на водата в столицата. Тя все пак се застрахова, че финалното решение за това е на Комисията за енергийно и водно регулиране. \"От 600 до 800 незаконни присъединявания към водопреносната мрежа на София се установяват годишно\", коментира още Йорданка Фандъкова. Тя допълни, че те се отстраняват се налагат санкции, но става въпрос за една постоянна битка. По същата тема председателят на Столичния общински съвет Елен Герджиков уточни, че водният баланс на София е повече от добър. \"Около 400 млн. кубика вода има в язовирите при консумация от столицата от 140 млн. за година\", допълни той. И Герджиков подчерта, че във всеки един момент София ще може да спре пускането на водата към Перник.", "date": "2020.01.28", "title": "Помагайки на Перник, София ще получи държавна подкрепа за свои проекти, обяви Фандъкова"}
{"url": "https://www.dnevnik.bg/evropa/2020/01/28/4021617_barnie_predupredi_za_risk_ot_riazuk_sriv_v_turgoviiata/", "text": "Главният преговарящ на Европейския съюз за Брекзит Мишел Барние предупреди вчера за риска от рязък срив в търговията между Обединеното кралство и общността, ако двете страни не успеят да тази година да се договорят за бъдещите си отношения след  напускането на страната , предаде \"Франс прес\". \"Първият етап вече завърши и трябва отново да изграждаме всичко\", заяви Барние  четири дни преди \"развода\"  на пресконференция в ирландската столица, където се срещна с ирландския премиер Лио Варадкар. \"В края на годината,  ако не сме се договорили , няма да имаме обичайната рутина и статуквото\", каза Барние и изтъкна, че \"трябва да се изправим пред риска да се озовем ръба на пропастта, особено по отношение на търговията\". При липса на търговско споразумение икономическите отношения между Брюксел и Лондон ще се уреждат от правилата на Световната търговска организация, които са много по-неизгодни, защото определят мита за стоките. Барние подчерта също, че двете страни разполагат с \"много малко време\", за да се справят по време на преходния период до края на 2020 г., както иска британският премиер Борис Джонсън. Освен за търговските си отношения двете страни ще трябва да се споразумеят за сферите на сигурността, енергетиката, риболова и транспорта. Преговарящият от името на ЕС каза, че идния понеделник ще представи проект на мандат за преговори на държавите членки след споразумението за развода, което урежда условията за раздялата. Според европейски служители европейският мандат ще трябва да бъде одобрен на министерско ниво до 25 февруари, което ще позволи на преговорите да започнат около 1 март. В реч, която трябва да произнесе в началото на февруари, Борис Джонсън трябва да представи амбициите си за постигане на споразумение за свободна търговия от същия тип като наскоро подписаното между ЕС и Канада без привеждане в съответствие с европейските правила. Барние обаче припомни, че \"нивото на достъп\" до единния европейски пазар, от който британските стоки ще се възползват, ще е \"пропорционално\" на степента на привеждане на Обединеното кралство в съответствие с европейските правила, \"особено правилата в областта на държавните помощи\". Премиерът на Ирландия смята, че ЕС ще започне преговорите \"от много силна позиция\". Варадкар изтъкна, че ще се наложи да се извършват някои проверки на стоки, идващи от Великобритания за Северна Ирландия, въпреки непрекъснатото настояване на Джонсън, че това няма е необходимо, предаде \"Ройтерс\". \"Лондон подцени цената на напускането\" Споразумението за изтегляне на Обединеното кралство от ЕС трябва да се прилага със стриктност и дисциплина от всички страни, подчерта Барние на конференция в Белфаст, предаде \"Ройтерс\". \"Ще следим много внимателно коректното му прилагане\", увери той. Европейският съюз ще наблюдава свързаните със Северна Ирландия елементи от сделката за Брекзит и няма да позволи на Лондон да отвори отново споразумението \"под прикритието на прилагането му\", допълни той. Главният преговарящ за Брекзит предупреди Великобритания, че ЕС \"никога\" няма да направи компромис, поставящ под заплаха единния пазар. Лондон подцени цената на напускането, добави Барние. Някои британски политици бяха заявили, че Брюксел може да прояви гъвкавост по отношение на правилата си, за да защити търговския поток. Барние обаче подчерта пред събралите се в Белфаст, че единният пазар е най-ценното предимство на ЕС и няма да бъде изложен на риск. \"Работна група Европа\" Преговорите от британска страна с ЕС след Брекзит ще се водят от екип от 40 души, наречен \"Работна група Европа\", пряко подчинен на британския премиер Борис Джонсън, съобщи вчера негов говорител, цитиран от \"Ройтерс\". След като Великобритания напусне ЕС в 23 ч. по Гринуич в петък, ще влезе в преходен период, през който съществуващите правила ще продължат да се прилагат, докато бъдат договорени нови дългосрочни взаимоотношения.  Работната група ще се ръководи от Дейвид Фрост - дипломат и бивш бизнес лобист, който миналата година беше назначен за съветник на Джонсън по европейските въпроси и оглави всекидневните преговори в Брюксел по споразумението за напускане. Най-вероятно Фрост ще преговаря пряко с Мишел Барние, каза говорителят на премиера Джонсън. В работната група на Фрост ще влизат висши представители на финансовото министерство и на министерството на външните работи. Тя ще работи и с други ведомства по специфични теми. Британското министерство по въпросите на Брекзит, създадено през 2016 г., ще бъде закрито в петък. Британското външно министерство ще поеме контрола върху дипломатическите споразумения, свързани с преговорите, а канцеларията на премиера ще се занимава с прилагането на сделката по напускането и с подготовката на страната за периода, когато новото споразумение ще влезе в сила. /БТА", "date": "2020.01.28", "title": "Барние предупреди за риск от рязък срив в търговията с Лондон след Брекзит"}
{"url": "https://www.dnevnik.bg/sviat/2020/01/28/4021611_kitai_obiavi_nad_100_pochinali_i_4500_bolni_ot_virusa/", "text": "Съединените щати, Франция, Великобритания, Германия и Япония са част от държавите, решили от снощи да евакуират стотици жители от китайския град Ухан и околностите. Това става в момент, когато карантината в Ухан и редица китайски градове включва още повече ограничения заради новия коронавирус, регистрираните случаи на който се увеличиха почти сто пъти за седмица. Тази нощ (българско време) Китай обяви, че жертвите на коронавируса в страната вече са 106 души, след като ден по-рано потвърдените смъртни случаи бяха 81. Те вече включват и първия смъртен случай в Пекин, след като имаше такъв и в Шанхай. Засега обаче  районът на град Ухан, откъдето тръгна заразата , остава най-силно засегнат. Заразените са най-малко 4515 души. Ден по-рано се говореше за 2835 заболели. За момента болните извън Китай са едва няколко десетки, а в Европа те са четирима души - във Франция (трима) и в Германия (един човек). Директорът на Световната здравна организация се отправи към Китай заради заболяването. Повече за разпространението на коронавируса по света  четете тук . Мерки в Китай и в чужбина Властите в Китай опитват да ограничат разпространението с още мерки. Пристигащите от провинция Хъбей ще бъдат наблюдавани в продължение на 14 дни (максималния инкубационен период) в Пекин и Шанхай. Началото на учебната година е отложено за неопределено време в училища и университети в цялата страна. Стотици междуградски влакове няма да потеглят. В самия Ухан блокадата, започнала с ограничения на градския, жп и въздушен транспорт миналата седмица, сега обхваща и личните автомобили, опитващи да напуснат града. Кметът обаче предупреди, че пет милиона души са напуснали града преди началото на новогодишните празници и блокадата. Междувременно първият случай в Германия бе обявен в град Щарнберг, на 30 км югозападно от Мюнхен, тази нощ. Пациентът е изолиран, под медицинско наблюдение и \"в добро състояние\", се казва в изявление на сайта на здравното министерство в Бавария. По-късно тази сутрин ще има пресконференция по темата. Германия обяви, че се включва в усилията за извеждане на европейски граждани от епицентъра на заразата и около 90 души от страната ще бъдат евакуирани от Ухан. Франция ще се погрижи за няколкостотин от близо 800 души, които работят в града (там действат множество френски компании). Сходни мерки ще вземат Испания, Канада и Япония. Съединените щати ще изтеглят основно дипломатически служители и \"ограничен брой\" от останалите американци в Ухан. Компании също взеха решение да ограничат пътуванията или да евакуират служителите си. \"Фейсбук\" поиска от работещите за нея да се въздържат от пътувания до континентален Китай, ако не е наложително, а на базирания си в Китай персонал нареди работа от дома. Сходни мерки обяви швейцарската \"Креди сюис\", \"Нисан\" ще евакуира служителите си, както ще направят и други автомобилни производители. Икономическите ефекти на вируса пък вече се оценяват на стотици милиарди долари.      Мерки предприемат и страни в Азия. Казахстан обяви, че затяга визовия режим за китайски граждани и вече ще изисква медицински свидетелства, за да бъдат допускати китайци в страната. Филипините - островна държава с население над 100 млн. души - обявиха, че няма да издават визи за китайци при пристигане в страната, за да гарантират, че няма да има случаи на заболяването. Малайзия обяви, че забранява на пристигащи от Ухан да влизат на територията ѝ. Тайланд, страната с най-много заболели извън Китай, обяви, че ще преглежда всички пътници от Китай, след като заразените се увеличиха тази нощ - от 8 до 14 души. Починалите от вируса, причиняващ респираторна инфекция, обикновено са имали съпътстващи заболявания и са средна или над средната възраст. Смъртният случай от снощи в Пекин е бил при мъж над 50 години. Могат да се заразят обаче и възрастни, и деца - новите случаи в Тайланд са при хора на възраст между 6 и 70 години. Днес същевременно властите обявиха, че симптомите при деца са относително леки в сравнение с тези при възрастните. Според Пекин пациентите, при които заболяването се проявява с леки симптоми, могат да се излекуват за не повече от седмица.", "date": "2020.01.28", "title": "Китай обяви над 100 починали и 4500 болни от вируса, стотици европейци се евакуират"}
{"url": "https://www.dnevnik.bg/na_put/2020/01/28/4020851_dobre_doshli_vuv_fabrikata_za_otkritiia_v_talin/", "text": "Любителите на творчеството на Жул Верн вече могат да се потопят в атмосферата от романите му почти буквално. При това напълно безопасно за живота и здравето си. В Европа има място, където съвременните хора могат да летят с балон, да се спускат във водните дълбини с батискаф, да карат велосипед във въздуха или да се реят в небето с дървения гълъб на елинския изобретател Архитас. Всичко това е достъпно във виртуалната реалност на музея Прото в естонската столиц.а Талин. Тук в бивш секретен завод за подводници са изложени прототипите на невероятни изобретения, които оживяват в очите на посетителите благодарение на новите технологии. Докато изпитват старинните апарати те ще научат какво дава тласък за създаването на плаващи под вода съдове, как електрочеството може да се използва при свиренето на пиано и как са изглеждали първите ракети от 13 в., изстрелвани от китайците. Фабриката освен това дава възможност на желаещите - възрастни и деца, да творят и мечтаят, да се превърнат в учени-изпитатели и да създадат свои авторски технически чудеса. Входът за музея е 12 евро. Фабриката за открития PROTO се намира в преживяващия трансформация стар - нов квартал \"Ноблеснер\". Името събира в едно фамилиите на двама предприемачи Емануил Нобел (роднина на Алфрес Нобел) и Артур Леснер. През 2012 г. двамата изграждат край талинското пристанище съдостроителен завод, кщъдето правят подводници по поръчка на руския цар. След революцията районът става секретен военен обект и е изключен от живота на града в продължение на близо век. Днес кварталът заживява нов живот като старите промишлени обекти се трансформират в музеи, културни центрове, галерии, заведения, клубове.", "date": "2020.01.28", "title": "Добре дошли във Фабриката за открития в Талин"}
{"url": "https://www.dnevnik.bg/sport/2020/01/28/4021616_federer_spasi_sedem_machbola_v_dramatichen_mach_i/", "text": "Носителят на 20 титли от Големия шлем Роджър Федерер оцеля в истински трилър от четвъртфиналите на Australian Open и победи в пет сета Тенис Сандгрен. Намиращият се на 100-о място в ранглистата американец оказа сериозен отпор, но Федерер издържа и спечели след 6:3, 2:6, 2:6, 7:6 (8), 6:3. Двубоят продължи 3.28 часа, като и двамата тенисисти имаха физически проблеми, но издържаха докрай. Федерер спаси седем мачбола в четвъртата част. \"Когато съперникът има толкова много точки да реши мача, не всичко зависи от теб, трябва да имаш и късмет. Не знам дали заслужавам да съм тук, но ето че спечелих\", каза Федерер след срещата. \"Извадих огромен късмет в този мач.\" Сандгрен отпада за втори път на четвъртфинал, както и преди две години. Той постигна впечатляваща серия в Мелбърн, като преди мача с Федерер се справи с осмия поставен Матео Беретини и 12-ия Фабио Фонини.   За пръв път в кариерата си Сандгрен загуби петсетов мач. Федерер се класира напред, където чака победителя от двубоя Новак Джокович и Милош Раонич. Това ще бъде и първият поставен тенисист, срещу когото швейцарецът ще играе. Началото с нищо не подсказваше, че Федерер ще има проблеми, след като Маестрото взе първия сет за 35 минути с 6:3. Той проби Сандгрен в шестия гейм и това се оказа решаващо. За цялата първа част швейцарецът даде само една точка за пробив на американския си съперник. Загубата на първия сет обаче не пречупи Сандгрен и той започна много силно във втората част, повеждайки с 3:0 след пробив. Федерер нямаше шанс да се върне при сервис геймовете на съперника си и така изостана, а в самия край Сандгрен взе още два гейма, постигайки втори пробив. Американецът се нуждаеше от 30 минути, за да изравни резултата.      Ситуацията се повтори и в третия сет, в който Сандгрен отново поведе с 3:0 и увеличи серията си от поредни геймове до пет. Американецът не даде шансове на Федерер с много силна игра и постигна нов пробив в края, за да вземе и тази част с 6:2. Четвъртият сет беше много инфарктен, въпреки че двамата не грешаха. Съперниците взимаха сервис геймовете си и пробиви нямаше, като много важен се оказа десетият. Федерер сервираше за оставане в мача, но допусна от 40:15 Сандгрен да изравни. След това американецът стигна до три мачбола, но Маестрото спаси всеки от тях и накрая взе подаването си.      Швейцарецът успя да докара нещата до тайбрек. В него Федерер спаси още четири мачбола, показа характер и с 10:8 точки успя да пречупи Сандгрен, пращайки срещата в решителен пети сет. В него Маестрото намери нови сили и печелеше разиграванията по-лесно. Той постигна едва втория си пробив в мача, като в шестия гейм взе подаването на Сандгрен. След 39 минути и 6:3 швейцарецът продължи напред.", "date": "2020.01.28", "title": "Федерер спаси седем мачбола в драматичен мач и стигна полуфиналите в Мелбърн"}
{"url": "https://www.dnevnik.bg/video/2020/01/28/4021388_video_na_jivo_prezidentut_i_viceprezidentut_otchitat/", "text": " Продължих да бъда бариера срещу лобисткото законодателство и решения в разрез с обществения интерес. Това каза президентът Румен Радев днес, когато със своя вицепрезидентът Илияна Йотова отчетоха свършеното през третата година на своя мандат. \"Дневник\" излъчи на живо пресконференцията. \"Ще имам много по-високо доверие в българското правителство, ако водещата цел на дейността му е не доизбутване на мандата, а благосъстоянието на българите\", посочи още президентът. На пресконференцията Радев коментира и други актуални въпроси като поисканото тълкуване от главния прокурор на имунитета на президента, готвените промени в изборния кодекс, ремонта на Закона за хазарта и други.", "date": "2020.01.28", "title": ""}
{"url": "https://www.dnevnik.bg/bulgaria/2020/01/28/4021644_pitaneto_na_geshev_za_imuniteta_na_prezidenta_bilo/", "text": "Искането на главния прокурор Иван Гешев към Конституционния съд да тълкува член от конституцията, засягащ имунитета на президента и вицепрезидента срещу наказателно преследване, е свързано с конкретно досъдебно производство. Това се разбра днес от негово изказване пред журналисти, дошли да отразят поредното заседание на делото за фалита на КТБ. В искането до КС  главният прокурор поиска точна дефиниция на понятието \"държавна измяна\" и на начина, по който разследващите трябва да процедират, ако установят, че държавният глава може да е извършил подобно престъпление. Без да влиза в подробности, Гешев днес обяви: \"Изпратено ми е досъдебно производство от наблюдаващи прокурори, които са видели в това досъдебно производство данни, които пораждат – да кажем – неясноти в разпоредбата на чл. 103\". Той допълни, че след като се запознал с материалите, е преценил, че има нужда от изясняване на члена от Конституцията. В отговор на въпрос Иван Гешев каза, че след изпращането на искането до КС не се е срещал с президента. Радев: Убеден съм, че не съм вършил нищо нередно По повод инициативата на Иван Гешев днес Румен Радев каза, че не е търсил контакт с главния прокурор.      \"Моят мотив винаги е бил за повишаване на независимостта и ефективността на съдебната власт. Оставам на вас да прецените защо точно в този момент главният прокурор внася искане за разглеждане на имунитета на държавния глава. Аз нямам никакви идеи за конкретен случай, защото аз съм убеден, че не съм вършил нещо нередно . Така че главният прокурор трябва да обясни своите мотиви пред обществото. Във всеки момент очаквам Конституционния съд, който откри дело, да се ръководи от заложените в създаването на Конституцията принципи и ще следя за хода на това дело\", допълни Румен Радев. ", "date": "2020.01.28", "title": "Питането на Гешев за имунитета на президента било заради конкретно досъдебно производство"}
{"url": "https://www.dnevnik.bg/sviat/2020/01/28/4021646_netaniahu_iznenadvashto_ottegli_iskaneto_si_za_imunitet/", "text": "Израелският премиер Бенямин Нетаняху обяви, че оттегля искането си за имунитет, внесено в парламента в началото на тази година, предадоха \"Ройтерс\" и \"Джерузалем пост\". \"Няма да позволя на противниците ми да пречат на историческата стъпка, която проведох\", казва премиерът в изявление от Съединените щати, разпространено в профила му във  \"Фейсбук\" . Там той пристигна вчера за среща с американския президент Доналд Тръмп. По време на пътуването, в което участва и лидерът на основния противник на Нетаняху \"Синьо и бяло\", Бени Ганц, се очаква да бъде обявен мирният план на САЩ за Близкия изток. Това би трябвало да се случи днес в 19 ч. българско време. Предложението, което Нетаняху определя като \"историческа стъпка\" и което в Израел често се нарича \"Сделката на века\", събра много критики от палестинците, тъй като  достъпните от него данни сочат, че то не е благоприятно за тях . Също така днес бе и денят, в който трябваше да бъде разгледано искането на Нетаняху за имунитет. Молбата,  която той внесе в началото на януари , се очакваше да забави началото на  процеса срещу него  по обвинения в корупция и злоупотреба с доверие. С искането за имунитет той си навлече критики, след като преди година бе уверявал, че няма да предприеме подобна стъпка, както и да завърши разследването срещу него. Нетаняху ще може да остане на поста по време на процеса и би се наложило да го напусне едва ако бъде осъден. Междувременно съдбата му на поста остава под въпрос, тъй като в Израел ще има нови избори за Кнесет през март. Това е  третият парламентарен вот за по-малко от година , след като Нетаняху не успя да състави правителство нито с Ганц (който има едно депутат повече от него), нито с други партии. В изявлението си във \"Фейсбук\" той нарече процеса \"цирк\" и добави, че не иска да участва в тези \"мръсни игри\".", "date": "2020.01.28", "title": "Нетаняху изненадващо оттегли искането си за имунитет"}
{"url": "https://www.dnevnik.bg/citat_na_deniia/2020/01/28/4021652_citat_na_denia_bieneto_na_policai_se_e_prevurnalo_v/", "text": "                          - с тези думи главният прокурор Иван Гешев коментира  вчерашните сблъсъци  между протестиращи и полицаи пред сградата на МРРБ. Той допълни, че има образувано досъдебно производство за извършено престъпление след вчерашния протест, който искаше оставката на регионалния министър и правителството заради водната криза в Перник. \"Българските граждани имат право да протестират, ако стриктно спазват закона, ако защитават интересите на собствената си държава. Да се бият полицаи не е признак за демократичност. Не е присъщо за никоя държава в ЕС. Какво би се случило в САЩ, ако това се стане? Още повече полицай, който е жена. Това означава, че удряш по държавата\", каза още той.", "date": "2020.01.28", "title": "Цитат на деня: Биенето на полицаи се е превърнало в национален спорт"}
{"url": "https://www.dnevnik.bg/analizi/2020/01/28/4021648_niama_wifi_da_reshim_vuprosa_politicheski/", "text": "                         В парламента спира WiFi-ът. Депутатите свикват извънредно заседание, на което да се съгласят, че проблем има. Опозицията обяснява, че по тяхно време WiFi винаги е имало. Управляващите се оправдават, че има кофти рутери, купени с обществена поръчка от опозицията, когато е била на власт, и това в основата на проблема. Все пак депутатите приемат, че WiFi няма и това трябва да се реши. Председателят на комисията по транспорт, информационни технологии и съобщения свиква работна група – участват заинтересовани депутати, експерти от академичната общност и от ИТ сектора. В рамките на месец работната група се събира три пъти, но дискусията рядко е по същество. Минава се през изграждането на мрежата на държавната администрация НАМДА и кой какво е направил за нейното функциониране, през милионите дадени за инфраструктура, през това как са идвали наскоро гости от САЩ и Израел и какво са казали за WiFi-а в хотелите си. в комуникационната инфраструктура и това е национален приоритет. В доклад от една страница (защото по-дълъг би отнел година работа на работната група) се препоръчва приемане на законодателство по въпроса и създаване на държавен орган, който да е натоварен с политиката по изграждане и поддържане на комуникационна инфраструктура. \"Група народни представители\" дават доклада на адвокатска кантора, където няколко стажанти за месец написват законопроект. Депутатите го внасят (както си е – без пълен член и с редица правни неточности). Официално е Закон за комуникационната инфраструктура, но всички го наричат Закон за WiFi-a. Дебатът на първо четене не е по същество. Говори се за важността на компютрите. За това как не може в 21-ви век една институция да няма WiFi. Един технически по-запознат депутат взема думата и споменава, че е хубаво, като тръгне WiFi-ът, да се ползва WPA3, защото WPA2 е несигурен, но бързо бива скастрен от председателя с фразата \"не технологизирайте дебата!!\". Между първо и второ четене фирмите, изграждащи мрежи, вкарват свои поправки през депутати, за да могат да продадат старото си оборудване, религиозни организации вкарват текст за освещаване на рутерите, а Менда Стоянова вкарва с преходни и заключителни разпоредби изменения на държавното устройство в конституцията. Ще се създаде Държавна агенция за електронна и безжична администрация (защото никой не е обърнал внимание какво съкращение се получава), към нея ще има Съвет по комуникационна инфраструктура. Свикана е работна група към Министерския съвет за изготвяне на устройствен правилник и друга – за изработване на наредба към закона. Наредбата включва стандарти като IEEE 802.11, но няколко специалисти по ЗОП настояват да се запише \"или еквивалентен\", за да нямало наказателна процедура от Европейската комисия за фаворизиране на един стандарт. След година и половина агенцията е създадена, но два месеца по-късно все още WiFi няма. Депутатите от опозицията отправят питане до ресорния вицепремиер, а той от трибуната отговаря, че това управление е свършило изключително много за наличието на WiFi, а това, че в момента в сградата няма е неприятно обстоятелство, покрити са редица индикатори – за наличие на нормативна уредба, за транспониране на европейски норми, за стратегическа рамка, и всеки момент ще стигнат до индивидуални проблеми, които институциите или гражданите може да имат въпреки бляскавия успех на политиките по комуникационната инфраструктура. На втората година от спирането в парламента постъпва на работа младши системен администратор (разбира се, племенник на заместник-министър) и рестартира рутера. WiFi-ът тръгва. Управляващите отчитат успеха, по националните медии се изреждат говорители (предимно бивши ченгета), които да величаят колко напредничаво е управлението. \"Ето, даже вече мога да отварям сайтове на телефона си\", показва в ефир един депутат. Междувременно Илън Мъск каца на Марс.", "date": "2020.01.28", "title": "Няма Wi Fi – да решим въпроса политически!"}
{"url": "https://www.dnevnik.bg/ot_vas/novini_ot_vas/2020/01/28/4021628_iazovir_conevo/", "text": "Цонево\" (по-рано \"Георги Трайков\") е петият по големина язовир в България. Разположен е в Източна Стара планина, област Варна.", "date": "2020.01.28", "title": "Язовир \"Цонево\""}
{"url": "https://www.dnevnik.bg/biznes/2020/01/28/4021639_ivan_krustev_niskoto_doverie_v_instituciite_e_novata/", "text": "Демографската криза и ниското доверие в институциите са основните предизвикателства пред развитието на икономиката както на България, така и в Европа. Ключов риск за българската икономика все пак остава демографският проблем. Това каза по време на 14-ата годишна среща на бизнеса и правителството Иван Кръстев, председател на управителния съвет на Центъра за либерални стратегии. С демографския проблем той обясни и част от кризата на демокрацията, която се случва в икономически силни страни в района на Централна и Източна Европа. От 1990 г. регионът е загубил 18 млн. души, което се равнява на Чехия и Унгария, взети заедно. Кръстев посочи, че ниската раждаемост, за която има естествени причини, идващи от развитието, е фактор, който много трудно може да се промени радикално. Една от мерките, с които може да се компенсира, е пенсионна реформа, срещу която обаче дори в стари демокрации има голям отпор. Вдигането на пенсионната възраст е много трудна политика, ако повечето хора, които гласуват, са в предпенсионна възраст, посочи той. В България за демографска криза се говори от 70-те години, така че проблемът не е нов, но това е ключов риск за българската икономика, посочи Кръстев. Допълни, че ако са верни проекциите на ООН, през 2050 г. България ще има 40% по-малко хора от 1990 г. В същото време през 2030 г. ще има избирателно тяло, което ще е много по-възрастно от сега, и налице ще е огромен поколенчески дисбаланс. Малко като група ще е младото поколение и ще бъде в риска да загуби изборите, независимо как гласува. По различен начин се гледа на бъдещето, като си на 25 и когато си на 50 г., посочи той. Кръстев анализира, че все повече чуждени ще работят както в България, така и в другите страни от региона. Даде пример с Полша, където трудови мигранти са 2 млн. украинци. Този процес не може да бъде обърнат с повишена раждаемост, допълни Кръстев. Кризата сега е в политиката Ако веднага след 2009 г. се говореше, че кризата е фокусирана върху икономиката и финансовия сектор, то сега тя е в политиката и управлението, анализира Кръстев. Каза, че от 1788 до 2009 г. по света 477 пъти е била сменена властта с военни преврати, а по-малко с избори и само веднъж в глобален план опозицията печели. Шансовете на демокрацията да оцелее пряко зависят от икономическото развитие и една от опасните тенденции, които се виждат в Европа и България независимо от икономическия растеж и повишението на доходите, е доверието в институциите като цяло, което е ниско, каза Кръстев. Демокрацията не може да работи, когато залозите са прекалено ниски – или непрекъснато се сменя правителството и нищо не се променя, при което избирателите губят интерес към политиката, или когато се появи усещането, че ако се смени властта, всичко се сменя, цитира изводи на политолози Кръстев. Посочи, че в такива ситуации избирателите губят желание да се интересуват от политика или управляващите изпитват страх да напуснат властта. Той завърши, като се обърна към премиера, който според него обича китайски сентенции, с една такава. Тя гласи, че днес управлението не е като да забиваш пирон в дърво, а като да пазиш равновесие върху плъзгащо се яйце, без да счупиш яйцето. България като кредитор на света Минаха 10 г. от кризата и това е добър повод за равносметка, която показва, че България е занулила сметката на задълженията си и е кредитор на останалия свят. Това е доста феноменално постижение, посочи при откриването на срещата Иво Прокопиев, съиздател на \"Дневник\" и \"Капитал\". Той посочи, че въпреки ръста на БВП налице е недостатъчно бързо развитие и има доста сериозна криза пред традиционния либерален модел на обществата и държавите. В същото време има доста ясни тенденции на криза, на стария начин на правене на бизнеса, отбеляза той. Десетилетието затвърди усещането, че бизнесът няма да се прави както преди, което това създава несигурност. Традиционни вериги на добавена стойност малко по малко умират, анализира Прокопиев. Прогнозата му е, че следващото десетилетие ще бъде на дигиталната трансформация. Много от моделите ще бъдат подложени на огромни изпитания и много от тях няма да оцелеят. Затова е ключово важно да започнем разговор кое прави една държава дигитално успешна и кое – губеща, посочи той. Според него по това кой как се справят с човешкия си капитал ще раздели държавите на дигитално печеливши и дигитално губещи.", "date": "2020.01.28", "title": "Иван Кръстев: Ниското доверие в институциите е новата криза"}
{"url": "https://www.dnevnik.bg/video/2020/01/28/4021399_video_na_jivo_boiko_borisov_obiaviava_prioritetite_na/", "text": " Приоритетите на правителството за 2020 година бяха във фокуса на изказването на премиера Бойко Борисов пред участниците и гостите в 14-ото издание на срещата на правителството с бизнеса, организирана от \"Капитал\". \"Дневник\" излъчи на живо речта. Тазгодишното издание на форума е с фокус върху перспективите пред глобалната икономика, рисковете за България и как могат да бъдат избегнати те.", "date": "2020.01.28", "title": ""}
{"url": "https://www.dnevnik.bg/video/2020/01/28/4021390_ivan_krustev_da_se_svurzva_demografskata_kriza_s/", "text": "Да се свързва демографската криза с периода на прехода е просто невярно. За нея се говори от 70-те години, каза в речта си пред участниците в провеждащата се днес годишна среща на бизнеса с правителството политологът Иван Кръстев. Лекцията на председателя на УС на Центъра за либерални стратегии, изследователя на Института по хуманитарни и социални науки във Виена, основател и член нв Европейския съвет за външна политика беше на тема \"Как изглежда бъдещето\". В нея той посочи основните причини за загубата на доверие на избирателите към традиционните партии. ", "date": "2020.01.28", "title": ""}
{"url": "https://www.dnevnik.bg/biznes/2020/01/28/4021641_goranov_skepticizmut_za_priemaneto_na_evroto_se/", "text": "Проруски партии се опитват да променят геополитическата ориентация на държавата и това е една от причините за спекулациите около присъединяването на България къмеврозоната и банковия съюз. Другата ос на съпротива е недоверието в еврото. Това коментира финансовият министър Владислав Горанов на годишната среща на бизнеса с правителството, организирана от седмичника  \"Капитал\" Той коментира внесената в парламента законодателна промяна в закона за БНБ, за който се разбра през уикенда и която породи опасения, че цели промяна на валутния курс лев - евро. Някои предпочитат да стоим като скачени съдове с еврото, но ако нещо се случи да можем да поемем по свой път. Тази интеграция е необратима и ни включва в най-вътрешния кърг за взимане на решения. Има много проруски партии, които работят за промяна на геополитическата ориентация на държавата. Тези две оси винаги ще ги има и те винаги ще излъчват спекула срещу доверието в еврото и задълбочанането на интеграцията\", каза Горанов. Управителят на БНБ Димитър Радев добави, че изменението се налага след като през декември юристите на ЕЦБ и на Европейската комисия са установили, несъответсвие в българското законодателство, защото валутният механизъм ERMII изключва фиксираните валутни курсове в националното законодателство И двамата увериха, че присъединяването на България ще стане при сегашния валутен курс, а валутният борд ще бъде отменен в момента, в който страната се присъедини към Еврозоната. По този начин са влезли и балтийските страни, каза Радев. Позицията на България е уважавана от нашите контрагенти и никога не е поставяна под върос или предложена на дискусия. Дори да има такова искане, няма как да се реализира, защото решенията се взимат с консуенсус, а в него има 2 гласа от България\", каза управителят на БНБ. По думите му до спекулациите се е стигнало заради \"логистиката\" - изменението бе внесено от депутати между първото и второто четене на друг закон. Това е последната юридическа пречка за присъединяването на страната към банковия съюз и към валутния механизъм, добави Радев. Постигаме добър напредък, движим се в план, да оставим темата с валутния курс зад нас, добави той. Горанов потвърди, че до края на април България ще се присъедини към чакалнята на еврозоната и банковия съюз. Ако не е този валутният курс, няма да влезем, подчерта той. Пред представителите на бизнеса Горанов увери, че отмяната на плоския данък не е в дневния ред на правителството. Той изрази увереност, че 2020 г. няма да бъде по-лоша от 2019 г., а може би и по-добра.", "date": "2020.01.28", "title": "Горанов: Скептицизмът за приемането на еврото се подхранва от проруски партии"}
{"url": "https://www.dnevnik.bg/bulgaria/2020/01/28/4021432_prezidentut_poiska_preosmisliane_na_nacionalnite/", "text": "В отчета за третата година от встъпването си в длъжност президентът Румен Радев настоя за спешно преосмисляне на националните приоритети и обяви, че акцентите трябва да бъдат образованието, детското здравеопазване и стимулирането на младите семейства. Заедно с това подчерта, че ще продължи досегашните си усилия за поправка на изборните правила, за промени в Конституцията по правомощията и отчетността на прокуратурата и за укрепване на свободата на словото.  Имаме спешна нужда от преосмисляне на приоритетите и програмите, а най-важният залог за бъдещ успех е инвестицията в хора. Затова в рамките на Консултативния съвет по национална сигурност (КСНС) ще търся консенсусни решения с изпълнителната и законодателната власт за законови, организационни и финансови механизми в три основни области - образование, детско здравеопазване и стимулиране на младите семейства, заяви Румен Радев. Той добави, че образованието трябва да се превърне в стратегически национален приоритет, защото доброто образование дава шанс на България все някога да настигне другите европейски страни и да заживее достойно, докато последните места по математика, природни науки и функционална грамотност й отреждат нерадостната перспектива устойчиво и задълго да стои на дъното. \"Ако Перник е провалът във водния сектор, то резултатът от тестът PISA има същият ефект върху образованието и нашето бъдеще\", заяви държавният глава и попита риторично какъв ефект е можел да бъде постигнат, ако блокираните от правителството преди година и половина 500 млн.лв   са били вложени в програми за развитие на хората. Детското здравеопазване трябва да преодолее липсата средства за оборудване и финансиране, за лечение и рехабилитация, а педиатрията трябва да се превърне в привлекателна специалност, заяви президентът. той настоя за семейни политики, които да бъдат насочени към преодоляване на негативните демографски тенденции, като \"целта е да има всеобхватна политика, в която младите да усещат грижата на държавата и да виждат смисъл от оставане в България\".  В близо половинчасовото си изявление държавният глава повтори критиките си към правителството, като го обвини, че е допуснало България да живее в условия на липса на разделение на властите, безнаказана корупция и престъпност, лобистко законодателство, липса на свобода на словото, на прозрачност, отчетност и отговорност на управлението, на еднолично разпореждане с бюджета и обезличаване на институциите. \"Днес все по-често се задават въпроси: защо въпреки заделянето на повече средства в различни сектори, България продължава не само да е на последно място по качество на живот в Европейския съюз, но и се отдалечава от източноевропейските страни, защо загиват цели сектори и се борим за вода и въздух, защото се унищожава българската природа, защото живеем от криза в криза, защо България продължава да се топи, а много от нашите сънародници в активна възраст продължават да напускат страната?\", посочи президентът. Той подчерта,че всякакви икономически и социални модели са обречени, ако не се промени политическата среда и начина на управление. В тази критична обстановка основният ми приоритет ще продължи да е укрепването на държавността, отстояването на закона, свободата на словото като фундамент на правовата държава и предусловие за икономически просперитет, каза Радев. И отново изборните правила и прокуратурата Президентът подчерта, че ще продължи отстоява позицията си за промени в Изборния кодекс, които да доведат до въвеждане на изцяло машинно гласуване като инструмент за отстраняване на манипулациите и ограничаване на купения и корпоративния вот. Увери, че няма да се откаже и от дебата за промени в Конституцията, целящи подобряване на баланса на институциите и увеличаване на отчетността на прокуратурата. Сред останалите си задачи посочи усилията в борбата срещу корупцията и ограничаването на лобисткото законодателство. Изрично посочи Антикорупционната комисия (КПКОНПИ), като уточни, че ще съдейства за превръщането й в активен орган с ефективни инструменти за работа. Държавният глава потвърди и ангажираността си с проектите за модернизация на армията и за привличането на чуждестранни инвестиции и за духовното приобщаване на българите зад граница. Някой ще каже, че президентът е черноглед След като подробно обясни кои според него са основните проблеми пред държавата и защо те не се разрешават, президентът обобщи: \"Сега някой пак ще каже, че президентът е черноглед, че е песимист. Напротив, аз имам високи амбиции за България\" По думите му страната може и трябва да се превърне в нормална европейска демократична държава с върховенство на закона, с пълноценни и демократични институции, със сигурност и доходи, с европейска икономика, с качество на инфраструктурата и обществените услуги. В същото време подчерта обаче, че е реалист и вярва, \"че пътят към успеха започва със свалянето на розовите очила\". В експозето пред медиите, в което направи преглед на изминалата година и очерта приоритетите си занапред, Радев не спомена за  внесеното вчера от главния прокурор искане до конституционния съд да тълкува в кои случаи държавният глава може да бъде разследван , без това да бъде ограничавано от дадения му в Конституцията имунитет. Вчера от президентската администрация се въздържаха от коментар, като посочиха единствено, че очакват развоя на делото. Малко по-рано днес главният прокурор заяви, че е сезирал съда за да получи становището му по принцип, заради  конкретно досъдебно производство . (", "date": "2020.01.28", "title": "Президентът поиска преосмисляне на националните приоритети"}
{"url": "https://www.dnevnik.bg/bulgaria/2020/01/28/4021680_borisov_shte_pratim_samolet_da_pribere_studentite_ot/", "text": "Премиерът Бойко Борисов изрази готовност в Китай да бъде изпратен самолет, който да прибере блокираните български студенти в гр. Ухан, откъдето тръгна заразата с новия коронавирус. Борисов направи коментара по време на годишната среща на бизнеса с правителството, организирана от \"Капитал\". \"Търсим начин да си приберем студентите от Ухан. Ще пратим самолет да ги прибере, колкото и да струва\", увери премиерът. Вчера Министерството на външните работи съобщи, че в града има трима българи, всички студенти, като увери, че няма засегнати от новия вирус. Днес временно управляващият българското посолство в Пекин Владислав Спасов каза пред Би Ти Ви, че блокираните в Ухан са четирима. Днес Китай обяви, че жертвите на коронавируса в страната  вече са 106 , включително един човек в столицата Пекин. Заразените са над 4500 души. Повече за разпространението на коронавируса по света  четете тук .", "date": "2020.01.28", "title": "Борисов: Ще пратим самолет да прибере студентите от Ухан"}
{"url": "https://www.dnevnik.bg/biznes/2020/01/28/4021654_borisov_pred_biznesa_kogato_nalagame_pravila_te_ne_se/", "text": "Целта на Наредба Н-18, която влиза в сила от 31 януари и по която данъчните ще имат достъп до данните на търговците, има за цел да излезе сивият сектор на светло. Но когато се налагат правила, това не се харесва, коментира премиерът Бойко Борисов по време на 14-ото издание на годишната среща на бизнеса с правителството. \"Когато държавата тръгне да изпълни своите функции, изведнъж става голям проблем\", посочи той по повод протестите на бизнеса, че в наредбата не са съобразени ред специфики на различните видове бизнес и уредбата ще затрудни и оскъпи ненужно работата им. Борисов обясни, че целта на наредбата е всички продажби да стават с касова бележка. \"Не искате да имате наредба, да не ви дават бележки в ресторантите, да си купувате доматите, краставиците и месото, добре. Ще разпоредя и ще оттеглим наредбата, и утре ще напишете, че държавата не си изпълнява функциите. Кое да направим от двете, за да не ни обвинявате\", попита Борисов. Премиерът посочи, че навсякъде в Европа се издават касови бележки при плащане. В колко ресторанта в София ви дават касови бележки? И в същото време искаме инфраструктура, чартърите на туристите да платим, посочи той. Борисов обяви, че всички българи плащат допълнителната такса по магистралата към Солун, а в страната е проблем да се въведе тол-системата. Сиреч тук трябва да е без пари, в Сърбия, Гърция и Македония може да си платим, но тук не може, защото държавата ни е длъжник. Въпрос на избор. В единия случай се отчита голям сив сектор, така свикваме да работим, продължаваме така\", посочи премиерът. Другият начин е да наложим правила, които не се харесват по простата причина, че онлайн ще ти видят оборота. Като направим проверки с данъчните, едни сървъри са в Макао, други в Шанхай. Е това искаме да хванем, за да може да има повече пари за пенсии, за доходи и всичко останало, обяви премиерът. Наивната аргументация на хотелиерите и ресторантьорите за пречките, които им създава новата наредба, убеждават финансовия министър Владислав Горанов, че наредбата трябва да работи. \"Все още не съм разбрал къде е проблемът. Ако наредбата прави така, че те трябва да вдигат цените, ме кара да мисля, че са изграждали своя бизнес модел на гърба на държавата и вече няма да могат да крадат ДДС. Кара ме да съм повече уверен, че по-ясни правила ще дадат повече справедливост, а някои бизнес модели, изградени на кражба на ДДС, ще спрат да съществуват или ще трябва да се променят. Не мисля, че този бизнес има проблем, наивните им обяснения ме карат да мисля, че наредбата работи\", каза финансовият министър. Посочи, че от влизането в сила на наредбата не може да следва повишение на цените. То може да се получи от това, че бизнесите ще излязат на светло. Единственото реално притеснение, което виждам, е НАП да не налага репресии при маловажност на случая, обяви финансовият министър. В речта си премиерът  изрази скептицизъм , че с приемането на зелената сделка на ЕС ще се увеличи финансирането на екологичните политики.  Борисов увери , че се търсят възможности за прибиране на българските студенти, блокирани в китайския град Ухан, откъдето тръгна заразата с новия коронавирус.", "date": "2020.01.28", "title": "Борисов пред бизнеса: Когато налагаме правила, те не се харесват"}
{"url": "https://www.dnevnik.bg/bulgaria/2020/01/28/4021684_bliznashki_triabva_da_se_iziasni_statusa_na_imuniteta/", "text": "Статусът на имунитета на президента трябва да се изясни\", коментира пред \"Нова телевизия\" проф. Георги Близнашки, който преподава конституционно право в Софийския университет \"Св. Климент Охридски\". В понеделник  главният прокурор   Иван Гешев поиска от Конституционния съд  тълкуване на конкретни текстове от основния закон, свързани с имунитета на президента. \"Главният прокурор повдига съществени въпроси, свързани с въвеждането в действие на тази процедура, не мога да знам какви скрити мотиви има, но той има своите основания да постави тези въпроси и надявам се, че ще се стигне до отговор\", каза още Близнашки. Според него искането на Иван Гешев ще бъде допуснато за разглеждане в Конституционния съд. \"След като се прие новата конституция, много неща си останаха постарому и не намериха съотвената правна уредба, и това постави редица въпроси\", добави той. Какво точно поиска Гешев от Конституционния съд вижте  тук.", "date": "2020.01.28", "title": ""}
{"url": "https://www.dnevnik.bg/biznes/turizam/2020/01/28/4021693_statistikata_otchete_nad_10_rust_na_putuvaniiata_na/", "text": "Пътуванията на българските граждани в чужбина през декември 2019 година са 529.3 хил., или с 10.6% над регистрираните през декември 2018 година, съобщиха днес от Националния статистически институт. Най-голям ръст на пътуванията е отчетен към Сърбия (28.6%), Румъния (16.5%) и Турция (15.9%). Същевременно по-малко интересни са станали страни като Франция (-6.3%), Швеция (-4.3%) и Словения (-2.4%). В сравнение с декември 2018 г. e регистрирано увеличение по всички наблюдавани цели, като най-сериозен е той при почивките и екскурзиите - 14.4%. През декември 2019 г. най-голям брой пътувания на български граждани са осъществени към Турция (130.1 хил.), Гърция (91.3 хил.) и Германия (46.6 хил.). Статистиката отчита и ръст на посещенията на чужденци в България от 8.6% до 673.4 хил. Увеличение е регистрирано при пътуванията по всички наблюдавани цели. От общия брой чужденци, посетили България през декември 2019 г., делът на гражданите от Европейския съюз е 55.4%, или с 6.4 на сто повече в сравнение със същия месец на предходната година. Най-сериозно се увеличават посещенията на граждани от Обединеното кралство (37.3%), Италия (13.9%) и Австрия (11.5%). Намаляват визитите на чехи (-14.4%), словаци (-10.5%) и белгийци (-6.1%). Най-много посещения в България през декември 2019 г. са реализирали румънците (143.5 хил.), турците (112.6 хил.) и гърците (111.0 хил.).", "date": "2020.01.28", "title": "Статистиката отчете над 10% ръст на пътуванията на българите в чужбина"}
{"url": "https://www.dnevnik.bg/bulgaria/2020/01/28/4021688_bedstvenoto_polojenie_zaradi_bezvodieto_v_pernik_e/", "text": "Бедственото положение в Перник е удължено със 7 дни и ще продължи до 16.30 часа на 2 февруари. Това се разбира от заповед на областния управител на града Емил Костадинов, издадена на 27 януари. Въведеният воден режим в града остава без промяна, като приоритетно с вода ще се снабдяват детските, социалните, лечебнитете и здравни заведения. С документа се указва \"да бъдат предприети необходимите действия по възлагане проектирането и изграждането на обект \"Оптимизация на довеждащата водопреносна мрежа на гр. Перник\". В края на миналата година заради критично ниското ниво на яз. \"Студена\" и въведения воден режим в Перник бе обявено бедствено положение, което на 28 декември беше удължено за срок от един месец. В това време властите търсеха начини за повишаване на нивото на единствения източник на питейна вода за града - от довеждане на вода от Владайския канал, през изпомпване на подземни води от околните пещери. Тези мерки обаче не са достатъчни и единственото посочено от държавата решение на проблема е доставка на вода за Перник от яз. \"Белмекен\" през водопроводната мрежа на София. За целта обаче трябва да се изградят помпена станция и 13.5 км водопровод от село Мало Бучино до Перник. Повече по темата -  тук . Днес се очаква  Столичният общински съвет да приеме решение  за предоставянето на софийската ВиК мрежа за доставка на вода за Перник. ", "date": "2020.01.28", "title": "Бедственото положение заради безводието в Перник е удължено"}
{"url": "https://www.dnevnik.bg/evropa/regioni/2020/01/28/4013196_s_podkrepa_ot_es_ucheni_v_polsha_suzdadoha_nov_vid/", "text": "Медицински експерти в Люблин, Източна Полша, за пръв път използват иновативна изкуствена костна технология, спасила някои пациенти от ампутация, разказва \"Евронюз\". Един от първите възползвали се е Даниел Бардега. След инцидент с мотоциклет той бил изправен пред избор – да приеме експериментална процедура или да загуби десния си крак. Голяма част от бедрената кост на Даниел била унищожена при катастрофата. \"Разбира се, в началото имаше много притеснения, защото нямаше никаква гаранция, че тялото ми ще приеме материала, че няма да го отхвърли\", разказва той. Доктор Адам Ногалски използвал парчета от изкуствена кост, наречена FlexiOss, заедно с метална пластина за да възстанови 7-сантиметров участък от бедрената кост на Даниел. \"Основният проблем с кухините в костите се реши чрез имплантиране на новия материал, който се поставя в костта на малки части\", обяснява доктор Ногалски. \"Осем години след операцията резултатът от лечението е добър и пациентът може да се движи без патерици\", добавя той. Технологията FlexiOss била разработена заедно с биохимика Анна Белцаж. Тя знаела, че хирурзите не са доволни от други костни заместители, идващи в прахообразна форма и трудни за обработка. За разлика от тях FlexiOss може да се изреже и оформи, когато е сух, и става гъвкав, когато е мокър. Направен е от изкуствени съставки, а не от животинска кост, което намалява риска от отхвърляне. Остава в тялото и костните клетки прорастват в и около него. \"FlexiOss изглежда като пемза, казва Белцаж, но не е. Това е материал, който заменя костта и когато се навлажни с разтвор, става еластичен и може да се оформи от хирург по време на операцията.\" Проектът FlexiOss е подкрепен с милион евро от ЕС, включително и чрез фондове от кохезионната политика. Спечелил е 14 награди. 41 души са получили импланти FlexiOss в операции, класифицирани като експериментални. \"Само хора, лекувани преди по различни методи, които не са довели до очаквания ефект, тоест не е имало растеж на костта, са получили лечение; това е последният шанс за тези пациенти\", обяснява доктор Ногалски. Други ще получат своя шанс скоро. По-късно тази година FlexiOss трябва да получи CE маркировка, което ще значи, че може да се предлага в Европа.", "date": "2020.01.28", "title": "С подкрепа от ЕС учени в Полша създадоха нов вид изкуствена кост"}
{"url": "https://www.dnevnik.bg/video/btv/2020/01/28/4021694_vuprosite_na_geshev_do_konstitucionniia_sud_sa_nelepi/", "text": "С питането на главния прокурор Иван Гешев до Конституционня съд се цели профилактиране на президента Румен Радев\", коментира правозащитният адвокат Михаил Екимджиев пред Би Ти Ви. В понеделник  главният прокурор   Иван Гешев поиска от Конституционния съд  тълкуване на конкретни текстове от основния закон, свързани с имунитета на президента. \"Държавният глава трябва да бъде държан на къса каишка с проверки и разследвания, за да забрави за идеите си за промени в конституцията за ограничаване на правомощията на главния прокурор\", каза още адвокат Екимджиев. Той определи въпросите на Иван Гешев към Конституционния съд като \"нелепи\", защото голяма част от тях имат отговор в Конституционня съд. Според адвокат Екимджиев искането на главния прокурор е и процедурно недопустимо. \"Не може абстрактно да бъде питан Конституционният съд да тълкува конституцията, без да има конкретен казус\", подчерта той. \"След като по време на кампанията за неговото назначаване ни показа, че не разбира основни принципи на конституцията като разделението на властите, сега Иван Гешев държи да покаже, че не може да осмисли някои ясни нейни разпоредби като член 103\", каза още адвокат Екимджиев. Какво точно поиска Гешев от Конституционния съд вижте  тук.  Коментарът на администрацията на президента вижте  тук.", "date": "2020.01.28", "title": ""}
{"url": "https://www.dnevnik.bg/bulgaria/2020/01/28/4021679_premierut_ne_ochakva_poveche_pari_ot_es_za_zelenata/", "text": "Премиерът Бойко Борисов е скептичен, че с приемането на зелената сделка на ЕС ще се увеличи финансирането на екологичните политики. Планът на Европейската комисия е за 1 трлн. евро  инвестиции за осъществяване на идеята до 2050 г. ЕС да стане първото международно държавно обединение, което има неутрален ефект върху промените в климата. \"Зелената сделка вече не се коментира. Ще влезе въпреки усилията на Полша, Чехия, нашите,\" каза Борисов на срещата на бизнеса с правителството, организирана от седмичника \"Капитал\". По думите му \"надали ще отпуснат повече пари\", а ще се редуцират други европейски програми. \"Да не забравяме, че след Брекзит бюджетът е по-празен, за да си позволим още по-големи хачове\", каза той. Борисов изрази скептицизъм към ползите от това начинание, защото не обхваща цялата планета и в страните извън ЕС мръсните производства ще продължат. Направи аналогия и с дискусията за мръсния въздух в София, за който допринася не само отоплението на малцинствата, но и камините на живеещите в полите на Витоша. Много европейски държави се държат лицемерно относно \"зелената сделка\", каза премиерът.\" Те внасят стомана от Китай и отчитат, че по никакъв начин не замърсяват околната среда. В същото време обаче на хиляди километри от тях при производството за износ замърсяване има. Между 8% и 9% са въглеродните емисии от Европа. Дори да свалим този процент до 4 - нима това ще даде сериозно отражение в световен план. На нас обаче това може да ни струва милиарди. 60% от електроенергията ни е от въглища, близо 100 000 са заетите в сектора\", продължи той. \"Зелената сделка има смисъл, ако светът, както в Копенхаген подписахме. Но САЩ излязоха от споразумението. Ние в Европа ще направим много неща, ще сме авангардни, какво ще се получи накрая, не знам\", завърши той. Преди ден в интервю за БНР управляващият директор на Международния валутен фонд Кристалина Георгиева каза, че  преходът към зелена икономика  е добър шанс за България, защото ще даде нов тласък на инвестициите и ще спомогне за създаването на нови работни места.", "date": "2020.01.28", "title": "Премиерът не очаква повече пари от ЕС за зелената сделка"}
{"url": "https://www.dnevnik.bg/kultura/2020/01/28/4021676_margaret_atuud_izdava_purvata_si_stihosbirka_ot_10/", "text": "Маргарет Атууд ще публикува първата си стихосбирка от десет години насам. В книгата писателката се занимава с \"отсъствието и завършеците, остаряването и хвърлянето на поглед назад към миналото\", а в стихосбирката се срещат върколаци, извънземни и сирени, съобщава \"Гардиън\". След като миналата година журито на наградата \"Букър\"  за първи път от почти 30 години избра двама победители  - Атууд с  продължението на \"Разказът на прислужницата\" - \"Заветите\" , и Бернардин Еваристо с \"Момиче, жена, друго\", вчера издателите на 80-годишната канадска писателка от Chatto & Windus обявиха, че заглавието на следващата й книга ще е \"Нежно\" (Dearly). Тя ще се появи по книжарниците през октомври 2020 г. и ще е първата стихосбирка на Атууд от \"Вратата\" (The Door), която излезе през 2007 г. Според издателите книгата е едновременно \"игрива и мъдра\", а в нея Атууд изследва тялото и съзнанието в период на преход, предмети от ежедневието и ритуали, които закрепват хората към настоящето. Те допълват, че освен вълколаци, извънземни и сирени в книгата се срещат сънища и различни животински видове, както и фрагменти от постепенното унищожаване на околна среда. Атууд публикува първата си стихосбирка през 1961 г. и преди първият й роман да види бял свят през 1969 г., тя вече е автор на 5 книги с поезия. През 2003 г. двукратната носителка на \"Букър\" разказа пред \"Гардиън\", че когато била ученичка и вървяла през футболно поле на път за дома си, изведнъж осъзнала, че иска да стане писател. \"Тогава написах поема в главата си и след като я записах на белия лист хартия, писането беше единственото нещо, с което исках да се занимавам\", каза тя.", "date": "2020.01.28", "title": "Маргарет Атууд издава първата си стихосбирка от 10 години"}
{"url": "https://www.dnevnik.bg/politika/2020/01/28/4021704_goranov_promenil_proekta_si_za_hazarta_zaradi_mediite/", "text": "Финансовият министър Владислав Горанов е променил регламента, който предлага за облагане на хазарта, в рамките на 24 часа, защото медии написали, че е облекчил облагането на лотариите. Това обясни самият той пред журналисти, след като си тръгна от срещата на бизнеса с правителството. През миналата седмица в разгара на дебатите по промените в Закона за хазарта, които управляващите планират през проектозакон, внесен в парламента от лидера на НФСЛ Валери Симеонов, финансовият министър Владислав Горанов  предложи свой проект . В него Държавната комисия по хазарта се предвижда да се превърне в Национална агенция по хазарта и се променят таксите, които дължат организаторите на лотарии и спортни залагания. С тях на практика се утвърждава като единна по-ниската тарифа, която в момента плащат мастните оператори. Ден след това  Министерството на финансите се отказа  от тази идея и обяви, че ще запази действащия модел на облагане на традиционния хазарт, защото \"облагането на хазартната дейност винаги е във фокуса на общественото внимание и всяка промяна в модела на облагане подлежи на различни интерпретации дали това е най-подходящият и справедлив модел\".", "date": "2020.01.28", "title": "Горанов променил проекта си за хазарта заради медиите"}
{"url": "https://www.dnevnik.bg/evropa/2020/01/28/4021719_vlizaneto_na_rumuniia_v_evrozonata_prez_2024_e_mnogo/", "text": "Румънският финансов министър Флорин Къцу заяви, че макроикономическите дисбаланси от последните три години не позволяват на Румъния да влезе в еврозоната преди 2024 г., тоест една година след  планираното присъединяване на България , съобщава в. \"Адевърул\". Той изтъкна, че присъединяването на Румъния към еврозоната през 2024 г. \"е много амбициозен вариант\". \"Трябва да бъдем честни. Зависи колко бързо ще коригираме това, което се случи през последните три години. Ако коригираме бързо дисбалнасите, без много висока цена за икономиката, можем да се надяваме да влезем през 2024 г. първо в Европейския валутен механизъм (ERM-2), а след това и в еврозоната\", посочи Къцу в интервю за телевизия \"Диджи 24\". Той обясни, че България ще премине по-лесно към еврото, тъй като има валутен борд и обменният  курс на еврото  е фиксиран. \"Румъния не е там и има да измине този етап до 2024 г., както показват нещата сега. Ако не бяха последните три години, когато всички дисбаланси бяха задълбочени, бяха разширени от безотговорната политика на Социалдемократическата партия, тогава можеше да кажем: да, 2024 г. е цел, която ще постигнем\", заяви министърът. Той каза, че е разговарял с представители на Европейската комисия и на чуждестранните инвеститори и им е обяснил защо не може бюджетният дефицит да бъде свален бързо до 3 и под 3 процента, тъй като това би означавало фискалната политика веднага да се превърне в спирачка по пътя на икономиката. \"Трябва да правим нещата постепенно, това означава отговорно управление (...) Ние очакваме през 2022 г. дефицитът да спадне под 3 процента и тогава вече можем да говорим и за еврозоната\", посочи Къцу. Бюджетът на Румъния за 2020 г. предвижда дефицитът да достигне 3.59 процента от брутния вътрешен продукт (БВП) на страната. Неотдавна правителственият Фискален съвет обаче заяви, че бюджетният дефицит може да нарасне до 4.8 процента от БВП през 2020 г., до над 6 процента от БВП през 2021 г. и над 7 процента през 2022 г. \"Адевърул\" напомня, че управляващият директор на Международния валутен фонд (МВФ) Кристалина Георгиева определи в интервю за БНР в неделя като осъществима целта за присъединяване на България към еврозоната през 2023 г. Вестникът посочва също, че неотдавна българският финансов министър Владислав Горанов е съобщил, че България трябва да влезе през април в Европейския валутен механизъм (ERM-2), наричан още чакалнята на еврозоната, където според регламента една страна трябва да прекара най-малко две години, преди да влезе в еврозоната. /БТА", "date": "2020.01.28", "title": "Влизането на Румъния в еврозоната през 2024 е много амбициозен вариант, каза министър"}
{"url": "https://www.dnevnik.bg/evropa/2020/01/28/4021723_v_kraia_na_mart_v_italiia_shte_ima_referendum_za/", "text": "Италия ще произведе на 29 март референдум за конституционна реформа с цел намаляване на брой на депутатите, предаде ДПА. Датата е била определена на правителствено заседание, се казва в официално комюнике. Според  предложената реформа  броят на членовете на Камарата на депутатите ще бъде намален от 630 на 400 души, а този на сенаторите - от 315 на 200. Ограничаването на състава на двукамарния парламент е подкрепяно от Движение \"Пет звезди\" (ДПЗ), което го възприема като част от историческата си битка за премахване на привилегиите и облагите за често корумпирания политически елит на страната. Другата формация от управляващата коалиция - лявоцентристката Демократическа партия (ДП) - се съгласи да подкрепи реформата, като направи завой на 180 градуса, след като подписа коалиционно споразумение с ДПЗ през август. Критиците виждат в предлаганите реформи популистки ход, насочен към антиелитарните обществени настроения. Според тях той ще спести сравнително малко средства и с нищо няма да спомогне за слагане на край на блокажите, които са често явление в работата на италианския парламент, отбелязва ДПА. /БТА", "date": "2020.01.28", "title": "В края на март в Италия ще има референдум за намаляване на броя на депутатите"}
{"url": "https://www.dnevnik.bg/analizi/2020/01/28/4021685_vseki_biznes_triabva_da_se_privede_pod_obshtiia/", "text": "                         Не съм протестирал от 2012 г., когато тихомълком и без никакво обществено обсъждане правителството на ГЕРБ присъедини България към SOPA (Stop Online Piracy Act) – един мракобесен документ, след който интернет вече нямаше да бъде същият. След голямото обществено недоволство по стара (тогава не чак толкова стара) традиция Борисов спря ратифицирането на SOPA в парламента и си останахме като с Истанбулската конвенция – подписали, но нератифицирали. Сега пак имам повод да се включва в протеста в сряда от 12 ч. пред парламента срещу Наредба Н-18 (формално за касовите апарати, в действително за регулация на бизнеса). Първо да кажа, че това не е случаен протест, организиран от група хора във \"Фейсбук\". Организиран е \"официално\" от браншовите организации в туризма (БХРА, БАЗ и др.), както и от други организации на малкия и средния бизнес. Аз всъщност не съм съгласен с почти нито едно от исканията на ресторантьорите – нито искам да бъде намалено ДДС-то им, нито да отпадне контролът върху издаването на касови бележки в заведенията. Защото чрез наредба, която е приета преди 14 години за регламентиране на касовите апарати, сега се вкарва регулация на бизнес процесите. Тя вече нито е за касовите апарати, нито за софтуера за тяхното управление, а е за начина, по който в България може да се прави бизнес. Дори данъчните в крайна сметка признаха, че са очаквали наредбата им да засегне само около 50 000 фирми от сферата на обслужването и по-късно са осъзнали, че е засегнала ВСИЧКИ. Нека порасъждаваме малко върху последната дума. Наредбата засяга ВСИЧКИ. Тя е направена с мисъл за търговски обект, комбиниран със склад или кухня в задната стаичка и съответно с процесите, които се изпълняват в такъв тип бизнес. И сега всички процеси на всички бизнеси трябва да се приведат под общия знаменател на кръчма. Аз вече съм писал по въпроса, нищо от това не се е променило или не е отпаднало. Променило се е само това, че постепенно се сетиха какво са изпуснали и го добавиха (например плащанията с наложен платеж вече също трябва да са по наредбата). нито защото искам да ми намалят ДДС-то. Нито ми дреме за касовия апарат – той ми е толкова пренебрежим разход, че дори не го мисля. Ще протестирам, защото държавата се управлява некомпетентно и се взимат некомпетентни управленски решения от хора, които нямат капацитета – интелектуален и образователен, да го правят. След което до дупка си защитават решението (в този смисъл аз не очаквам никаква промяна след този протест – наредбата ще си влезе в сила след 3 дни и точка). Аз също не съм най-големият специалист по бизнес процеси, не съм учил това (математик съм), но когато 27 години организираш работата и на хора, и на системи, започваш да поназнайваш туй-онуй. Когато обаче трудовият ти стаж е на бюро като данъчен инспектор, не би трябвало да се месиш в процеси, които не си виждал и за които дори не знаеш, че съществуват. Би следвало да си даваш сметка за това и дори да не се опитваш. Камо ли да го приемеш в наредба и да тръгнеш да я налагаш на 100% от бизнеса. Пак да повторя, че - бил той малък и простичък или голям и сложен. Моят например е много малък и изключително сложен, почти без аналог (предоставям \"услуга като услуга\" на едро и сам съм си клиент на дребно). Работата на данъчните служби е да контролират паричните потоци на входа и изхода и само това. Понеже ги лъжат и не могат да хванат парите (в брой в заведенията), те решиха да контролират ДЕЙНОСТТА, като направиха такива задължителни изисквания към софтуера за управление на тази дейност, че ти да не можеш да я управляваш отделно от продажбите. Идеята им е, че не можеш да дадеш заявка на кухнята да сготви три кюфтета или на склада да изпише чифт обувки, ако преди това не си регистрирал в касовия апарат (и съответно в НАП) продажбата на три кюфтета и чифт обувки.      Обаче за всеки друг бизнес това е изнасилване. Действително може да се свърши работата по начина, по който иска по-силният, но удоволствието ще е само за него. За другата страна ще е просто примиряване. Ако иска да контролира онази част от дейността, която е редно да контролира, държавата в лицето на нейните органи (в случая министър Горанов, защото свръхрегулацията се въвежда с негов акт, а не със закон) да бъде така добра Да си наеме някой икономист, който да им обясни разликата между front office и back office, да си направят анализ по бизнеси къде е границата между едното и другото (например в нашия бизнес фронт офисът е касата, която обслужва клиентите, а бек офисът – дейта центърът) и да си намери начин да контролира само първото, без дори да помирисва второто, защото няма това право, а и необходимост. Текущото състояние е като в древногръцка трагедия с единство на времето и мястото на действието. За да хванат какво се случва в касата ми, искат да ми контролират дейността в дейта центъра, защото това е моята кухня, моят склад и моята работилница. Обаче това е абсурд, който просто няма да се случи, защото не може да се случи. Няма как да се случи с никаква кръчмарска наредба, защото аз имам физически point of sale, в който продавам виртуална услуга. Да, разбира се, както всички останали и аз ще се наведа и ще се правя, че спазвам наредбата в касовата зона, привеждайки я като дейност до магазинче с набор от артикули. Практически няма бизнес в България, който тази наредба да не обръща с хастара навън, както човек може да си помисли по наименованието на наредбата \"За касовите апарати\" и всеки бизнес ще направи същото – ще се прави на магазинче със софтуер за магазинче. Правилното поведение от страна на държавата щеше да бъде първо да направи анализ на различните бизнеси (всички, не само видимите от тротоара по време на \"разходката\" на данъчния инспектор), да установи на кой докъде му стига \"фронт офисът\", отговарящ за приходите, и откъде нататък му е \"бек офисът\", отговарящ за същинската дейност, и чак после да взима решение докъде е редно да се намеси. В ресторанта и в магазина за обувки тази граница е от ясна по-ясна, но ако някой прояви интерес, ще го заведа в някой дейта център, за да ми покаже къде там е тази граница. Сега сме в ситуация на вече взето политическо решение за привеждане на всички под общ знаменател и обещание за използване на по-малко сила, докато всеки бизнес си намери позата, в която да си общува с държавата по по-малко болезнен (и обиден) начин. И затова ще протестирам в сряда в 12 ч. пред парламента – защото държавата НЕ ТРЯБВА да се управлява така.", "date": "2020.01.28", "title": "Всеки бизнес трябва да се приведе под общия знаменател на кръчма"}
{"url": "https://www.dnevnik.bg/bulgaria/2020/01/28/4021710_do_kraia_na_godinata_polovinata_ot_potrebiavaniia/", "text": "До края на годината половината от потреблението на природен газ в България ще е с произход, различен от Русия. Това съобщи министърът на енергетиката Теменужка Петкова, цитирана от пресцентъра си. Цялото потребление на природен газ в страната е 3 млрд. куб. метра, а половината ще бъдат доставени от Азербайджан и втечнен природен газ. За миналата година доставките на втечнен природен газ за България са в размер на близо половин милиард кубични метра и това е първата доставка от източник, различен от Русия. ''Това е важна стъпка за утвърждаването на прозрачен, ликвиден и надежден пазар на природен газ не само в България, но и в региона'', каза Петкова. Петкова е на посещение в САЩ. Тя се срещна със заместник-секретаря по енергетика на САЩ Марк Менезес, с помощник държавния секретар по енергийните въпроси Франсис Фанън, със заместник-генералния директор на Търговската служба на САЩ Дейл Ташарски, със заместник-помощник секретаря на Бюрото по международна сигурност и неразпространение Ан Ганзър и с представители на американската индустрия за втечнен природен газ. По време на срещата със заместник-секретаря по енергетика на САЩ Марк Менезес министър Петкова очерта напредъка по ключовите за България инфраструктурни проекти, сред които и изграждането на междусистемна газова връзка Гърция-България. \"От стратегическо значение е запазване ключовата роля на България на газовата карта на Европа\", подчерта тя. По думите на министър Петкова за осъществяването на тази цел България развива своята националната газова инфраструктура и успоредно с това у нас вече функционира газова борса. Сред темите на разговорите на Петкова в САЩ е процесът за лицензиране на американско ядрено гориво като гарант за постигане на диверсификация на доставките от страна на България. Днес в Хюстън българските енергийни компании ще се срещнат с производители на втечнен природен газ, за да обсъдят възможностите за разширяване на сътрудничество в тази област. През следващите месеци предстоят посещения на американски експерти в България в областта на природния газ и ядрената енергетика.", "date": "2020.01.28", "title": "Тази година половината от потребявания природен газ ще е неруски"}
{"url": "https://www.dnevnik.bg/sport/2020/01/28/4021739_levski_dva_puti_e_tursil_petev_sled_sublichaneto_prez/", "text": "В последните години \"Левски\" два пъти е търсил Ивайло Петев за треньор, въпреки че специалистът беше съблечен от феновете на сините през 2013 г. Това обясни българинът в интервю за полското издание Przeglad Sportowy. Новият  треньор на \"Ягелония\" (Бялисток)  се върна към работата си в България и обясни какво иска от настоящия си тим. \"Искам отборът да контролира топката като испански тим, да има германска дисциплина и да се защитава като италианци.\" \"Не искам да се връщам към тази ужасна ситуация, но ще ви кажа едно нещо. След тази случка от \"Левски\" ме искаха да се върна обратно. Два пъти ми се обаждаха да поема отбора. Първия път беше година по-късно, а второто обаждане дойде още шест месеца след това. Разбира се, на всички е ясно, че няма как това да се случи. Не си представям да работя в този клуб\", каза Петев. Той беше съблечен от феновете на \"Левски\" на 8 октомври 2013 г. По време на пресконференция, на която директорът Наско Сираков го представи като нов треньор на тима, запалянковци на сините изгониха специалиста от стадиона.", "date": "2020.01.28", "title": "\"Левски\" два пъти е търсил Петев след събличането през 2013 г."}
{"url": "https://www.dnevnik.bg/video/btv/2020/01/28/4021740_general_rumen_milanov_nso_ne_e_turgovsko_drujestvo/", "text": "Недопустимо е хората, които са застрашени, да си плащат на Националната служба \"Охрана\" (НСО)\", заяви пред Би Ти Ви генерал Румен Миланов, бивш директор на БОРКОР и на Националната служба за борба с организираната престъпност. Той коментира  предложението за законодателни промени на четирима депутати от ДПС , сред които и Делян Пеевски, частни лица да могат да плащат на НСО за своята охрана. \"Националната сигурност не е търговско дружество, НСО не е търговско дружество и не трябва да се допуска частни лица да си плащат за охрана на НСО\", смята генерал Румен Миланов.", "date": "2020.01.28", "title": ""}
{"url": "https://www.dnevnik.bg/sport/2020/01/28/4021717_sus_spomena_za_nai-velikiia_dvuboi_djoshua_obmislia/", "text": "Световният шампион по бокс за професионалисти Антъни Джошуа е открит към идеята да се бие в Киншаса, столицата на Демократична република Конго. Промотърът му Еди Хърн заяви пред Би Би Си, че вече са водени разговори в тази посока. Там през 1974 г. се проведе един от най-известните мачове в историята на бокса - този, в който Мохамед Али нокаутира Джордж Форман за световната титла. \"Това вероятно е най-известното място и най-известният мач за всички времена. Демократична република Конго иска да възстанови стадиона. Това е специално, това е наследство\", заяви Хърн, като уточни, че разговорите са били опознавателни. По думите му Джошуа има желание да остави следа в спорта. \"Той се е бил във Великобритания, в \"Медисън скуеър гардън\" (в Ню Йорк), в Саудитска Арабия. Добавянето на Африка, Китай и Далечния изток в списъка ще означава, че е световна звезда. Той не се вълнува от това, но иска да създаде история.\" Следващата стъпка пред Джошуа обаче се очертава да е мач с Кубрат Пулев. Хърн потвърди желанието си двубоят да е в Лондон в края на май или началото на юни. \"Време е да си дойдем у дома. Разбира се, Пулев трябва да е съгласен и се надявам, че ще го постигнем.\" Мениджърът на българина  Ивайло Гоцев заяви пред \"Дневник\" в събота , че целта им е мачът да е в Истанбул. Преди ден той обяви, че  Катар се е появил като нов вариант . Пулев каза пред Би Ти Ви, че иска световната титла, а парите от мача не стоят на първо място. Българинът ще получи 35% от общата сума след договарянето на двубоя с Джошуа.", "date": "2020.01.28", "title": "Със спомена за най-великия двубой Джошуа обмисля мач в сърцето на Африка"}
{"url": "https://www.dnevnik.bg/analizi/2020/01/28/4021741_noviiat_orkestur_na_vladimir_putin/", "text": "На 15 януари руснаците разбраха, че повече никога няма да имат възможност да гласуват за Владимир Путин. Разбраха обаче, че в обозримо бъдеще ще продължат да съжителстват с него. В годишното си обръщение за състоянието на нацията Владимир Путин обеща да напусне президентството през 2024 г., когато изтича настоящият му мандат. И в същото време очерта поредица от широки конституционни реформи, които вероятно ще влязат в сила до края на тази година: Русия ще си остане президентска република, но следващите президенти ще имат лимит от два мандата. Парламентът ще има право да назначава министрите в правителството, включително министър-председателя. (В момента те се посочват от президента и се одобряват от парламента.) Промените предвиждат и предоставяне на допълнителни правомощия на Държавния съвет, който сега има статут на неособено влиятелен консултативен съвет, което кара мнозина да смятат, че самият Путин вижда себе си след 2024 г. като негов председател. В резултат на тези промени след четири години Владимир Путин ще може да слезе от сцената и да се фокусира върху управлението на света, докато неговите сътрудници ще се фокусират върху управлението на Русия. Защо могъщият президент на Русия избра този път? През 2018 г. президентът на Китай Си Дзинпин промени конституцията на страната си, за да може без ограничение да остане на власт. Путин лесно би могъл да стори същото, ала реши да не го прави. Моментът, избран от Путин, повдига и други въпроси: защо той предлага тези конституционни промени сега, четири години преди края на своя мандат, по начин, който прилича повече на дворцов преврат, отколкото на политическа реформа? Времето и същината на предложените конституционни промени показват, че Путин съзнава, че режимът му е в криза, и се съмнява в жизнеността на установената от него система на личен режим, когато той престане да я ръководи. Той чудесно разбира, че възхваляваната от неговите апологети политическа стабилност в действителност е политическа стагнация и че обществената подкрепа за режима намалява. Напълно възможно е протестите миналото лято в Москва и нарастващата апатия на неговите привърженици да са накарали президента да предложи тези реформи и да поиска промените да бъдат легитимирани чрез общонародно гласуване. Няма да бъде изненадващо, ако референдумът съвпадне с предсрочни парламентарни избори тази есен и така още тази година бъде поставено началото на прехода във властта. Разглеждайки решенията на Владимир Путин, човек не може да избяга от усещането, че той е преследван от образа на склеротичното и немощно ръководство на Съветския съюз от края на неговото съществуване. Този период доведе до висока престъпност, икономически упадък и хаос. Руснаците продължават да се страхуват от това, ето защо Путин не може да допусне народът му да има усещане за връщане към времето на един застинал и застаряващ елит. Владимир Путин с основание смята, че всяко отваряне на темата за негов възможен наследник ще представлява екзистенциална заплаха за властта му. Противно на плана на Борис Елцин за прехода във властта – известен като \"Операция Наследник\" – играта на Путин най-добре може да бъде описана като \"Операция без наследник\". Следващият президент на Русия няма да бъде следващият лидер на Русия, така че обществото може да престане да се интересува кой ще бъде той. Изборът на Михаил Мишустин за министър-председател е показателен как Путин смята да пренареди своя оркестър: Мишустин, който встъпи в длъжност веднага след обявените от Путин промени, има образа на ефикасен ръководител и способен бюрократ, но неговото основно качество е, че никой не би могъл да си го представи като следващия Путин. Стана ясно и че по този начин Кремъл иска да модернизира управлението и да повиши ефективността. Ала модернизацията не означава озападняване. Дигитализираната бюрокрация няма да доведе до по-голяма политическа конкуренция, нито до по-голямо върховенство на закона. Кремъл иска да запази почти пълния си контрол, а в същото време се надява да успее да внесе известна динамика в икономиката. Повечето коментатори смятат, че Путин ще остане на власт и след напускането на Кремъл, и отричат възможността предложените промени да доведат до каквато и да било либерализация. Може и да имат право. Малко вероятно е Русия да промени курса си във външната политика. Съпротивата срещу Запада е в сърцевината на представата на Путин за руския суверенитет. Ала дългосрочните последици от предложените промени вътре в страната е трудно да бъдат прогнозирани. Изненадващите промени често водят до изненадващи последици. Като ограничава правомощията на президента, увеличава правата на парламента и превръща сам себе си във върховен център на властта извън Кремъл, Владимир Путин внася институционална конкуренция, каквато досега не съществуваше. Възможно е по този начин той да задейства принципа на \"пушката на Чехов\". Големият руски писател съветва младите драматурзи, че ако в първо действие на стената виси пушка, в следващото тя задължително трябва да гръмне. Щом управляващите започнат козметични промени само с цел да предотвратят реалните промени, няма гаранции, че промените няма наистина да настъпят.", "date": "2020.01.28", "title": "Новият оркестър на Владимир Путин"}
{"url": "https://www.dnevnik.bg/biznes/2020/01/28/4021742_tomislav_donchev_triabva_da_namalim_vuglerodnite/", "text": "Намаляването на изхвърляните във въздуха въглеродни емисии в България трябва да става със скорост, която е поносима за страната, така че да не се нанесат щети. Това коментира вицепремиерът Томислав Дончев по време на дискусия за икономическите предизвикателства пред България в рамките на 14-ата среща на бизнеса с правителството, организирана от седмичника \"Капитал\". Коментарът му е и по повод предложената в средата на месеца от еврокомисията  Зелена сделка . Посочи, че за разлика от развитите страни в България отношението към \"зелените\" теми не е еднозначно, тъй като част от разговора по темата е и зеленото лоби. Посочи, че за разлика от страните, в които има тотален обществен консенсус, в България той е условен, при което зелената вълна не е факт в страната. Според него няма спор, когато става дума за екологосъобразно управление на отпадъците, водите и т.н., но когато става дума за въглеродните емисии, ситуацията е по-различна. Дончев посочи, че България подкрепя курса за редуциране на въглеродните емисии, но със скорост, \"която можем да понесем\". Допълни, че се говори само за емисиите от въглищата, но такива има и от природния газ. Освен това в годините назад някои икономики са разработили зелени технологии, които сега с готовност искат да продадат, което не е лошо. \"Но ми се иска да престанем да бъдем краен купувач на произведеното от другите\", коментира вицепремиерът. Хубаво е да се разделим с мисълта, че Европа ни налага зелената сделка и ще ни финансира всички стъпки по време на трансформацията. Няма такова нещо, посочи той. Допълни, че във фонда за справедлив преход България е в топ 5 на получателите на помощ със сума от около половин милиард евро. Към тях могат да се добавят още около 1.5-1.7 млрд. евро по различни европейски програми. Анализът на управляващите обаче показвал, че общата сума ще покрие малка част от нуждите. Подчерта, че със сигурност зелената сделка ще преформулира всичко, което обмисля правителството.", "date": "2020.01.28", "title": "Томислав Дончев: Трябва да намалим въглеродните емисии, но с поносима скорост"}
{"url": "https://www.dnevnik.bg/bulgaria/2020/01/28/4021743_durjavata_e_gotova_da_dade_stimuli_na_pritejateli_na/", "text": "Държавата е готова да предоставя стимули на висикоквалифицирани специалисти от чужбина, които български компании търсят. Заедно с бизнеса ще бъде изготвен списък с определен брой работни места за конкретни професии, каквито липсват на българския пазар. За тях държавата ще осигури бързо издаване на \"синя карта\" и ще предоставя конкретни услуги, например детегледачка или курс по български език. Това съобщи министърът на труда и социалната политика Деница Сачева на срещата на бизнеса с правителството, организирана от седмичника \"Капитал\". \"Ако излезем със списък за 1000 души, които да влязат в рамките на година - инженер-химици, хидроинженери, специалисти по информационна сигурност, каквито нямаме и не можем да произведенм за 5 г., да осигурим много бърза писта за влизането им и да предложим и стимули със среда на живот, наприер осигуряване на детегледачка, включване в курсове по български език за членове на семейството\", каза Сачева и препрати към започналата програма за връщане на българи от чужбина с подобни стимули. Друга идея е да се даде възможност чуждестранни студенти, учещи в България, да влизат на пазара на труда. Около 170 хил. души в България на възраст 15 - 29 г. нито учат, нито работят. Министерството планира да ги проучи през следващите две месеца и да изясни къде се намират, имат ли умения, дали работят в черния сектор или в модерни форми на заетост, скрити от официалната статистика. Тези, които имат някакви умения, например от черната икономика или от семейството, ще получават специални сертификати, които да гарантират на работодателя квалификацията на конкретния човек без да се минава през образователната система. Други два източника на работна ръка по думите на министъра са хората с увреждания и младите пенсионери. И двете групи хора са мотивирани да работят, подчерта тя. Сачева изнесе данни, че от 400 хил. компании в страната 20% ще търсят работна ръка като 90 хил. ще са нужните инженерни специалисти, програмисти, учители и медицински сестри, и 60 хил. работници с по-ниска квалификация. Държавата също е голям работодател и също търси работници, добави министърът. 400 хил. работят в публичния сектор, а 130 хил. - в администрацията.", "date": "2020.01.28", "title": "Държавата е готова да даде стимули на притежатели на \"синя карта\""}
{"url": "https://www.dnevnik.bg/sport/2020/01/28/4021593_pavel_kolev_levski_niama_kak_da_funkcionira_bez/", "text": "Вариант, в който \"Левски\" се финансира и управлява от феновете, в момента е почти невъзможен. Това заяви изпълнителният директор на сините Павел Колев пред \"Дневник\". В петък привърженици на \"Левски\" бяха при министър-председателя Бойко Борисов. На срещата премиерът заяви, че е най-добре  запалянковците да вземат акциите и управлението на клуба . След нея  феновете бяха разединени във вижданията си за пътя към бъдещето . Наскоро Васил Божков, който стои зад собствеността на \"Левски\",  директно заяви , че ако се приемат предложените промени в Закона за хазарта, той няма да има пари да издържа \"Левски\". \"Според мен (при този вариант) клубът няма да може да функционира или поне няма да може да функционира на това ниво, на което се изисква за един професионален футболен клуб, за да може да се бори за по-челно класиране, участие в европейските клубните турнири и спечелване на отличие, което всъщност е заложено в генома на \"Левски\", каза Колев пред \"Дневник\". \"От \"Левски\" се очаква да се бори за челните места, което в момента, както е поставена футболната бизнес среда, ако няма постоянно и стабилно финансиране, няма как да стане.\"      Той повтори, че необходимият санитарен минимум за \"Левски\" са 1.5 млн. лева на месец. \"Истината е, че всъщност тези пари са и повече - към 2 милиона на месец. Това означава, че ако на 2-3 февруари не постъпят отнякъде 2 милиона лева, ние нито ще можем да платим заплатите на футболистите, нито ще можем да обслужим всички споразумения по просрочени задължения, които сме наследили, нито ще можем да поддържаме базата в сегашното състояние, нито ще можем да си платим режийните разходи, камо ли да продължим дългосрочната си инвестиционна стратегия\", обясни Колев. \"Затова според мен в момента друго решение няма. Но въпреки че бюджетираме на месечна база, \"Левски\" има дългосрочна стратегия\", добави изпълнителният директор на клуба. Той изтъкна, че състоянието на клуба вече е стабилизирано, а приоритетите са променени. По думите на Колев миналата сряда Националната агенция за приходите (НАП) е извършила пълна проверка в \"Левски\" за година назад, която е показала, че клубът няма просрочени задължения и че се финансира прозрачно. И добави, че през юли \"Левски\" е имал пълна данъчна ревизия от НАП, която е била за периода 2013-2019 г.", "date": "2020.01.28", "title": "Павел Колев: \"Левски\" няма как да функционира без стабилно финансиране"}
{"url": "https://www.dnevnik.bg/sviat/2020/01/28/4021760_honkong_obiavi_pochti_totalna_blokada_zaradi_virusa/", "text": "Кари Лам, ръководителят на администрацията на Хонконг, обяви че поставя китайския автономен район под почти пълна транспортна блокада заради разпространяването на опасен коронавирус. От 30 януари спира движението на високоскоростните влакове и фериботите, свързващи островната група с континентален Китай. Прекратява се издаването на разрешителни за еднолични пътувания на китайски граждани до Хонконг. Наполовина ще бъде намален и броят на самолетните полети от и до Китай. Говорейки през яркозелена медицинска маска, Лам призова жителите на Хонконг да се завърнат веднага от континентален Китай и да се поставят сами под домашна карантина за 14 дни. Днес тук приключват почивните дни за Нова година (на други места в страната те бяха удължени заради епидемията) и в сряда отварят финансовите пазари. Затова на пресконференцията Лам се появи със секретарите си по въпросите на здравеопазването София Чан и на търговията Едуард Яу, които също носеха маски. Чан каза, че в бившата британска колония до момента има 8 потвърдени случая на заразени и около 100 пациенти, поставени под карантина.      Лам обясни, че не иска тотално да затвори границата, защото това ще попречи на някои от жителите на Хонконг да се върнат по домовете си. Мнозина от тях пътуват до континента всеки ден. Секретарят по въпросите на сигурността Джон Лий обяви, че преместват по граничните пунктове допълнително служители за максимално строг контрол на влизащите. Призивите за незабавно спиране достъпа на хора от Китай, които не са местни, се увеличават заедно с критики, че администрацията на Лам действа твърде бавно и нерешително. Профсъюз на болничните служители заплаши, че може да започне стачка. В Хонконг още е пресен споменът от епидемията от ТОРС (SARS) - коронавирус, заради който през 2003 г. тук починаха почти 300 души.", "date": "2020.01.28", "title": "Хонконг обяви почти тотална блокада заради вируса"}
{"url": "https://www.dnevnik.bg/bulgaria/2020/01/28/4021763_prezidentut_niamal_idei_zashto_geshev_zadava_vuprosi/", "text": "Аз нямам никакви идеи за конкретни причини за питането на главния прокурор\", заяви президентът Румен Радев в коментар на действията на главния прокурор Иван Гешев. В понеделник  главният прокурор   поиска от Конституционния съд  тълкуване на конкретни текстове от основния закон, свързани с имунитета на президента. Ден по-късно държавният глава поиска главният прокурор да обясни своите мотиви пред обществото. \"Във всеки момент очаквам Конституционния съд, който откри дело, да се ръководи от заложените в създаването на конституцията принципи и ще следя за хода на това дело\", каза още Радев. \"От главния прокурор очаквам старание и в реалната борба с корупцията там, където тя има най-голяма хранителна среда. Неговата основна задача е да убеди обществото, че брани закона и обществения интерес, а не управляващите, не определени бизнесмени\", подчерта държавният глава. Румен Радев отчете постигнатото от него в първите три години от мандата. Каква е равносметката му четете  тук.  Целият отчет на президента и на вицепрезидента Илияна Йотова може да гледате  тук.  Какво точно поиска Гешев от Конституционния съд вижте  тук.", "date": "2020.01.28", "title": ""}
{"url": "https://www.dnevnik.bg/bulgaria/2020/01/28/4021792_oshte_oblasti_obiaviha_gripna_epidemiia_karta/", "text": "Още две големи области - Пловдив и Пазарджик, както и няколко общини в Кюстендилско обявиха грипна епидемия заради увеличаващия се брой болни хора. От утре (29 януари) епидемия е обявена за  , съобщи Министерството на здравеопазването. От регионалната здравна инспекция препоръчват на територията на цялата област да бъде обявена и грипна ваканция за периода от 29 януари до 4 февруари, се разбира от съобщение на институцията. Вчера регионалното управление на образованието обяви  ваканция за училищата от община Пловдив  до 4 февруари. Следва междусрочната ваканция на 5 февруари и от 6-и заниманията ще бъдат подновени. От днес е в сила грипна епидемия и за  , където миналата седмица болните от грип и остри респираторни заболявания достигнаха ниво от 309 на 10 хил. души. Най-засегнати са децата от 5 до 14 години и възрастните от 30 до 64 г., съобщават от регионалната здравна инспекция. Към момента няма решение за прекратяване на учебния процес. За няколко   също е обявена грипна епидемия. Специалният режим влиза в сила на 29 януари за общините Кюстендил, Рила, Бобошево, Невестино и Трекляно. Продължава грипната епидемия в Дупница, Бобов дол и Кочериново. Същевременно от днес се отменя грипната епидемия в Сапарева баня. По време на грипна епидемия се ограничават плановите операции в болниците, както и свижданията. Преустановяват се и женските и детските консултации. В момента в страната  преобладава   щамът H3N2 , като силно разпространен остава и H1N1, обясни вчера държавният здравен инспектор д-р Ангел Кунчев. По думите му най-засегнати от вируса са децата между 5- и 14-годишна възраст. По информация на Би Ти Ви над 1300 училища в цялата страната са преустановили занятията заради големия брой болни.", "date": "2020.01.28", "title": "Още области обявиха грипна епидемия (карта)"}
{"url": "https://www.dnevnik.bg/sport/2020/01/28/4021819_snimka_na_denia_recitalut_na_djokovich_koito_osiguri/", "text": "Новак Джокович се класира на полуфинал в Australian Open, като се справи лесно с канадеца Милош Раонич - 6:4, 6:3, 7:6 (1) след 2.53 часа. Сърбинът си осигури 37-и полуфинал в шлема, като в него ще срещне големия си съперник  . В петък двамата ще се срещнат за 50-и път, като дотук Джокович има 26 победи срещу 23 за Маестрото. \"Мачовете с него (Федерер) и Рафа са причината да съм на това ниво сега. Той е голям шампион, един от най-големите.\"", "date": "2020.01.28", "title": "Снимка на деня: Рециталът на Джокович, който осигури мечтан дуел с Федерер"}
{"url": "https://www.dnevnik.bg/video/deniat_s_veselin_dremdjiev/2020/01/28/4021815_georgi_filipov_bulgarskiiat_sport_vurvi_vse_poveche/", "text": "\"Виждам толкова държава в спорта, колкото не е имало от 90-те години насам.\" Това заяви спортният журналист и бивш редактор на спортния отдел на \"Дневник\" Георги Филипов в \"Денят с Веселин Дремджиев\". \"В последните години за мое много голямо съжаление извън футбола спортът върви към все по-голямо одържавяване. Когато Красен Кралев дойде в първия си мандат като министър на спорта, той дойде със заявката за повече бизнес в спорта. Но сега виждам толкова държава в спорта, колкото не е имало от 90-те години насам - опити за смени на президенти на федерации, Боби Михайлов мина по този път и т.н.\", каза Филипов. \"За мен фактът, че Васил Божков излезе на светло, означава, че той се чувства много силно притиснат. А той не е човек, който лесно може да бъде притиснат\", добави журналистът в коментар по темата за събитията около \"Левски\".", "date": "2020.01.28", "title": ""}
{"url": "https://www.dnevnik.bg/sviat/2020/01/28/4021840_london_dopusna_huauei_do_5g_mrejite_si_vupreki_natiska/", "text": "Великобритания реши да допусне китайската компания \"Хуауей\" (Huawei) до изграждането на телекомуникационни мрежи от ново поколение въпреки силния натиск от Вашингтон тотално да я изолира от пазара си. Правителството обяви във вторник, че водещата в света компания за 5G оборудване ще може да кандидатства за изграждане на инфраструктура, но при определени ограничения. За \"Хуауей\" ще действа квота, определяща, че тя няма да може да контролира повече от 35% от този пазар. Освен това няма да може да изгражда мрежи, засягащи критично важна и свързана със сигурността 5G инфраструктура. \"Хуауей\" няма да бъде допускана и до поръчки за мрежи в определени географски райони като местата около ядрени централи и военни бази. Вашингтон настояваше правителството на Борис Джонсън да наложи тотална забрана за \"Хуауей\" с твърдение, че Пекин можел да използва оборудването ѝ за кражба на тайни на Запада. В петък президентът Доналд Тръмп разговаря по телефона с Джонсън и по тази тема и според \"Сънди таймс\" е предложил съвместно разработване на 5G технологии. Но когато премиерът му казал, че не може да чака толкова и че страната му ще изгуби конкурентно предимство, Тръмп силно се подразнил. Британските служби твърдят от доста време, че смятат, че могат да контролират евентуални рискове, идващи от допускането на китайците до британската инфрастуктура. Макар решението да ограничава този достъп, от \"Хуауей\" веднага заявиха, че то се основава на факти. Получихме уверения от британското правителство, че можем да продължим да работим с клиентите ни, за да пуснем навреме в експлоатация 5G мрежи в страната, казват от компанията, цитирани от \"Ройтерс\". Германия още не е обявила позицията си за участието на \"Хуауей\" в комуникационните мрежи от ново поколение, но тя е много близка до тази на Лондон. За Великобритания това не е краят на спора със САЩ, защото темата може да бъде повдигната от американците на преговорите за двустранно търговско споразумение след Брекзит, които започват следващата седмица. - доставчици, представляващи висок риск за сигурността и стабилността, ще бъдат изключени от особено важни мрежи от стандарта 5G и такива с капацитет от порядъка на поне гигабит информация в секунда; - Националнитя център за кибер сигурност ще инстурктира операторите как да приложат решението, а при първа възможност ще бъд еприето и съответното законодателство; операторите ще получат практически съвети как да прилагат решението и как да намалят риска от такива достевчици - ограничението от 35% важи за т.нар. периферия на мрежата, известна като \"мрежа да достъп\" и свързваща устросйтва и оборудване с кулите за мобилни комуникации; тази квота ще бъд еподлагана на преглед, за да се прецине дали да не бъде намалена с очакваното разнообразяване на участниците на пазара - в своята цялост мерките ще позволят намаляване на потенциалния риск от мрежите за доставки и борба със спектър заплахи от кибер престъпници до финансирани от други държави атаки - правителството ще разработи амбициозна стратегия за разнообразяване на веригата за доставки, така че да бъдат привлечени доказани имена извън Великобритания, да се стимулира появата на нови и такива, които биха разбили статуквото в сектора в подкрепа на открити и споделяни от всички стандарти, понижаващи прага за участие в конкурси за поъчки.", "date": "2020.01.28", "title": "Лондон допусна \"Хуауей\" до 5G мрежите си въпреки натиска от САЩ"}
{"url": "https://www.dnevnik.bg/gradska_sreda/2020/01/28/4021831_sofiia_razreshi_rilska_voda_da_premine_prez/", "text": "С 56 гласа \"за\" и един \"въздържал се\" Столичният общински съвет разреши преноса на вода през София към бедстващия Перник. Всички политически групи подкрепиха аварийния план на правителството с различни мотиви. За \"Демократична България\" единствено \"хуманитарната катастрофа, в която са поставени 100 хиляди сънародници\" ги задължи да гласуват \"за\". Групата на БСП заяви, че още от първия ден на обявяването на аварийния план е изразила, че ще го подкрепи по същата причина. Борис Бонев също изрази съпричастност към Перник, но отбеляза, че цялата отговорност трябва да се носи от ГЕРБ. \"И то не само за Перник, а и ако нещо се случи в София. Гласуваме \"за\", защото сме хора и трябва да помогнем\", аргументира позицията си той. Според него кризата не е водна, а политическа – на управлението на държавата. Тя засега ще струва 25-30 милиона лева, но се уточнява, че парите били държавни, а не общински, отбеляза Бонев. Тези милиони също са дадени от данъкоплатците, за да се реши кризата, създадена от ГЕРБ. \"Предлагам тези 30 милиона лева ГЕРБ да ги плати с партийната си субсидия. Защото когато говорите за държавата, за държавни пари – това сме ние, които си плащаме данъците. Само че не ние носим отговорност за това управление на водните ресурси на страната\", заяви Бонев. Предложението му беше оценено от съветниците от ГЕРБ като предизборно за предстоящите парламентарни избори през 2021 г. Методи Лалов от \"Демократична България\" посочи, че разглежданият доклад за аварийния план няма писмената подкрепа на нито един държавен орган. Има писмо-искане от трима министри (на икономиката, на регионалното развитие и на околната среда и водите) и толкова. Всичко в плана е фокусирано към \"Софийска вода\", но тя не е държавен орган, напомни той. В този смисъл цялата отговорност се съсредоточава единствено върху СОС. Въздържал се гласува единствен Волен Сидеров от \"Атака\". Неговият аргумент е, че всички държавни средства, които ще се отпуснат на Столичната община срещу съгласието й за пренос на вода за Перник, щели да са в услуга на частния концесионер \"Софийска вода\". \"Софийска вода\" ще печели от държавното финансиране във ВиК мрежата на София\", отбеляза той. Кметът на Перник Станислав Владимиров обяви пред журналистите, че се очаква дъжд утре, а и притокът на вода към язовир \"Студена\" бил малко по-голям вече. \"Имаме вода до април месец и ако природата е по-милостива, притокът ще е по-голям\", каза той. На 20 януари обаче министърът на икономиката Емил Караниколов заяви, че в язовира има вода за 32 дни, което значи до края на февруари. На притесненията, че ВиК-Перник няма пари да си плаща преноса на вода, той подчерта, че то е държавно дружество към Министерството на регионалното развитие и благоустройството и се надява, че държавата ще съдейства във всички посоки. Оказа се, че предупреждението на хидроинженера Грети Стефанова, съветник от \"Демократична България\", на вчерашната дискусия в комисиите по доклада, че водата на язовир \"Огняново\" е радиоактивна, не е било голословно. Тома Белев каза, че и сега в сайта на община Елин Пелин е отбелязано, че в тези води е установено бета-лъчение. По-късно и кметът Йорданка Фандъкова уточни, че когато е предлагала на правителството София да има като резервен водоизточник този язовир, \"съм поръчала да започнат проучвания. Безотговорно е да се твърди, че утре ще започне строителството и ще се включи вода от \"Огняново\" във водопреносната мрежа на София\", заяви тя. Решението за това ще бъде на база всички проучвания и никой нма да си позволи компромис със здравето на хората, добави Фандъкова. На упреците на БСП, че нейното име и подпис не стоят под този доклад, което било странно, Фандъкова отговори, че ще подпише споразумението с трите министерства. Тя отбеляза, че ремонтът на язовирната стена на \"Бели Искър\" е залегнал в държавния бюджет и той ще започне 2020 г. За изграждането на връзката между Рилския и Искърския водопровод общината работи от 2 години и сега се възползва да поиска финансиране от държавата за реализацията му, обясни Фандъкова.", "date": "2020.01.28", "title": "София разреши рилска вода да премине през ВиК мрежата към Перник"}
{"url": "https://www.dnevnik.bg/politika/2020/01/28/4021737_prezidentut_za_geshev_slujbata_za_ohrana_rusiia_i/", "text": "При отчета на третата година от мандата си днес, в който поиска  образованието, детското здравеопазване и стимулирането на младите семейства да бъдат национални приоритети , президентът Румен Радев обяви промените в конституцията като тест за зрелостта на политическата система и обществото ни. Той не каза какви точно промени ще инициира, но даде да се разбере, че те ще целят повишаване на независимостта и ефективността на съдебната власт. В отговори на въпроси на журналисти държавният глава каза, че няма идея за конкретния случай в досъдебното производство, което  според главния прокурор Иван Гешев е станало причина за искането Конституционният съд да тълкува какво е държавна измяна и кога може да бъде разследван президентът . \"Аз съм убеден, че не съм вършил нещо нередно\", обяви Румен Радев. \"С вицепрезидента имаме отговорна мисия. И в момента всички дейности, които изпълняваме по нея - твърде натоварена програма, твърде обществено ангажиране... Изобщо в момента не влизат в дневния ред дебати и обмисляне на втори мандат\", отвърна Румен Радев в отговор на въпроси на \"Дневник\" дали ще се кандидатира за втори мандат и дали ще търси подкрепата на БСП за това. Въпреки че  критикува управлението в изложението на приоритетите си , президентът не каза дали правителството трябва да подаде оставка заради водната криза в Перник. Държавният глава каза още, че се надява шпионските скандали да не навредят на прагматични отношения между България и Русия. \"Дневник\" публикува едно към едно коментарите на Румен Радев в отговор на въпроси на журналисти по актуални теми. \"Българската конституция е най-голямото демократично завоевание от зората на прехода и към промените в нея трябва да се отнасяме изключително внимателно. Но след 30 г. преход и дълбоки социални, икономически и политически сътресения днес трябва да търсим отговор на въпроса не допуска ли тази конституция възможности за противоречив прочит и най-вече успяхме ли да постигнем заложения в нея политически проект за изграждане на демократична, правова и социална държава. Защото днес сме свидетели на съвсем друг резултат.\" \"Дебатът за промяна на конституцията е тест за зрелостта на нашата политическа система и обществото ни, за нашето бъдеще. В българския парламент ще се вземат решенията за одобряване на внесените промени, но народните представители освен в партийна вярност са се клели да служат в полза на България и обществения интерес. Съюзник тук трябва да бъде цялото общество - и гражданите, и експертите, и политическите партии. Аз ги каня на диалог, надявам се този път да приемат.\" \"От нашите решения ще зависи дали в България ще продължава да се развива демократичният процес - ние не можем да го имаме за някаква даденост, за нещо, застояло във времето. Зависи дали ще имаме по-добри институции, повече права на гражданите - според мен те са много важен белег за всяка демокрация, по-добър баланс между институциите и ограничаване на колективна безотговорност.\" \"Президентът е в края на законотворческия процес, предстоят дебатите в парламента. Искам да ги чуя - и във вносителите, и в самия Министерски съвет има вече колебливи позиции.\" \"Моите мотиви за конституционни промени не са насочени срещу прокуратурата. Моят мотив винаги е бил за повишаване на независимостта и ефективността на съдебната власт.\" \"Оставям на вас да прецените защо точно в този момент главният прокурор внася искане за разглеждане на имунитета на държавния глава. Аз нямам никаква идея за конкретни причини, така че главният прокурор трябва да обясни своите мотиви пред обществото. Във всеки момент очаквам Конституционният съд, който откри дело, да се ръководи от заложените в създаването на конституцията принципи и ще следя за хода на това дело.\" \"От главния прокурор очаквам старание и в реалната борба с корупцията - там, където тя има най-голяма хранителна среда: крупните обществени поръчки и големи проекти без обществени поръчки. Много ясно заявих и при встъпването на длъжност на новия главен прокурор, че неговата основна задача е да убеди обществото, че брани закона и обществения интерес, а не управляващите, не определени бизнесмени. Обявил съм, че ще имам среща с всички институции, в т.ч. тримата големи в съдебната власт, по предлаганите промени. Предстои ми конструктивен диалог и с него.\" \"Не съм търсил контакт с главния прокурор по тази тема категорично. Аз очаквам неговите мотиви. На ход е Конституционният съд.\" \"Г-н Гешев сам трябва да обяви мотивите. Нямам идея за конкретен случай, защото аз съм убеден, че не съм вършил нещо нередно.\" \"Националната служба за охрана (НСО) води своята дейност на база на закона за НСО. Аз неведнъж съм твърдял, че той има нужда от реформиране, защото вменява отговорност на президента, без да има той реални правомощия.\" \"Що се касае до създаването на паралелни охранителни структури, и то в силовите ведомства - считам, че това е твърде рисково начинание по много причини, но да посоча само една - случая \"Белите брези\", където един срещу друг стреляха представители на различни служби.\" \"Тук става въпрос за много сериозни въпроси за комуникация, координация и взаимодействие. Става въпрос за много ясни критерии, по които трябва да бъдат охранявани хора, техния обхват и т.н. Това не е проста дейност - подчинява се на редица стандарти, и то международни, на много сериозна подготовка. Аз ще искам да видя подробно мотивите и замисъла за реализация на една такава дейност.\" \"България трябва да отстоява твърдо своя суверенитет и да пресича всякаква намеса в нейната национална сигурност. За всяка дейност на службите трябва да има събрания ясни и безспорни доказателства. Дали е нормално други държави да се интересуват от вътрешни дейности - ако ви кажа, че дипломатът, изпратен в една държава, не се интересува какво става в нея и не информира своята държава, това е нещо много наивно. Тук има една много тънка граница - трябва да има ясно разграничение между дейността на един дипломат за развитие на връзките, информацията, която събира, с какви мотиви е, и дали се прекрачва границата, в която вече има намеса в националната сигурност с определен интерес.\" \"Действията не трябва да се превръщат в някакво национално риалити. Това е дипломация, това е много тънка и чувствителна материя. Ефективността трябва да бъде водеща в ефектността.\" \"Аз ще имам много по-високото доверие в правителството, ако водещата цел на неговата дейност е не доизбутване на мандата, а благосъстоянието на българските граждани; ако има много по-отговорно отношение към изборния процес; ако не формира предварително планиран изкуствен излишък чрез нереализиране на държавни инвестиции, който харчи еднолично и непрозрачно; ако има желание и капацитет за реформи; ако инвестира повече в хората; ако мисли повече за децата и българските пенсионери.\" \"С г-жа Йотова имаме отговорна мисия. И в момента всички дейности, които изпълняваме по нея - твърде натоварена програма, твърде обществено ангажиране... Изобщо в момента не влизат в дневния ред дебати и обмисляне на втори мандат. Това го оставям като добра почва за спекулации в социологически агенции, експертни коментари и т.н.\" \"Дали ще търсим подкрепата на БСП? Ще търсим подкрепата на всички български граждани, които искат промяна в демократична посока; които искат развитие на България като модерна държава. Започвам нещо да заприличвам на предизборна кампания по говорене, така че ще спра с тези неща дотук. Ако госпожа Йотова има нещо предвид за подкрепата на БСП, да заповяда.\" \"На този етап не, г-н президент.\" \"Вотът на недоверие е нормален парламентарен механизъм, най-силният инструмент в ръцете на опозицията. Той е естествено продължение на дневния ред на обществото. Кризата е дълбока. Кризата е екзистенциална. Но решението е в ръцете на българския парламент. Тук всеки народен представител трябва да изрази своята воля или от обществен интерес, или от партийната воля и коалиционна математика.\" \"Аз мисля, че има две страни в развитие на отношенията в момента. Едната е по чисто дипломатическа линия - доколкото знам и се очаква в нашето посолство в Москва да има реципрочност на действията, т.е. да бъдат съответно изгонени двама наши дипломати. От друга страна България и Русия имат общи интереси от сигурност в региона, общи интереси от развитие на двустранните отношения, и то на здрава, прагматична основа.\" \"Неслучайно в моя отчет аз заявих за резултатите от продължителната среща с президента Путин и неговия екип, където много ясно формулирах параметрите на това двустранно сътрудничество; много ясно формулирах необходимостта от преразглеждане на ценовите механизми за доставка на газ за България. И аз благодаря на президента Путин, че той много - след дълъг спор, но той прие аргументите - ние даже на подиума на Петербургския форум пред цялата световна общественост продължихме да водим този спор и той там също се съгласи. Но аз очаквам по-голяма активност и настойчивост от българското правителство - не е срамно то да настоява за по-ниски цени на газовите доставки.\" \"Аз се надявам шпионските скандали да не навредят на тези прагматични отношения. България вече е вложила значителни средства, значителни средства в газопровода \"Балкански поток\". Тези средства трябва по някакъв начин да се оползотворят.\" За Европейския съюз, деня на Победата и ролята на Съветския съюз във Втората световна война: \"Според мен този спор излишно се политизира и тук е мястото да има по-голяма чуваемост между историците и хората, които боравят с архивите и историческата истина за войната.\" \"За 9 май имам покана от президента Путин да присъствам на парада, но още не съм отговорил и не искам да спекулирам, преди да изпратя своя отговор.\"", "date": "2020.01.28", "title": "Президентът за Гешев, службата за охрана, Русия и втори мандат"}
{"url": "https://www.dnevnik.bg/sviat/2020/01/28/4021841_kitaiski_lekari_spasiha_sus_sekcio_deteto_na_bremenna/", "text": "Китайски лекари изродиха  със секцио  бебето на жена, която вероятно е заразена с новия  коронавирус . Операцията е направена в град Ухан, където е центърът на епидемията. Бебето е момче, тежи 3.1 кг и е изпратено в дома си, за да избегне риска да бъде заразено в самата болница. Лекарският екип обясни, че състоянието на 27-годишната майка се е влошавало, а тя не е можела да получи подходящо лечение заради  бременността си . Операцията също е била изключително опасна, защото жената е имала висока температура и е кашляла непрекъснато. Освен това лекарите също са се подложили на риска да се заразят, съобщи държавната телевизия. Опериращият лекар е носел два защитни костюма, маска на лицето и защитни очила по време на двучасовата операция. \"Едва успявах да чуя или видя нещо, целият се бях изпотил\", казва д-р Жао Ин, цитиран от \"Ройтерс\".", "date": "2020.01.28", "title": "Китайски лекари спасиха със секцио детето на бременна, заразена с коронавируса"}
{"url": "https://www.dnevnik.bg/biznes/2020/01/28/4021846_sindicite_na_ktb_se_hvaliat_che_sa_subrali_1_mlrd_lv/", "text": "Синдиците на фалиралата КТБ се похвалиха, че по сметките ѝ към 31 декември са събрани 1 млрд. лева. Общо над 5 млрд. лв. бяха изгубени при фалита на банката. Резултатът е вследствие усилията на синдиците за попълване на масата на несъстоятелността чрез събиране на предоставените от КТБ АД кредити, осребряването на активи и обявяване недействителността на извършени прихващания, се казва в съобщение до медиите. Посочват, че срещу голяма част от длъжниците на банката се водят по няколко съдебни дела по различни разпоредби от Закона за банковата несъстоятелност и Търговския закон. Припомнят, че хиляди вложители са получили част от парите си в банката след като през май 2019 г. са им били разпределени събраните дотогава 570 млн. лв. Оттогава изплатените суми са общо 502.5 млн. лв., което представлява 88.16% от разпределяната сума. Сумата е разпределена между кредиторите, включени в първата частична сметка за разпределение, която съдържа над 7 хил. институции, фирми и граждани. Повечето от тях са държали по сметките си суми над гарантирания размер от 100 хил. евро или са били с депозити, сключени при преференциални условия, което ги лиши от правото да получат парите си от Фонда за гарантиране на влоговете в банките. Синдиците съобщават, че активно се работи и по изготвянето на втора частична сметка за разпределение на събраните парични средства от масата на несъстоятелностт,а като се очаква скоро тя да бъде обявена в Търговския регистър.", "date": "2020.01.28", "title": "Синдиците на КТБ се хвалят, че са събрали 1 млрд. лв. на фалиралата банка"}
{"url": "https://www.dnevnik.bg/politika/2020/01/28/4021843_viceprezidentut_iska_zakonovi_promeni_za_poluchavane/", "text": "Вицепрезидентът Илияна Йотова обяви, че очаква от парламента промени в няколко закона, които касаят получаването на българско гражданство. Според нея България е сочена за държава, която дава транзитно гражданство, което компрометира доверието в страната ни. \"Когато се придобива гражданство заради български произход, според мен и Комисията за българско гражданство трябва да се постави задължително условие за владеене на български език според европейската езикова рамка, да се познават основните права и задължения според българската конституция, държавното устройство, основни познания за нашата история\", заяви Илияна Йотова в отчета за третата година от мандата. Вицепрезидентът се обяви за създаване на асоциация на българските общности по света, представена навсякъде, където има българи. Тя каза, че разчита на изпълнителната и законодателната власт да я изградят заедно. И отчете, че поддържа постоянен контакт с 150 дружества на българи от 33 държави, както и с отделни граждани. Според вицепрезидента 2020 г. трябва да бъде посветена на единението на българите в България и българите по света. По думите й основен проблем сред диаспорите е запазването на българския език и идентичност. Илияна Йотова отчете резултатите от инициираните от нея студентски лаборатории с чуждестранни студенти от български произход в София, Пловдив, Варна, Благоевград, след които  правителството обяви, че те ще бъдат освободени от такси . \"Национална цел трябва да бъде изграждането на цялостната верига – от предучилищното образование, училището, университетите, лекторатите по български език и възраждането на българистиката по света\", смята вицепрезидентът. Илияна Йотова обяви, че преди да се мислят стимули за връщане на сънародниците ни от чужбина, трябва да се предоставят онези стимули на българите в България, които да ги задържат в родината. \"Връщането на доверието в държавата преминава през рестарта на институциите, връщането на функциите и отговорността им според конституцията и правилата на парламентарната държава\", заяви още вицепрезидентът.", "date": "2020.01.28", "title": "Вицепрезидентът иска законови промени за получаване на българско гражданство"}
{"url": "https://www.dnevnik.bg/video/deniat_s_veselin_dremdjiev/2020/01/28/4021829_svetlana_djamdjieva_geshev_prevrushta_rumen_radev_v/", "text": "\"Главният прокурор Иван Гешев превръща президента Румен Радев в жертва, не знам защо се прави това\", коментира в предаването \"Денят с Веселин Дремджиев\" по ТV+ и TV1 главният редактор на \"Клуб Z\" Светлана Джамджиева. Тя коментира искането, което  главният прокурор изпрати в понеделник до Конституционния съд  за тълкуване на конкретни текстове от основния закон, свързани с имунитета на президента. \"Това или е въпрос на сплашване, или е въпрос на разсейване и разводняване на вниманието\", смята Джамджиева. Тя подчерта, че от прокуратурата са можели да отправят питането си до съда, без да съобщават публично за действията си. \"Оповестяването публично е точно с цел сплашване и демонстрация\", смята главният редактор на \"Клуб Z\". Тя коментира и  предложените в последните дни промени в Закона за хазарта , както и \"недоглеждането\" при променянето на закона през 2013 година, което е облагодетелствало частните фирми, развивали лотариен бизнес. \"Темата за хазарта постави въпроса къде са били и финансовият министър, и комисиите през тези 5 години от приемането на закона и защо тези пет години се е мълчало. Явно когато на някой му е изнасяло или е решено някой да се грижи за \"Левски\", явно тогава мълчанието е било удобно\", заяви тя. Според нея телевизионната реклама на хазарта трябва да бъде ограничена до определени часови пояси и не трябва да бъде излъчвана в най-гледаното телевизионно време. \"Замърсяването на водата в Марица, липсата на вода в Перник, замърсяването на въздуха - това са нещата, които според мен би трябвало да накарат едно правителство или много бързо да направи нещо, ако изобщо може да направи нещо, или да си ходи\", смята Светлана Джамджиева.", "date": "2020.01.28", "title": ""}
{"url": "https://www.dnevnik.bg/sviat/2020/01/28/4021888_sled_megzit_kanada_ochakva_efektut_megan_vurhu_modnata/", "text": "Преместването на принц Хари и Меган, херцогиня на Съсекс, в Канада може да даде тласък на местната модна индустрия – това очакват експерти, цитирани от агенция \"Ройтерс\". По-рано този месец двойката  изненадващо обяви,  че иска да  не получава  обществено финансиране, но да запази част от кралските си ангажименти. След  инфарктни преговори  дворецът Бъкингам обяви, че Хари и Меган вече  няма да са работещи кралски особи , нито да използват титлите си \"кралско височество\",  ще живеят предимно в Северна Америка , а във Великобритания ще плащат наем на кралицата и ще върнат парите, с които бе ремонтирано семейното им жилище \"Фрогмор хаус\". Сега Канада очаква да види какъв ще бъде  \"ефектът Меган\"  - при който дадена марка регистрира скок в продажбите веднага след като кралска особа бъде видяна с нейна дреха. Това се случи при първите появи на Меган като приятелка на принц Хари, традиционно става същото и с дрехите на  херцогинята на Кеймбридж – Катрин . \"Хората полудяват по дрехите на Меган, каквито и да са те\", коментира Джийн Бекер, моден коментатор от Торонто. През 2017 г. тя обяви  годежа си с Хари , носейки бяло палто от Line the Label, което се разпродаде бързо. Марката Sentaler, чието бежово палто Меган носи на първата си Коледа с кралското семейство, също е запозната с ефекта. \"Резултатът всеки път е страхотен. Трафикът във всичките ни канали се увеличава, продават се и нейните дрехи, и други подобни\", коментира Бояна Сенталер. Меган демонстрира предпочитания към местни независими марки, сочи Гейл Макинес, собственичка на компанията за моден мениджмънт Magnet Creative Management. \"Тя почти е неофициален моден говорител на Канада\", коментира Макинес. \"Просто, обличайки една рокля, ще повлияе на живота на много хора.\" Канадската индустрия се забавя напоследък – продажбите на дрехи и аксесоари са намалели с 2.1% през 2017 г., въпреки че търговският сектор отбеляза ръст от 6.7% като цяло. Канадските фирми обикновено имат малки екипи, наети на място, и сега много дизайнери се местят в САЩ, за да оцелеят.", "date": "2020.01.28", "title": "След Мегзит Канада очаква \"ефекта Меган\" върху модната индустрия"}
{"url": "https://www.dnevnik.bg/sport/2020/01/28/4021904_bfs_poluchi_bezsrochen_licenz_ot_ministerstvoto_na/", "text": "Българският футболен съюз (БФС) е получил лиценз от Министерството на спорта, който удостоверява статута на федерацията. Това съобщиха от футболния съюз на сайта си, а лицензът е бил издаден на 23 януари. В последните месеци течеше процедура по прелицензиране на всички спортни федерации в България заради новия закон за спорта. Според него лицензите вече са безсрочни. От БФС добавят още, че са покрили всички проверки на министерството. \"Министерството на младежта и спорта издаде безсрочен лиценз на БФС, тъй като съюзът отговори на всички поставени от закона условия и премина успешно проверките на отговорните звена към държавната институция\", гласи съобщението на сайта на БФС. В края на 2019 г. министърът на спорта  Красен Кралев разпореди проверка в БФС  за това как организацията разходва средства, получени от държавата. Това се наложи заради разследване на Би Ти Ви, свързано със съмнителни сделки за купуване на екипировка като част от програмата на БФС и ММС. На 2 януари Кралев обяви, че  проверката на министерството в БФС ще приключи  в края на месеца, и обеща \"докладът да бъде публичен, защото интересува много хора\".", "date": "2020.01.28", "title": "БФС получи безсрочен лиценз от министерството на спорта"}
{"url": "https://www.dnevnik.bg/video/deniat_s_veselin_dremdjiev/2020/01/28/4021853_demokratichna_bulgariia_iska_novo_otlagane_na/", "text": "\"Демократична България\" иска отлагане до 1 януари 2021 година на влизането в сила на промените в Наредба Н-18 на НАП за касовите апарати и софтуера за тяхното използване. Това съобщи в предаването \"Денят с Веселин Дремджиев\" по ТV+ и TV1 Иво Мирчев, IT специалист и член на \"Демократична България\". \"В момента само около 30-40% от фирмите са готови за работа с наредбата\", каза още той. Промените в Наредбата Н-18 влизат в сила на 31 януари и от Националната агенция за приходите вече обявиха, че няма да отлагат влизането й в действие, след като това вече се случи няколко пъти заради протести на търговци. Наредбата на практика изисква такъв софтуер за търговците, който дава достъп до него на данъчните да следят в реално време продажбите и складовите наличности. Анализ на Димитър Ганчев за последствията от новите текстове в наредбата четете  тук.  Как промените в наредбата ще се отразят на работата на личните лекари четете  тук.", "date": "2020.01.28", "title": ""}
{"url": "https://www.dnevnik.bg/bulgaria/2020/01/28/4021914_za_godina_zapovedite_za_nezabavna_zashtita_ot_domashno/", "text": " ", "date": "2020.01.28", "title": "За година заповедите за незабавна защита от домашно насилие са се увеличили 4 пъти"}
{"url": "https://www.dnevnik.bg/kultura/2020/01/28/4021907_iara_bubnova_shte_otpravi_predlojenie_za_suzdavane_na/", "text": "Да бъде учредена награда за съвременно изкуство на името на  починалия в края на миналата седмица голям български художник Андрей Даниел . Това предложение ще направи към Министерството на културата директорът на Националната галерия Яра Бубнова, обяви самата тя пред \"Дневник\". \"Държавата трябва да разпознава постиженията в сферата на съвременното изкуство\", коментира Бубнова. Тя изтъкна, че българските награди в областта на изобразителното изкуство са на имената на Захари Зограф и на Владимир Димитров-Майстора, а от историческото време на тези двама творци е изминало прекалено дълго време. \"Трябва да има и други ориентири, за да може широката общественост да привижда изкуството като постоянен процес. Затова държавата трябва да мотивира именно съвременното изкуство\", каза тя, визирайки необходимостта съвременните артисти да бъдат поощрявани, както и почти изцяло писващата експертност в тази област. \"С Андрей Даниел си говорихме, че българските художници са изоставени. Ние до ден днешен обичаме повече тези, които идват при нас от чужбина. А трябва да обичаме тези от тях, които са тук\", изтъкна Бубнова. \"Трябва да се рискува и музеите и галериите да купуват произведения, върху които още не стои обществен печат шедьовър, класика. Музеят е в състояние да постави такъв печат със своето собствено колекциониране и презентация\", продължи тя. По думите на Бубнова България е единствената държава в Европейския съюз, която няма стипендии и грантове за свои обещаващи млади художници, а трябва да бъде осъзнато и че съвременното изкуство е културното наследство на бъдещето. Това е свързано с разглеждането на различни автори не самостоятелно, а като част от художествения процес. За нея именно в това отношение много би помогнала една нова награда. А името на Андрей Даниел е изключително подходящо, защото той е както класически живописец, така и авангарден творец в периода, в който е част от групата за авангардно изкуство \"Градът\" заедно с Греди Асса, Божидар Бояджиев, Вихрони Попнеделев, Недко Солаков и изкуствоведа Филип Зидаров. Групата е създадена през 1986-1987 г. и се разпада през 1991 г. Това е периодът, в който Андрей Даниел работи предимно с нетрадиционни по това време техники като инсталации и обекти.", "date": "2020.01.28", "title": "Яра Бубнова ще направи предложение за създаване на награда \"Андрей Даниел\""}
{"url": "https://www.dnevnik.bg/sviat/2020/01/28/4021830_ukraina_podkrepi_polsha_che_i_sssr_e_vinoven_za/", "text": "Украинският президент Володимир Зеленски подкрепи Полша в твърдението ѝ, че и бившият СССР е отговорен за започването на Втората световна война. Москва има принципна позиция, че тази теза е груб опит за пренаписване на историята и омаловажаване водещата роля на Червената армия в разгрома на нацистка Германия. Кремъл веднага реагира с критика, като говорителят Дмитрий Песков каза, че Зеленски се солидаризирал с крайно грешната полска позиция, която е \"крайно оскърбителна за милиони граждани на Русия и Общността на независимите държави, чиито родители и роднини са отдали живота си за освобождението на Европа и Полша, а и едва ли се съчетава с вярата и убежденията на милиони украинци, които също са се сражавали с фашистите\". Зеленски каза на брифинг след срещата си полския президент Анджей Дуда, че до войната и холокоста е довел \"сговор на тоталитарни режими\". Той призова страните по света \"да не мълчат за това какво се е случило през 1939 г.\" и да се обединят, за да не допускат то да се повтори. Полша стана първата страна, която \"почувства на гърба си сговора на тоталитарни режими\", който доведе до избухването на Втората световна война и \"позволи на нацистите да пуснат смъртоносната машина на холокоста\", каза Зеленски. \"Само сплотеността на света може да даде отпор на каквато и да е агресия и да защити човечеството от нови страдания.\" Според него всички държави трябва кажат \"не\" на тоталитарните идеологии, на репресиите, ксенофобията и всякакви прояви на ненавист и нетърпимост. Той допълни, че Киев и Варшава са успели да понижат градуса на емоциите относно миналото и вече ще акцентират върху това, което ги обединява. Напрежението между Варшава и Москва избухна, след като на 9 януари полският Сейм реши, че Втората световна война е избухнала заради \"политиката на две тоталитарни държави - Германия и Съветския съюз\" и сключването на пакта \"Молотов-Рибентроп\" пред август 1939 г. Преди това премиерът Матеуш Мазовецки казваше, че пактът фактически е съюзно споразумение, както и че съвременните власти в Русия се опитват да оправдаят сталинизма, докато именно народът им, който най-много е пострадал от него, заслужава истината. Позицията на президента Владимир Путин от декември миналата година е, че войната е била провокирана от друго събитие - Мюнхенското споразумение от 1938 г. между Германия, Франция, Великобритания и Италия, с което на нацистите е предадена Судетската област в Чехословакия. Той напомни, че и Полша е участвала в разделянето на Чехословакия, като си е присвоила две области. Тогавашният британски премиер Артър Невил Чембърлейн влиза в историята с прочутия епизод, в който на пистата в Лондон при пристигане от Мюнхен размахва документа и казва, че носи мир. Но по-малко известна е друга негова фраза - че за спирането на Адолф Хитлер трябва да допусне навлизането на СССР в Централна Европа, \"но кажете ми как след това да изкарам руснаците от там\". Преди днешните думи на президента Зеленски украинският заместник-министър на външните работи Василий Бондар обвини Русия в \"кражба на историята\". В статия за изданието  \"Зеркало недели\"  той написа, че Москва \"си приписва чужди заслуги и прехвърля на други собствената отговорност за извършени престъпления - класическа схема, използвана от Кремъл за създаване на паралелна реалност, в която на руския елит му е по-лесно да господства и да се самоутвърждава. Историята дава много примери за това как Москва е разпалвала войни и върху чужда кръв лицемерно е строила своята империя\". \"Русия отдавна демонстрира умението да краде не само чужди територии, но и чужда история - например тази на Украйна-Рус\", пише още Бондар. Сега тази страна отново опитва \"да манипулира историята, този път за да удари в гръб Полша\". Целта била да всее раздор в Европа и да накара поляци и украинци да спорят за общата си история. Но използването на историческата карта за подронване на европейското и евроатлантическото единство са безперспективни, а Полша и Украйна трябва да се обединят и да говорят в един глас под пропагандистките атаки на Русия.", "date": "2020.01.28", "title": "Украйна подкрепи Полша, че и СССР е виновен за Втората световна война"}
{"url": "https://www.dnevnik.bg/evropa/2020/01/28/4021942_es_ne_iska_da_izkljuchva_huauei_ot_5g_mrejata_si_no/", "text": "Въпреки натиска на Съединените щати Европейският съюз не иска да изключва \"Хуауей\" (Huawei) от развитието на 5G мрежата в Европа, но ще наложи стриктни правила, заяви европейският комисар за вътрешния пазар и дигитализацията Тиери Бретон, цитиран от \"Франс прес\". По думите му не става въпрос за дискриминация, а просто за определяне на правила. Тези правила ще бъдат стриктни, ще има изисквания и, разбира се, Европа ще приеме всички оператори, които пожелаят да ги прилагат, допълни еврокомисарят пред евродепутати. Бившият френски министър на икономиката, който беше и начело на \"Франс телеком\" (France Tеlеcom), ще представи утре \"кутия с инструменти\", създадена съвместно от страните - членки на ЕС, в координация с Европейската комисия. Тиери Бретон изтъкна, че в този инструментариум ще има възможности за всяка страна, за всеки оператор, да имат няколко източника на доставки, тъй като рисковете трябва да се регулират. По-рано днес Великобритания обяви, че ще позволи на китайския телекомуникационен гигант \"Хуауей\"  да има ограничена роля  в изграждането на британските 5G мрежи. /БТА", "date": "2020.01.28", "title": "ЕС не иска да изключва \"Хуауей\" от 5G мрежата си, но ще наложи стриктни правила"}
{"url": "https://www.dnevnik.bg/video/deniat_s_veselin_dremdjiev/2020/01/28/4021909_ivo_indjov_upravliavashtite_v_bulgariia_tolerirat/", "text": "Управляващите в България толерират хазартния бизнес по ред причини\", коментира в предаването \"Денят с Веселин Дремджиев\" по ТV+ и TV1 политологът доц. Иво Инджов, преподавател във Великотърновския университет. (Всичко по темата с хазарта четете  тук.) Според него има много въпроси, свързани с лотарийните игри, на които все още не е даден отговор в публичното пространство. Трябва да бъде изяснено защо досега те са били толерирани, защо има взрив на рекламата, какви са щетите за обществото и по какъв начин ГЕРБ се опитва сега да коригира тези щети, и защо БСП е толкова тиха точно по този скандал, смята Иво Инджов. \"Според мен няма лошо, ако лотариите всички станат държавни, но трябва да си зададем въпроса дали това е най-удачният ход и защо не беше приет  законът, който предложи преди време Валери Симеонов \", каза още той.", "date": "2020.01.28", "title": ""}
{"url": "https://www.dnevnik.bg/sport/2020/01/28/4021836_levski_i_fenovete_koi_kakva_poziciia_zae_sled/", "text": "                         С тези думи министър-председателят  Бойко Борисов се обърна към привърженици на \"Левски\" , които дойдоха на среща с него в петък. Още след разговора в Министерския съвет присъствалите запалянковци, представители на четири фенски организации, дадоха знак, че гледат в различни посоки, но и направиха уточнение, че предстои всяка от тях да обсъди възгледите си. Те бяха единодушни, че в момента няма как \"Левски\" да бъде управляван само от феновете и че за подобен ход са необходими подготовка и работа в продължение на няколко години. След срещата при Борисов всяка от организациите представи позицията си, като се потвърди усещането за различия в мненията на различните организации за това какъв да бъде подходът. Позицията на клуба Бизнесменът Васил Божков, който стои зад собствеността на \"Левски\", два пъти само за дни се срещна с феновете. Той  директно заяви , че ако се приемат предложените промени в Закона за хазарта, няма да има пари да издържа \"Левски\". \"Вариант, в който \"Левски\" се финансира и управлява от феновете, в момента е почти невъзможен.\" Това  заяви изпълнителният директор на сините Павел Колев пред \"Дневник\" . \"Според мен (при този вариант) клубът няма да може да функционира или поне няма да може да функционира на това ниво, на което се изисква за един професионален футболен клуб, за да може да се бори за по-челно класиране, участие в европейските клубните турнири и спечелване на отличие, което всъщност е заложено в генома на \"Левски\", заяви той и изтъкна, че в момента клубът е стабилизиран. Кой какво каза от феновете  \"Васил Божков каза и на двете срещи, които направи с нас, че ако няма лотария, няма да има финансиране. Той по официални данни е един от най-богатите българи. Ако той е искал да спаси \"Левски\", както твърди, и е имал желание да стане работещ проект, то той може да намери начин да го стори това\", каза председателят на НКП  Степан Хиндлиян  след събрание на членове на организацията в събота вечер. \"Може да бъде променен законът и да не дава тези пари, които дава сега, но ако имаш желание и го казваш, че искаш да спасиш \"Левски\", ще даваш по-малко. Ще се обърнеш към други хора да ти помогнат, към феновете, защото ще го направят, но не както те искат. Някой иска да ни хвърли в огъня. Хората трябва да преценят дали искат да бъдат така използвани. Понеже сме достатъчно диалогични, подаваме ръка на Васил Божков и му казваме: \"Дайте да търсим общ вариант, дайте да седнем и да се разберем. Има ли го този общ вариант или го няма?\" А не по този начин: Или сте зад мен, или \"Левски\" умира. Няма да се уморя да повтарям това.\" : \"Изразяваме категорична подкрепа към настоящото ръководство на \"Левски\" на база поставените през последната година основи за дългосрочно и професионално управление, а именно: финансова стабилност и прозрачност; ясен произход на средствата, влизащи в клуба; план за погасяване на задълженията; подобрена организация и структуриране на клуба; инвестиции в ДЮШ и спортната база; пресичането на практики за източване на клуба чрез комисионни от трансфери\",  гласи позиция от понеделник . \"Стартираме кампания \"Долу ръцете от Левски!\", с която целим да заявим категорична позиция срещу съмнителните схеми и начини, по които поставени лица се спускат в \"Левски\", а клубът се употребява като политически инструмент. Основният акцент в кампанията е да призовем и консолидираме привържениците на \"Левски\" за излизане от летаргията и за изразяване на позицията им там, където е нашето място, на трибуните. Приканваме и ще работим за масово закупуване на абонаменти карти за предстоящия полусезон.\"       \"Приветстваме професионалното управление на \"Левски\" в изминалите 11 месеца и всички ръководители, отговорни за това. Изказваме подкрепата си за положения труд и постигнатото преструктуриране на административните и спортно-технически дейности, както и бленувания за всички левскари фокус върху ДЮШ. Въпреки откритото до този момент нежелание за предоставяне на преки доказателства за финансовото състояние на \"Левски\" всичко видимо до момента говори за правилната посока, по която нашият клуб е поел в управленската си дейност\",  обявиха от организацията . \"Противопоставяме се остро и категорично на всякакви опити \"Левски\" да бъде използван като инструмент за политико-икономически влияния или разменна монета в нечии задкулисни сделки. Няма да допуснем клубът и неговите привърженици да бъдат използвани за корпоративен лобизъм или за защита на лични търговски интереси.\" \"Свидетели сме на унизително и грозно поведение на политическия ни елит спрямо представители на нашата синя общност, много наподобяващи днешното отношение на държавата спрямо \"Левски\".  \"Изразяваме подкрепата си към сегашното ръководство, което през последната година стабилизира и преобрази ПФК \"Левски\". С последователна и правилна финансова политика, както и структурни реформи обликът на клуба започна да се възвръща. Натрупаните задължения са предоговорени и редовно погасявани. Направените инвестиции в детско-юношеската школа ни дават надежда, че още веднъж първият отбор ще е съставен от момчета със сини сърца.\" \"Смятаме, че всеки трябва да отговаря за действията си независимо от образование, убеждения, политическа принадлежност, имуществено състояние, лично или обществено положение. Над всички нас стоят законите и Конституцията на Република България и ние трябва да ги спазваме и да отговаряме пред тях и хората.\" \"Призоваваме всеки да приложи неприкосновената му свобода на съвестта и мисълта и да подкрепи любимия отбор. Ние ще продължим да помагаме според възможностите си за неговото спокойствие и развитие, включително и участие в протести, които са в рамките на закона.\"  ", "date": "2020.01.28", "title": "\"Левски\" и феновете: кой каква позиция зае след срещата при Борисов"}
{"url": "https://www.dnevnik.bg/analizi/2020/01/28/4021893_geshev_vrushta_jesta_na_prezidenta/", "text": "                         Нито един професионалист не намира текста на чл. 103 от конституцията за неясен, нито пък той е породил противоречива практика на Конституционния съд. Тоест за хората, занимаващи се професионално с конституционно право или публично право, никога този текст не е пораждал въпроси, които да налагат едно тълкувателно решение на Конституционния съд. Стигам до извода, четейки тълкувателното искане, че се преследват други цели, а не изясняване на съдържанието на един като цяло ясен конституционен текст. Те по същество са отговор на започнатия от президента процес за иницииране на промени в конституцията. Това е може би \"връщане на жеста\", меко казано, с върнатото първо предложение за назначаване на Гешев, така че Гешев да не изглежда публично слабият човек в целия този процес, който е протекъл. Големият проблем е в това, че в искането на главния прокурор много ясно прозира опитът за внушения, че президентът има за какво да бъде държан отговорен и само заради защитата, която конституцията му дава, прокуратурата не е започнала някакви производства. В конституционния текст е разписана Нека припомним, че самата институция на президента възниква като републикански аналог на институцията на монарха, на краля. В монархическата конституция, дори Търновската, лицето на краля е свещено и неприкосновено. Макар българският цар да е избран от Велико народно събрание и да е квазирепубликански цар, все пак традицията е, че държавният глава не носи юридическа отговорност или само при много редки хипотези може такава отговорност да бъде повдигана – най-често тя е политическа, а не юридическа. Ако има съмнение, че държавният глава е нарушил конституцията, упражнявайки правомощията си, или е извършил държавна измяна, може да бъде привлечен към една особена политическа отговорност през парламента и Конституционния съд и да бъде отстранен от длъжност. Стандартът на тази отговорност, която се търси по конституционен ред, е политически стандарт. Не е необходимо да е извършено непременно тежко престъпление. Органът, който може да започне процедурата срещу президента, е парламентът – една четвърт от народните представители. Главният прокурор няма място в този етап на осъществяване на тази политическа отговорност на държавния глава. В искането си главният прокурор тълкува като нарушение на конституцията всяко неспазване на закона, което е твърде свободно тълкуване, излизащо извън замисъла на конституционния текст. Ако всяко нарушаване на закона беше нарушение на конституцията, то конституционният законодател щеше така и да го напише. Само малка част от нарушенията на законите биха били класифицирани като нарушение на конституцията и това касае закони, развиващи по същество конституционна материя.", "date": "2020.01.28", "title": "Гешев \"връща жеста\" на президента"}
{"url": "https://www.dnevnik.bg/sviat/2020/01/28/4021978_surbiia_obiavi_novi_taksi_za_dvijenie_po_magistralite/", "text": "Общественото предприятие \"Пътища на Сърбия\" публикува на своята електронна страница актуализирани цени на пътните такси по републиканската пътна мрежа на Сърбия, както и промени в пунктовете за тяхното заплащане. Новите условия важат и за новооткрития Коридор 10: Залцбург – Любляна – Загреб – Белград – Ниш – Скопие – Велес – Солун, съобщава българското Министерство на външните работи. По информация на българското посолство в Белград по-важните промени, касаещи българските граждани, пътуващи от и към Сърбия, са следните: - По маршрута  Белград - Цариброд  вместо досегашните четири ще функционират само два пункта за плащане на пътни такси. - В участъка от международната магистрала в района на  гр. Ниш  е пусната в действие затворена система от четири пункта за плащане на пътни такси, която ще разпределя таксуването и движението на МПС по основните направления Белград - Цариброд и Белград - Прешево. Актуалните пътни такси по основните направления за пътуване са, както следва: - За МПС до 3500 кг по маршрута Цариброд - Белград – 1290 сръбски динара или 11 евро; - За МПС над 3500 кг по маршрута Цариброд - Белград – 7720 сръбски динара или 65.50 евро; - За МПС до 3500 кг по маршрута Белград - Шид (за Хърватия) – 410 сръбски динара или 3.5 евро (отчитането започва от пункт за плащане Шимановци); - За МПС над 3500 кг по маршрута Белград - Шид (за Хърватия) – 2530 сръбски динара или 21.5 евро (отчитането започва от пункт за плащане Шимановци); - За МПС до 3500 кг по маршрута Белград - Суботица (за Унгария) – 630 сръбски динара или 5.5 евро (отчитането започва от пункт за плащане Стара Пазова); - За МПС над 3500 кг по маршрута Белград - Суботица(за Унгария) – 3740 сръбски динара или 32 евро (отчитането започва от пункт за плащане Стара Пазова); Въведени са санкции за пътуващите в следните случаи: - загубване или повреждане на получаваната магнитна карта за таксуване; - забавяне на плащането на таксата повече от 24 часа; - представяне на използвана магнитна карта за таксуване. Наказателна такса, която се дължи в гореспоменатите случаи, е за най-дългия маршрут от автомагистралата. При пътуване само в района на Ниш и използване на един и същ пункт за заплащане на тол-такси таксуването става с единна тарифа в размер на 40 сръбски динара.", "date": "2020.01.28", "title": "Сърбия обяви нови такси за движение по магистралите"}
{"url": "https://www.dnevnik.bg/sviat/2020/01/28/4021930_kitaec_e_arestuvan_v_hurvatiia_zaradi_ustashki_pesni/", "text": "Китайски гражданин в Хърватия, известен с почитта си към фашисткото усташко движение от Втората световна война, е арестуван след изпълнение в бар на хърватски песни, провокиращи нетолерантност. Това съобщи \"Болкан инсайт\", като цитира хърватските институции. В град Имотски в Южна Хърватия, гледайки финала на европейското първенство по хандбал между Хърватия и Испания, китаецът Съ Ят Лун изпълнявал \"неподходящи\" текстове, гласи сигналът на полицията според говорител на силите на реда в град Сплит (най-големият град в района). Според говорителя става дума за \"чуждестранен гражданин, пял песни песни с неприемливи послания, провокиращо омраза и нетолерантност\". Започнато е разследване и 44-годишният мъж от Хонконг, който живее в Хърватия, ще бъде изправен пред съда. Съ е известен на полицията в страната, след като през февруари крещи усташката фраза \"Готов за родината\" (Za dom spremni) в същия град - лозунг, татуиран на едната от ръцете му. Усташите, избили стотици хиляди сърби, евреи и роми, създават Независима хърватска държава (марионетка на нацистка Германия), включваща и територията на днешна Босна. Попитан защо се прекланя пред усташите, той заявява: \"Защото се възхищавам на това, че малка страна може да бъде толкова смела. (През) Втората световна война те искат независимост. Това е мечта на хонконгския народ. Мразим Китай като Сърбия. И искаме независимост.\" Съ се самоопределя като \"крайнодесен\", но не и като расист, тъй като не мрази \"хората заради цвета на кожата или религията им\". Малцина се изправят пред съда заради използване на този лозунг по чл. 325, който засяга хората, които \"публично одобряват, отричат или значимо намаляват значението на криминални деяния на геноцид, актове на агресия (и) престъпления срещу човечеството\".", "date": "2020.01.28", "title": "Китаец е арестуван в Хърватия заради усташки песни"}
{"url": "https://www.dnevnik.bg/video/deniat_s_veselin_dremdjiev/2020/01/28/4021997_energien_ekspert_seriozno_da_se_namali_kolichestvoto/", "text": "Предоговарянето на дългосрочното споразумение за доставки на газ с \"Газпром експорт\" трябва да включва сериозно намаляване на количествата природен газ, заяви в предаването \"Денят с Веселин Дремджиев\" по ТV+ и TV1 Мартин Владимиров, анализатор към Икономическата програма на Центъра за изследване на демокрацията. В края на 2019 година от \"Булгаргаз\" съобщиха, че продължават преговорите с \"Газпром експорт\" за намаление на доставната цена на природния газ за страната, и изразиха надежда преговорите да бъдат финализирани в най-кратък срок в началото на 2020 година. Това обаче все още не се е случило. Според Мартин Владимиров от споразумението трябва да отпадне клаузата \"Взимаш или плащаш\". Той напомни, че руският газ продължава да се търгува на цени, които са по-високи с 30-40% от цените на втечнения газ, който се доставя на терминалите в Турция и Гърция. \"Другата цел на предоговарянето е да се обвърже цената на природния газ със спотовите цени на природния газ в Западна Европа\", смята Владимиров.", "date": "2020.01.28", "title": ""}
{"url": "https://www.dnevnik.bg/sviat/2020/01/28/4022002_impiichmuntut_na_trump_vsushtnost_shte_reshi/", "text": "Процесът по импийчмънт срещу американския президент Доналд Тръмп може и да не доведе до отстраняването му от поста, но е възможно да се окаже един от факторите, които ще определят дали републиканците ще запазят контрола си върху Сената на изборите за Конгрес през ноември. За шепата сенатори, които са изправени пред тежки битки за преизбиране тази година, вотът им за оправдаване или осъждане на Тръмп, или дори за призоваване на свидетели на процеса може да окаже силно влияние, когато гласоподавателите решават дали да им дадат още един 6-годишен мандат, казаха анализатори. Републиканският стратег Джеймс Бауърс прогнозира, че процесът по импийчмънт ще играе важна роля в предизборните клипове за години напред. \"Ще виждаме призрака на този импийчмънт в следващите (предизборни) кампании\", заяви Бауърс. Демократите трябва да отнемат четири места от републиканците, за да спечелят мнозинство в Сената на  изборите на 3 ноември , на които Тръмп също ще бъде кандидат, но за преизбиране на президентския пост. Политически групи на демократите изчистват медийните си прояви от изявления, които може да бъдат използвани срещу тях. Импийчмънтът срещу Тръмп  бе иницииран от контролираната от демократите Камара на представителите през декември с твърдения, че е злоупотребил с власт и е възпрепятствал Конгреса да проучи натиска от негова страна върху Украйна да разследва негов политически съперник, бившия вицепрезидент Джо Байдън. Тръмп твърди, че не е извършил нищо нередно, и се смята, че по всяка вероятност  ще бъде оправдан от Сената,  защото е необходимо най-малко 20 републиканци да гласуват срещу него, за да бъде отстранен от поста. Републиканци, чието преизбиране е под въпрос, като  Кори Гарднър  от Колорадо и  Марта Максали  от Аризона, може да загубят избиратели, ако гласуват за бързо приключване на процеса, както искат лидерите на републиканците, вместо да призоват за представяне на повече доказателства и свидетели, което потенциално може да предизвика обрат в процеса. \"Това може да задълбочи потенциалните им проблеми, ако изглеждат като лоялни на партията, а не независими, свободно мислещи сенатори\", каза Стюарт Ротенбърг, старши редактор в предизборния бюлетин \"Инсайд елекшънс\" (Inside Elections). Гласуване против представянето на повече доказателства би осигурило подкрепата на  консервативните поддръжници на Тръмп , но може да намали шансовете им да се харесат на независимите избиратели в щати като Мейн, където сенаторката републиканка  Сюзан Колинс  се надява да спечели пети 6-годишен мандат. Колинс вече преживя отлив на избиратели заради заради това, че гласува за закона за намаляване на данъците през 2017 г. и за утвърждаване на консерватора  Брет Кавано  за член на Върховния съд през 2018 г. Сега предизборният комитет на сенаторите демократи създаде сайт, който да я подтикне да гласува за представяне на повече свидетели и доказателства, както тя направи през 1999 г. на процеса за импийчмънт срещу президента демократ Бил Клинтън. заради съдебния процес за импийчмънт, след като гласува на няколко предварителни гласувания срещу призоваването на свидетели и представянето на доказателство. Тя заяви, че вероятно ще гласува за призоваване на свидетели, след като и двете страни изложат позициите си. \"Този премислен подход е именно това, което най-много ценят избирателите от Мейн\", каза нейният говорител Кевин Кели. Гарднър избягва да говори по въпроса във Вашингтон и в своя щат Колорадо. Представител на неговия предизборен щаб заяви, че политическите съображения няма да повлияят на решенията му по време на процеса. Максали възприе по-конфронтационен подход, като нарече журналист от телевизия Си Ен Ен \"либерален драскач\", след като той я попита дали би гласувала за представяне на повече доказателства, а сенаторката създаде сайт  www.liberalhack.com  за набиране на средства, възползвайки се от инцидента. От щаба й отказаха коментар. Сенаторът от Айова Джони Ърнст - друг републиканец, борещ се за преизбиране - често критикува основанията на демократите за импийчмънт по време на почивките при процеса. Попитан от \"Ройтерс\" за опитите на Тръмп да окаже натиск върху Украйна, Ърнст каза: Друг републиканец, за когото има риск да не бъде преизбран - сенатор Том Тилис от Северна Каролина - не показа признаци на тревога по-рано тази седмица, като каза пред журналисти, че възнамерява да гласува за оправдаване на Тръмп. Патрик Мъри, директор на Института за проучвания на общественото мнение към Университета \"Монмаут\", предупреди, че демократите рискуват да преиграят, защото, на първо място, мнозина независими избиратели изобщо не искат да има импийчмънт. \"Демократите залагат много неща на карта, защото това просто може също толкова лесно да се обърне срещу тях\", каза той. /БТА", "date": "2020.01.28", "title": "Импийчмънтът на Тръмп всъщност ще реши бъдещето на републиканците в Сената"}
{"url": "https://www.dnevnik.bg/zdrave/2020/01/28/4022011_dve_treti_ot_bulgariia_veche_e_v_gripna_epidemiia/", "text": "От утре, 29 януари, грипна епидемия е обявена на територията на областите Сливен, Видин и Силистра, съобщиха от здравното министерство. До второ нареждане се ограничават плановите операции и свижданията в лечебните заведения. Преустановяват се женските и детските консултации. По-рано днес  още две големи области - Пловдив и Пазарджик, както и няколко общини в Кюстендилско обявиха грипна епидемия заради увеличаващия се брой болни хора.", "date": "2020.01.28", "title": "Две трети от България вече е в грипна епидемия"}
{"url": "https://www.dnevnik.bg/sviat/2020/01/28/4021935_za_kakvo_mu_e_na_putin_vtora_ialta/", "text": "В речта си на възпоменателните прояви за холокоста в Израел Владимир Путин прикани главите на четирите държави, които наред с Русия са постоянни членове на Съвета за сигурност на ООН (САЩ, Китай, Великобритания и Франция), да се съберат, за да обсъдят основните световни проблеми. Каква бе целта му? Формално руският президент обясни, че 2020 г. е подходяща за среща на върха заради наближаващата 75-а годишнина от края на Втората световна война. Тук естествено би могло да откроим за пореден път сходството между днешния и сталинско-брежневския стил. И през късните съветски години, и днес властите у нас обичат да насрочват една или друга проява за паметни дати. Но да не бъдем толкова повърхностни. Всъщност знаем, че Путин е прагматичен политик - заради едничкия юбилей не би забъркал току-тъй никаква политическа каша. Писал съм вече другаде, че през 2020 г. Путин ще иска да се види в тогата на миротворец. Но ще повторя: да не забравяме, че руският лидер не прави символни стъпки просто ей така. А ги използва, за да укрепи позициите си в дадена сфера. В случая - в международната политика. Защото Путин движи нещата към \"втора Ялта\". Ще припомня, че през февруари 1945 г., когато де факто се очертава вече победа над Германия, в Ялта пристигат на конференция съюзниците от антихитлеристката коалиция. Лидерите на СССР, САЩ и Великобритания - Сталин, Рузвелт и Чърчил, договарят следвоенното устройство и разграничават сферите си на влияние в Европа. Великите сили решават тогава съдбите на милиони в Европа и света, без да се интересуват много от мнението им. Малките и средните страни и народи стават заложници в тяхната голяма игра. След тази \"Ялта-1\" идва онзи лош мир, който според руската поговорка е по-добър от добрата кавга. Почти веднага този лош мир преминава в студена война, която с малки затопляния трае чак до 1989 г. През тази година от Източна Европа, излизането им от Варшавския договор, обединението на Германия и разпадането на Съветския съюз и на Югославия през 1991 г. Но доколкото всички тези епохални събития са резултат от ясно изразената воля на народите в Централна и Източна Европа, практически всички нови държави и границите помежду им се затвърждават с двустранни и многостранни международни договори. В повечето случаи - по мирен път, ако не броим Югославия. Русия като приемник на СССР признава почти всички нови държави и нови граници в Европа с изключение на малко Косово. В крайна сметка променените граници в Европа след 1989-1991 г. не анулират, а по демократичен път (съобразно народната воля) преформатират \"Ялта-1\". Всичко обаче тръгва другояче през 2008 г., когато след войната с Грузия Русия признава официално Южна Осетия и Абхазия. През 2014 г. нещата стават коренно различни. Известно е, че присъединяването на Крим към Русия не е признато и до днес от никоя европейска държава. Нито пък от абсолютното мнозинство държави в останалия свят с изключение на Северна Корея, Никарагуа, Венецуела, Афганистан, Сирия, Судан и Куба. Именно след 2014 г. обаче е разрушена не само Ялтенската система, но до голяма степен и цялата следвоенна система на международните отношения. Какво виждаме всъщност сега и какво иска Путин от международната общност? След 1991 г. спря да съществува двуполюсната система, а след 2014 г. светът фактически стана не многополюсен - за което постоянно зовяха на думи руските политици и техните идеолози - а триполюсен. Реално погледнато, след 2014 г. на планетата са се оформили три центъра на силата - САЩ, Китай и Русия. А последната, макар и многократно по-слаба от първите две в икономически план (по изчисления на Световната банка през 2019 г. Русия е заемала 11-о място в света по БВП, изоставайки например от Канада, Бразилия и Италия), представлява трети силов полюс в световната политика единствено заради ядрените си оръжия плюс своята готовност да прекроява граници и да решава всякакви конфликти със сила. Великобритания и Франция, нищо че задминават Русия по БВП и притежават официално разрешени ядрени оръжия, разбира се, вече не спадат към световните силови центрове. Путин и консерватор. През живота му тези страни винаги са били членове на \"ядрения клуб\" и постоянни членове на Съвета за сигурност. Ами нека да бъдат и занапред. Второ, иска му се официално да затвърди на международно равнище световното статукво, формирано след 2014 г. И ако съдим по това как откликна френският президент Еманюел Макрон, руският лидер е бил прав да го покани. Нарекъл Путин доста пламенно \"скъпи мой приятелю\", Макрон потвърди специалните отношения между двамата. Китай също подкрепи вече тази идея. Останалите постоянни членове на Съвета за сигурност засега обаче не бързат да приемат предложението на Путин, макар Кремъл да изтъкна, че с нетърпение ще чака техния отговор. С инициативата за такава среща руският лидер постави в трудно положение Вашингтон и Лондон. Поканата за \"нова Ялта\" до страните победителки във войната, обвързана със 75-ата годишнина от победата над нацистка Германия, е типично путински ход. Откажат ли - от Втората световна\". Ако се съгласят - Путин за пореден път ще се покаже с тога на миротворец, продължител на славните антифашистки традиции, незабравил \"общата борба с нацизма\". И същевременно за дълги години напред ще запази за днешната Руска федерация сферите й на влияние в Европа и света. Има и друго обяснение за поканата - като политик от XX век той си остава по манталитет консерватор и във вътрешната, и във външната политика. Затова използва похвати и методи от миналата епоха, смятайки ги за напълно приемливи и днес. С тази консервативна нагласа обаче изобщо не си дава сметка за колосалните промени от последните 75 години, за растящото недоволство на редица нови лидери от факта, че едва пет държави управляват световната политика. Неслучайно се изтъква, че същите тези Япония и Германия, които съответно са на трето и четвърто място в света по БВП и вече близо век не претендират за световно господство и чужди територии, имайки развити демократични системи, незнайно защо не са постоянни членки на Съвета за сигурност на ООН. В привилегирования клуб не влиза и Индия - днес на пета позиция по размер на БВП, нито Бразилия (на 9-о място), нито Канада (на 10-о). Новите икономически сили повдигат тези въпроси и ще продължат да го правят и в бъдеще. При това положение днешна Русия остава с един-единствен идеологически коз - своята версия за историята на Втората световна война. Тя цели да обоснове правата на Москва върху ролята на водеща държава, която може да се меси във всички работи навсякъде на планетата. /БТА", "date": "2020.01.28", "title": "За какво му е на Путин \"втора Ялта\""}
{"url": "https://www.dnevnik.bg/politika/2020/01/28/4021957_prokuraturata_obiavi_che_ima_danni_za_prestuplenie_na/", "text": "Ден след като стана известно, че главният прокурор Иван Гешев е поискал  тълкувание от Конституционния съд  дали и при какви обстоятелства може да бъде разследван президентът независимо от функционалния му имунитет, държавното обвинение обяви, че има данни за извършено от държавния глава Румен Радев престъпление. То не е назовано директно, но в огласените данни се твърди, че става дума за укриване на документи, свързани със състоялата се миналата година проверка срещу Радев за конфликт на интереси при назначаването на Десислава Генчева (впоследствие Радева) на щат във Военновъздушните сили (ВСС) и предоставянето й на жилище. В безпрецедентно съобщение до медиите пресслужбата на прокуратурата разпрати във вторник (28 януари) следобед три аудиозаписа и дословно свалени от тях текстове от подслушвани чрез специални разузнавателни средства (СРС) разговори, в един от които твърди, че участва президентът. Това е пореден случай на огласяване на доказателства по течащи досъдебни производства по инициатива на Иван Гешев  , но за първи път се оповестяват аудиофайлове. Това е първият случай в най-новата история на България, в който и евентуалното му доказване може да доведе до започване на процедура по предсрочно отстраняване на президента, чийто мандат изтича след две години. В последните месеци Радев е в изострени отношения с управляващата партия ГЕРБ и с премиера Бойко Борисов. Той влезе в задочен спор и с новия главен прокурор Иван Гешев, след като в края на миналата година  отказа да го назначи при първото одобрение  от Висшия съдебен съвет и върна кандидатурата му за ново обсъждане, макар и да отказа да направи и втора крачка и да оспори процедурата по избирането му пред Конституционния съд. Заявлението на прокуратурата, че има данни за извършено от президента престъпление, идва едва няколко часа след като главният прокурор уточни, че се е обърнал към Конституционния съд не по принцип, а  по повод на конкретно производство , а Румен Радев каза пред медиите, че не знае за какво производство става дума, и декларира: \" Аз съм убеден, че не съм вършил нещо нередно.\" До момента единствената официална позиция на президента за изтеклите от прокуратурата записи е от прессекретариата му и гласи: \"Прессекретариатът на държавния глава няма как да коментира съдържанието на записи, направени чрез СРС и разпространени от прокуратурата, нито да потвърди твърденията за естеството на разговорите, тяхната автентичност и достоверност.\"   А адвокат Александър Кашъмов обясни, че би следвало ДАНС да разсекрети информацията, след като тя е събирана от службата и коментира, че частичното й оповестяване може да манипулира обществото, а не да го информира - мнението му  тук . Кого разследва прокуратурата В съобщението от държавното обвинение лаконично се казва, че данните за извършено от Радев престъпление са събрани в хода на досъдебно производство срещу друго лице и се уточнява, че са събрани при подслушване на командира на ВВС генерал-майор Цанко Стойков. Към съобщението е разпространено и постановление за прекратяване на наказателно производство - заради откритите данни за президента и наложените от конституцията ограничения за разследването му. От него се разбират някои детайли, но засега от прокуратурата отказват да коментират или да потвърдят дали те се верни, както и дали материалите за президента са отделени в друго производство и кое точно разследване спира в момента, докато се чака произнасяне на Конституционния съд. От документа се разбира, че Стойков е разследван за това, че \"за времето от месец май 2017 г. до настоящия момент в гр. София се е сговорил с едно или повече лица да върши в страната и чужбина престъпления, за които е предвидено лишаване от свобода повече от три години и чрез които се цели да се набави имотна облага\". Не става известно обаче кога е образувано досъдебното производство, имената на прокурорите са заличени, а от прокуратурата отказаха да уточнят пред \"Дневник\" кои са те. Вижда се единствено датата на спирането на производството - 23 януари 2020 г. От текста се разбира, че са разследвани деяния на група лица, които \"осъществяват действия, вкл. обещаване и даване на облага, водещи до нерегламентирани контакти с длъжностни лица от Министерството на отбраната\". Името на организацията, чиито служители са разследваните, е заличено. Ген. Цанко Стойков наследи президента Румен Радев начело на ВВС след години, в които беше негов заместник на различни нива в армейските структури. Под негово ръководство специализираната военна комисия, която трябваше да класира фирмите - кандидати да продадат на България изтребители, посочи, че смята за най-подходящи шведските самолети Gripen, като ги предпочете пред изтребителите втора ръка F-16 от Португалия и САЩ и изтребители втора ръка Eurofighter от Италия. В края на април 2017 г. назначеното от Румен Радев служебно правителство класира офертите на продавачите, като определи на първо място Gripen. Решението беше отменено от редовно избрания кабинет \"Борисов 3\" и през лятото на миналата година кабинетът сключи сделка със САЩ за изтребителите F-16. Доминираната от ГЕРБ специална парламентарна комисия  обвини индиректно в корупция президента заради позицията му по сделката . Радев пък отвърна с поредица от критики срещу решениято за американските изтребители. Какво се чува в записите От постановлението за прекратяване на досъдебното производство се разбира, че ген. Цанко Стойков е бил подслушван, като в хода на прилагането на СРС-та разследващите са попаднали и на разговори, засягащи президента Румен Радев. Трите публикувани разговора носят дати от април миналата година и в тях генералът разговаря с различни хора за документите, които ВВС трябва да предостави на антикорупционната комисия (КПКОНПИ) по проверката за конфликт на интереси, водена срещу президента Румен Радев за времето му начело на ВВС. Тя е по сигнал, чийто подател комисията така и не оповести официално, и проверява съмнения във връзка с назначаване на Десислава Генчева (в момента Радева - бел. авт.) на два щата, въпреки че вторият такъв - пиар на ВВС, по правилник трябва да се заема от военизирано, а не от цивилно лице, каквато е тя. В него се твърди още, че от ВВС са плащали наем на жилище на Десислава Генчева в София, в което е живял с нея и самият Радев. Проверката на комисията завършва с  решение от август 2019 г., в което се казва, че няма конфликт на интереси .  Другите два записа (запис 2 и 3) са между ген. Стойков и негови подчинени, за които (както и за президента) се посочва, че не са установени с категоричност. В тях се обсъжда дали и какви документи да се изпращат на антикорупционната комисия. Единият от записите е преди, вторият - след този с президента. В нито един от записите не се чува разпореждане или решение да се прикрият документи. Генералът и служителите обсъждат какво и кога могат да предоставят и коментират доколко основателни са исканията, при положение че Радев не е бил в брак с настоящата си съпруга в проверявания период. Не е ясно дали прокурорите са изследвали други документи или данни, или правят заключенията си само от разпространените три записа. Няма обяснение и защо записани през април 2019 г. разговори стават основание за спирането на досъдебното производство едва 7 месеца по-късно. Още повече че разследването се води от Специализираната прокуратура, за която като зам. главен прокурор отговаряше Иван Гешев. Проблемът с огласяването на СРС-та Встрани от политическия скандал, самото разпространение на записи, придобити чрез СРС, е доста спорно и може да се окаже в основата на друг скандал. Говорителят на главния прокурор Сийка Милева категорично отказа да отговори на всички въпроси на \"Дневник\", свързани със СРС-тата, като обясни, че няма позволение от наблюдаващите прокурори да разпространява друга информация по случая. Тя не пожела да назове и имената на наблюдаващите прокурори, които да бъдат търсени за уточнения. От прокуратурата отказаха информация кога, кой съд и дали изобщо е разрешил прилагането на СРС по отношение на Цанко Стойков. Не е известно за какъв период от време той е бил подслушван. От държавното обвинение отказаха да отговорят и на въпроса на \"Дневник\" дали специални разузнавателни средства са били прилагани и по отношение на други лица, споменати в разговорите. Отказан бе и отговор на въпроса дали, кога и как са били декласифицирани записите, както и дали в момента продължава някакво разследване срещу Цанко Стойков. Няма информация колко общо СРС-та са събрани по досъдебното производство, както и дали има други записи, които да се разминават с публикуваните от прокуратурата. Юристи коментираха, че няма законов проблем прокуратурата - като официален държавен орган, да разпространява записи, придобити чрез СРС, стига те да са придобити по законов ред. \"Когато разпространява такава информация, прокуратурата обаче трябва да балансира между обществения интерес и презумпцията за невиновност\", коментира за \"Дневник\" адвокат Михаил Екимджиев. Той подчерта, че подобни доказателства могат да се разпространяват само с разрешение на наблюдаващия прокурор, като се следи внимателно да не се нарушава балансът.", "date": "2020.01.28", "title": "Прокуратурата обяви, че има данни за престъпление на президента, и пусна подслушвани разговори"}
{"url": "https://www.dnevnik.bg/politika/2020/01/28/4021995_shefut_na_kabineta_na_radev_za_sereseta_svideteli_sme/", "text": "Началникът на кабинета на президента Румен Радев - Калоян Методиев, обяви, че няма официална позиция на институцията по  разпространените от прокуратурата записи  от специални разузнавателни средства (СРС), в които се чува глас, който обвинението твърди, че е вероятно на президента. Гласът казва на командира на Военновъздушните сили (ВВС) генерал-майор Цанко Стойков да го държи в течение за документите по разследване на антикорупционната комисия за г-жа Д.Р. \"В момента сме свидетели на разграждане на държавността. Става въпрос за записи на действащ президент\", обяви Методиев в интервю за Би Ти Ви, като направи заявка, че дава мнение като политолог. Той обяви, че не се е чувал с Румен Радев, който е в Разград. \"Въпросителните са една страница, а отговорите са нула\", каза още Методиев в коментар на записите и искането на главния прокурор Иван Гешев Конституционният съд да тълкува може ли да разследва държавния глава. По думите му всичко е в много суров вид и с много условности. На въпрос защо Гешев прави това сега той отвърна: \"Нямам обяснение. Най-вероятно става въпрос за това разследване или нещо друго.\" И добави: \"Нямаме убийство, корупция, нещо за милиони и форсмажорно, което да налага това. Нещата се развиват в мълниеносен порядък.\" Попитан дали Румен Радев се страхува от импийчмънт, Методиев каза: \"Не. Ако тръгне процедура, рейтинът му ще стане от 60 на 80%.\" На въпрос за започнатия от държавния глава дебат за промени в конституцията той каза, че целта им е \"оптимизация на начина на функциониране на държавата и по-бързо решаване на проблемите в нея\". Попитан дали ще има диалог между държавния глава и главния прокурор по темата, той обяви: \"Трябва да има. Ако не си говорят главните мъже в държавата, навлизаме във война и не се знае какво ще се роди от тази криза.\" \"Одеждите на президентската институция са тесни и винаги са били тесни. Всяко действие на президента е борба. Силата на президента е говоренето. Той е говорител, изразител на обществените настроения\", коментира още началникът на кабинета му. Според Методиев в държавата гърми криза след криза; различните системи изключват като органи на болен човек. После каза, че би излъгал, ако каже, че всичко е \"цветя и рози\" между президент и правителство. \"Ако президентът каже, че България е добре, развива се, той би изгубил най-силното си оръжие - да говори истината. Няма как да се каже на черното бяло. Държавата не функционира дори на битово ниво на африкански тип\", обяви още Методиев. Малко по-късно прессекретариатът на държавния глава разпространи до медиите позиция за разпратените от прокуратурата записи. \"Прессекретариатът на държавния глава няма как да коментира съдържанието на записи, направени чрез СРС и разпространени от прокуратурата, нито да потвърди твърденията за естеството на разговорите, тяхната автентичност и достоверност\", се казва в позицията. Президентът Румен Радев, който е в Разград по повод тържествата за Освобождението на града, отказа да отговори на въпроси на журналисти, свързани с публикуваните записи и заключенията на прокуратурата.", "date": "2020.01.28", "title": "Шефът на кабинета на Радев за сересетата: Свидетели сме на разграждане на държавността"}
{"url": "https://www.dnevnik.bg/sport/2020/01/28/4021953_fernando_alonso_vijda_slabosti_v_karaneto_na_ljuis/", "text": "Люис Хамилтън е най-добрият пилот във Формула 1 в последните години, но все още има слабости. Такова мнение изрази двукратният световен шампион и бивш съотборник на британеца Фернандо Алонсо. Испанецът, който прекрати кариерата си след края на сезон 2018, е убеден, че останалите пилоти не поставят  Хамилтън  под напрежение. \"Люис направи голяма крачка напред в своето пилотиране в последните години. Той е по-конкурентен и по-подготвен. Въпреки това продължава да има слаби страни, но все още никой не го е притиснал до стената, за да ги видим\", каза Алонсо пред списание F1 Racing. Според Алонсо предимството на Хамилтън над съотборника му в  \"Мерцедес\"  Валтери Ботас си личи най-вече в уикендите, в които болидът им не е най-добрият. \"През 2019 г. видяхме невероятно представяне от Люис, болидът на \"Мерцдес\" не доминираше така, както сме свикнали, но той съумя да бъде много убедителен. Не сме го видели под върхово напрежение, защото никой не се възползва. Само забележете, той винаги започва сезоните малко по-бавно, но другите не използват това. Така беше и през 2019 г\", добави Алонсо. Испанецът прекара 17 години във Формула 1, в които записа 311 старта. Повече от него имат единствено Фелипе Маса (322) и Кими Райконен (312).", "date": "2020.01.28", "title": "Фернандо Алонсо вижда слабости в карането на Люис Хамилтън"}
{"url": "https://www.dnevnik.bg/bulgaria/2020/01/28/4021975_koi_e_podslushvaniiat_s_prezidenta_gen_stoikov/", "text": "Генерал-майор Цанко Иванов Стойков, командир на Военновъздушните сили на България, е на този пост от 2016 г., след като ген.-майор Румен Радев подава на 1 август заявление за напускане, малко по-късно се кандидатура за президент и печели изборите. Това бе второто подаване на оставка, след като на 1 октомври 2015 г. Радев протестира по този начин срещу отношението на Министерството на отбраната към бойната авиация. След спешна среща с премиера Бойко Борисов той оттегли рапорта си за напускане, а ВВС получиха целево 80 милиона лева. Роденият през 1963 г. ген. Стойков е връстник на Радев и от 1999 г. двамата служат в авиационната база \"Граф Игнатиево\". Стойков е в тази база от 1987 г., докато Радев пристига над 10 години по-късно като заместник-командир по летателната подготовка и почти веднага се издига до началник щаб (2002-2005). Когато Радев става командир (2005-2009) на базата, Стойков е началник на щаба. Междувременно и двамата последователно са слушатели във Военновъздушен колеж \"Максуел\", Алабама, САЩ, в периода 2002-2004 г. Когато Румен Радев се издига през 2009 г. до зам.-командир на ВВС, Стойков получава чин бригаден генерал и поема командването на военно формирование 28 000 – Граф Игнатиево. През 2014 г. следва още една стъпка нагоре - Радев вече е командир на ВВС, а Стойков заминава военен аташе в САЩ до 2016 г. След това се завръща в България, става ген.-майор и командир на военновъздушните сили, назначен от президента Росен Плевнелиев на 15 септември 2016 г. В края на април 2017 г. - само 3 месеца след като Румен Радев става държавен глава, назначеното от него служебно правителство решава на едно от последните си - и то закрито - заседания, че доставката на нови изтребители за армията за 1.5 млрд. лв. е най-добре да бъде извършена от SAAB, шведският производител на самолетите Gripen. На практика кабинетът на Огнян Герджиков е одобрил класирането и анализа на офертите, извършен от Министерството на отбраната, ръководено тогава от Стефан Янев. България избираше между три предложения – новите шведски самолети Gripen, изтребители втора ръка F-16 от Португалия (но Румъния вече ги бе изкупила) и САЩ и изтребители втора ръка Eurofighter от Италия. Одобрената от парламента сума бе 1.5 млрд. лв. През септември 2017 г. пред Временната парламентарна комисия за проучване изпълнението на процедурата по избор на нов боен самолет Стойков заявява, че въпросната сума е \"за осем или девет броя бойни самолети, наземно оборудване, обучение на летателен инженерно-технически състав, интегрирана поддръжка за три години, плюс въоръжение\". През март същата година междуведомствената работна група не е получила от САЩ отговор за планирания инвестиционен разход. Но при изслушванията пред временната комисия се разбира, че американски производител (името не се споменава, но логично е това да е \"Локхийд Мартин\" - бел. ред.) все пак е отговорил, че са готови да се впишат във финансовата рамка, и то за нови самолети, но ген. Стойков решава да не се разглежда нататък предложението и никакви стъпки не са били предприети за връщането им в конкурса. При един от отговорите си ген. Стойков казва, че \"след направени допълнителни разговори с тях беше вече уточнено, че става въпрос само за самолети, без това да включва обучение\". В интервю през октомври 2017 г. ген. Стойков заяви, че \"според мен дебатът [за новите самолети] се политизира прекалено много. Той даде възможност и на неподготвени хора да търсят политически или медиен ефект. Волно или неволно те започнаха да слагат етикети и да засягат в някаква степен честта и достойнството на военните експерти, които участваха в работната група и като цяло на всички военнослужещи във ВВС. И не само във ВВС. Бих казал и във въоръжените сили. Има още нещо. Ние като експерти не можем да бъдем част от този политически дебат, а и не е редно. В това отношение сме ограничени и това ограничение е част от нашия воински дълг. Това обаче трябва да се отчита от хората, които са навън, но за съжаление не се отчита. А ние не можем да вземаме страна по чисто политически въпроси, затова се ограничаваме само в експертната област\". През октомври 2018 г. отново ген. Стойков отвори офертите за боен самолет в процедура, приключила в края на юли 2019 г. с парламентарно решение за избор на нови американски F-16. Почти веднага България преведе цялата сума от 1.256 милиарда долара за закупуването на осем нови изстребителя F-16 Block 70. \"С ген. Цанко Стойков заедно сме изминали целия път в изтребителната авиация, той е изключителен професионалист, със здрав морал и истински патриот. Радвам се, че е начело на ВВС, и му пожелавам успех\", заяви президентът Радев. По времето на Стойков като командир на бойната авиация КПКОНПИ проверява защо докато през 2014 г. Румен Радев е командвал ВВС, бъдещата му съпруга Десислава Радева (тогава Генчева, бракът им е от август 2016 г.) е назначена за пиар в бойната авиация. През август 2019 г. от комисията заявиха, че не са установили конфликт на интереси в този случай. Генчева е назначена като старши експерт в сектор \"Финанси\" от ген.-майор Константин Попов (командир на ВВС 2011-2014 г., сегашен депутат от ГЕРБ и председател на комисията по отбрана в парламента), а когато Радев го наследява като командир на ВВС, тя поема и функции за връзки с обществеността. Втората позиция е за военизирано, а не за гражданско лице, каквото е тя.", "date": "2020.01.28", "title": "Кой е подслушваният с президента ген. Стойков"}
{"url": "https://www.dnevnik.bg/evropa/2020/01/28/4021832_skok_na_smetkite_nesigurno_snabdiavane_idva_li_shok_za/", "text": "По-високи сметки, несигурност на снабдяването, спъване на енергийния преход: Брекзит,  който трябва да стане факт в петък , 31 януари, би могъл да предизвика нарушения на енергийния пазар във Великобритания. Великобритания зависи до голяма степен от ЕС за снабдяването си с електричество: собственото й производство спадна през 2018 година с 1.6% според най-новите разполагаеми статистически данни, най-вече заради постепенното затваряне на централите, които работят с въглища. То все още не е изцяло компенсирано от възхода на производството на енергия от вятъра. В резултат нараства вносът на електричество и на газ основно от Франция, Нидерландия и Ирландия и той представлява близо 40% от енергийното потребление на страната. Няма съмнение, че предстоящото излизане от ЕС и от единния пазар на електроенергия крие рискове за и без това крехката електропреносна мрежа. Обединеното кралство преживя гигантска авария на електропреносната си система през август. Все още не е ясно дали енергийният сектор ще стане част от  преговорите тази година с Брюксел , а освен това разглеждането на сектора може да бъде отложено. Британските власти твърдят, че без повече бавене трябва да се изработят \"алтернативни варианти\" за осигуряване на електроснабдяването. Също като при други сектори, сред които и финансите, ще бъде необходимо да се осигури равностойна регулация, за да може да се изнася или да се внася електричество, като се спазват правилата за въглеродните емисии, така че страните, които дават по-чисто производство, да не бъдат поставяни в по-неблагоприятно положение. Британският енергиен регулатор OfGem твърди, че дори при провал на търговските преговори няма да има \"прекъсвания на потоците от електричество и газ\". Ако обаче не се стигне до споразумение, след като в края 2020 година приключат търговските преговори, ЕС може да реши да предпочете своите членки при пик на търсенето по време на жеги или големи студове, отбелязва Вейцзе Мак, ръководител на проект в изследователската компания Aurora, отговаряйки на въпрос на АФП. \"Солени\" сметки Несигурност около еквивалентните мощности, вероятност от въвеждането отново на квотите или на митата при сценария за провал на търговските преговори: обменът на електричество с Европа би могъл да стане по-скъп и да има \"по-високи сметки за потребителите\", обяснява пред АФП Джоузеф Дътън от центъра за анализи E3G. Обменът на електроенергия между ЕС и Обединеното кралство на практика се определя от система на търгове и не може да се изключи, че ще има определено предпочитание към страните членки в бъдеще. Без да пренебрегваме и въздействието от нов пристъп на слабост на британската лира върху сметките. През тази призма сдружението за пропагандиране на зелената енергия Eurelectric определя Брекзит като ситуация \"губещ губещ\" както за Великобритания, така и за ЕС. Възпрепятстван енергиен преход Заради несигурността около бъдещите еквивалентни мощности и трансевропейския обмен редица проекти за електрически интерконектори през Ламанша или по дъното на Северно море са поставени под въпрос, и то най-вече тръгващите от Франция (Aquind и Gridlink). Тези връзки са изключително важни за енергийната сигурност на Обединеното кралство: \"По тях се доставят по-малко от 10% от електричеството, но те балансират търсенето и предлагането\", отбелязва Джоузеф Дътън. С възхода на добива на електроенергия от възобновяеми източници и особено на офшорните вятърни централи ще се наложи да се разчита на снабдяване отвън, ако не духат ветрове, и обратното - да се изнася излишъкът, който не може да бъде складиран напълно за разлика от въглеводородите. По-малкото интерконектори биха могли да забавят енергийния преход на Великобритания, която се ангажира да достигне въглеродна неутралност през 2050 година, отлагайки закриването на газовите електроцентрали, играещи ролята на енергиен \"план Б\". Още повече че Великобритания е въвела въглероден данък върху цените на електричеството, за да финансира енергийния си преход. Възможно е страната да реши да се откаже от налога, за да облекчи нарастващите сметки. /БТА", "date": "2020.01.28", "title": "Скок на сметките, несигурно снабдяване: идва ли шок за електричеството след Брекзит"}
{"url": "https://www.dnevnik.bg/sviat/2020/01/28/4021951_trump_predloji_palestinska_durjava_sus_stolica_v/", "text": "Източен Ерусалим ще бъде столица на бъдеща палестинска държава, която ще \"удвои\" териториите, които в момента са под ограничен палестински контрол. Ерусалим обаче ще остане \"неделима\" столица на Израел така, както я виждат Съединените щати от три години, под пълен израелски контрол ще преминат и селищата, построени в окупираните през втората половина на миналото десетилетие територии. Договорени са стъпки с \"решение с две държави\", което \"най-после ще позволи на палестинците да имат собствена държава\" и друг път може да няма подобна възможност. Така изглежда по думите на американския президент Доналд Тръмп  дългоочакваният  план за решаване на израелско-палестинския въпрос, който той представи 24 часа след като прие израелския премиер Бенямин Нетаняху, и лидера на най-голямата опозиционна сила \"Синьо и бяло\"  Бени Ганц . На срещите нямаше палестински представители, но Тръмп увери, че е изпратил писмо на президента на Палестинската автономия Махмуд Абас, с което излага официално предложението. На пресконференция с президента на САЩ Нетаняху заяви, че приема да преговаря с палестинците. \"Имате четири години\" Планът, чийто архитект е зетят на Тръмп Джаред Къшнър, предвижда още   за период от четири години, докато се преговаря за бъдещата палестинска държавност (последният диалог в четиристранен формат с участието на САЩ и Русия се провали през 2014 г.). В речта си Тръмп заяви, че Нетаняху е готов за \"пробив\" в отношенията с палестинците. \"Ще работим за  , но когато условията за това са налице,\" каза Тръмп. По думите на Тръмп ще има и други условия - укрепване на върховенството на закона, край на заплахите за сигурността на Израел и \"спиране на \"Хамас\",\" организацията, завзела ивицата Газа преди десетилетие. Как точно ще изглежда бъдещата палестинка държава, пък ще бъде уточнено в  , която ще се публикува от американската администрация. Час след пресконференцията Тръмп публикува в \"Туитър\" - на арабски и иврит и без обяснения дали има предвид тези граници - карта с надпис: \"Тази карта показва как може да изглежда палестинска дъжрава със столица Източен Ерусалим\". Надписът в горния ляв ъгъл гласи \"Визия за бъдещето\".    Президентът добави, че палестинците са свободни да решат какво да правят с плана, но добави,   или да \"приемат последствията\". Според израелски медии на срещите си с Нетаняху и Ганц Тръмп е заявил, че им дава \"шест седмици\", за да задействат плана. На пресконференцията обаче не се съобщиха подробности, не е ясно и как тези шест седмици се вписват в четиригодишния \"срок\", даден на палестинците.. Дълго време преди обявяването си планът се смяташе за по-благоприятен за Израел, отколкото за палестинците. Моментът на съобщаването му - месеци преди третите извънредни избори в Израел - също събуди подозрения, че Тръмп просто иска да се намеси на страната на Нетаняху в момент, когато срещу него има обвинения в корупция, измама и злоупотреба с доверие. Източници на в.  \"Йедиот ахронот\"  в Белия дом твърдят, че американската администрация опитва да \"деполитизира\" разговорите си с израелската страна и това всъщност е и причината Ганц да е в Белия дом. Очаквано планът от 80 страници (50 с политическата част и 30 - с  вече представената икономическа ) не включва редица палестински искания като премахване на израелските колонии на Западния бряг, незаконни според международното право и  . Напротив, според предварителната информация на \"Ройтерс\" Израел   - цели 121 на Западния бряг и множество в Източен Ерусалим - незабавно, ако приеме плана. Част от Западния бряг същевременно се оказва под палестински контрол. Администрацията на Тръмп поначало бе предпазлива към идеята за решение на конфликта, включващо две държави, и проява на това бе решението му да признае Ерусалим за столицата на Израел. Тръмп отказваше да използва термина, но сега допуска прибягването до такъв сценарий \"при определени условия\". Ограничен засега суверенитет и политическа автономия са предвидени за палестинците на Западния бряг и в Източен Ерусалим - най-близкото то \"държавност\", което би предложил Белият дом. Инвестиционен план за 50 млрд. долара в палестинските територии, вече бе обявен като \"икономическата\" част на плана, а парите ще бъдат събрани предимно от Персийския залив. Палестинците се ядосаха още преди планът да е представен За Рамала и Газа сделката е \"мъртвородена\", включително заради факта, че целият Ерусалим ще е под контрола на Израел, въпреки че източната част на града, отвоювана от Йордания през 1967 г., бе окупирана от Израел заедно със Западния бряг. Засега не предизвикват топли реакции и   и ще се създадат милион работни места, ако планът се приведе в действие. Планът предвижда палестинците да получат много, но далеч не всичко, което искат отдавна, отбеляза по-рано за \"Вашингтон пост\" запознат със сделката източник. Той подчерта, че този условен суверенитет изглежда остава далеч от отдавнашната международна цел за създаване на отделна, напълно независима палестинска държава. Но освен това той \"признава реалността, каквато е\", с разширяващи се израелски селища, свиваща се палестинска икономика и все по-малко възможности пред младите хора. Иначе враждуващите движения \"Хамас\" и \"Фатах\" днес се събират спешно заради плана на среща, ръководена от палестинския президент Махмуд Абас. Той и други палестински представители вече увериха, че отхвърлят инициативата като твърде облагодетелстваща Израел. Анализатори същевременно отбелязаха, че други държави - като Йордания, съсед на Израел и една от двете, с които страната има мирен договор - се изказват внимателно, без да го отхвърлят напълно. Подкрепа - а и помощ за плана - според думите на Тръмп  , които имаха представители на съвместната пресконференция. \"Какво добро значение,\" каза Нетаняху.      \"Това е политически цирк, тъжен политически театър,\" заяви Хусам Зомлот, ръководител на палестинската мисия във Великобритания, няколка представлявал Палестинската автономия във Вашингтон. По думите му планът на практика позволява на Израел да стане държава на апартейда. \"Хамас\" недвусмислено осъди плана минути след края на пресконференцията и заяви, че \"Ал Кудс (Ерусалим) ще остане на палестинците\". Малко по-рано бившият представител на Тръмп в спора Джейсън Грийнблат и бившият член на палестинската делегация в мирните преговори Бишара Бабхах призоваха палестинците първо да обмислят възможността, когато тя се появи, тъй като по-добра може никога да не дойде, а междувременно палестинците продължават да изостават икономически в очакване на по-добри времена. Освен това \"не разчитайте президентът Тръмп да не бъде преизбран\", продължава  съвместната им статия . Те също така не бива да се вторачват в идеята за собствена, напълно суверенна държава, а да мислят повече за \"достойнство и просперитет\" и икономическа сигурност, каквито биха им донесли и политическата, и икономическата част на плана.      Позицията на Тръмп за предизвестената палестинска реакция е, че \"те вероятно няма да го искат в началото\". \"Но мисля, че накрая ще го (искат)... много е добър за тях. Всъщност е изцяло добър а тях. Ще видим какво ще стане. Без тях няма да направим сделката и това е добре.\" Днес той каза, че \"мюсюлманите ще загубят много\", ако не приемат плана. Независимо от палестинската позиция - а и от разнобоя между араските държави - Арабската лига се събира спешно в неделя, за да обсъди предложението.", "date": "2020.01.28", "title": "Тръмп предложи палестинска държава със столица в Източен Ерусалим"}
{"url": "https://www.dnevnik.bg/video/lice_v_lice/2020/01/28/4022003_prezidentut_ne_se_strahuva_ot_impiichmunt_tvurdi/", "text": "Президентът не се страхува от импийчмънт. Ако тръгне процедура по импийчмънт, рейтингът му от 60% ще стане 80%. Това заяви началникът на кабинета на президента Румен Радев - Калоян Методиев в предаването \"Лице в лице\" по Би Ти Ви. Методиев коментира  разпространените от прокуратурата записи  от специални разузнавателни средства (СРС), в които се чува глас, който обвинението твърди, че е вероятно на президента. Гласът казва на командира на Военновъздушните сили (ВВС) генерал-майор Цанко Стойков да го държи в течение за документите по разследване на антикорупционната комисия за г-жа Д.Р. \"В момента сме свидетели на разграждане на държавността. Става въпрос за записи на действащ президент\", обяви Методиев. \"Създават се условия за една перфектна буря в държавата или казано по-разговорно - мътна вода. Кой какво ще прави в тази мътна вода е отделен въпрос. Като политолог бих казал, че кризата е и възможност. Очевидно вече сме влезли в една криза и какво ще се роди от нея е въпрос на близко бъдеще\", добави той. Какво още каза Калоян Методиев гледайте във видеото или четете  тук.  Кой е подслушваният с президента генерал Стойков четете  тук.  Какво се чува в разпространените от прокуратурата записи  тук.", "date": "2020.01.28", "title": ""}
{"url": "https://www.dnevnik.bg/analizi/2020/01/28/4022024_prevurtiahme_nivoto_pravova_durjava/", "text": "                         Прокуратурата разпространява записи от СРС-та до национални медии, в които с \"висока вероятност\" се чувал гласът на главнокомандващия, но все пак не била установена окончателно самоличността на говорещия. Разпраща ги ей така, в хода на някакво досъдебно производство – имунитет ли? бегай, бе – без да има обвинение, процес или нещо. Невинен до доказване на тинтири-минтири. Някой, който не е чужд разузнавач, подслушва президента на републиката, който пък е и натовски генерал, между другото. И като му дойде сгода на тоз ми ти някой, пуща записи в телевизионния ефир и отвързва прокурора да търчи без намордник. Общо взето, превъртяхме нивото \"правова държава\". Време е да почнем да си пращаме Библии с отровни страници като в Средновековието.", "date": "2020.01.28", "title": "Превъртяхме нивото \"правова държава\""}
{"url": "https://www.dnevnik.bg/bulgaria/2020/01/28/4022031_otlaga_se_vlizaneto_na_naredbata_za_noviia_softuer_za/", "text": "Влизането в сила на Наредбата Н-18 се отлага с 6 месеца, съобщи министърът на финансите Владислав Горанов след среща с ресторантьори и хотелиери, съобщи пресцентърът на Министерството на финансите. Планираният за утре протест срещу наредбата се отменя. Наредбата трябваше да влезе на 31 януари. Утре хотелиери, ресторантьори и представители на малкия и среден бизнес планираха пореден протест срещу наредбата на Националната агенция за приходите (НАП) и прилагането на нов софтуер за управление на продажбите. Търговците  настояват да се отложи влизането в сила на Наредба Н-18  на Министерството на финансите докато не бъдат изчистени проблеми, които касаят прилагането й. Искат и отмяна на текстовете, предвиждащи запечатването на търговски обекти без изрично доказана вина от страна на търговеца, стопанисващ обекта. \"Аргументите на бизнеса за удължаването на срока за влизане в сила на измененията в Наредба Н-18 по отношение на специализираните софтуери за управление на продажбите са чути, съобразявам се и с днешното разпореждане на министър-председателя, затова решението от работната среща е да отложим срока с 6 месеца, считано след 31 януари\", коментира Горанов след продължилата почти 3 часа дискусия в Министерството на финансите. Първите три месеца от новото отлагане ще бъдат използвани за интензивна съвместна работа между експертите на съответните браншови организации и НАП, с цел постигане на изясняване на нормативно ниво на неяснотите, за които туристическият бизнес претендира. В кратки срокове, през следващите седмици, ще се проведат и няколко срещи в работен формат за регламентирането и прилагането на режима за запечатване на търговските обекти от страна на НАП, тъй като опасенията на бизнеса, свързани с прилагането на наредба Н-18, се базират и на това, че тя може да отвори допълнителни аргументи за тази крайна мярка. Горанов обясни, че пред бизнеса е изложил аргументи, че няма връзка между двете теми, но тази мярка много остро се поставя като проблем от страна на ресторантьорския и хотелиерския бранш и ще се дискутира какво да се направи, за да няма подозрения за своеволия от конкретни служители на приходната администрация. Търговците поставиха част от вижданията си за прилагането на Наредбата, а не толкова аргументи против нейното съществуване. Горанов каза още, че и двете страни са се обединили около философията на Наредбата и че фундаментът, заложен в нея от средата на 2018 г., няма нужда да бъде променян. На брифинга пред медиите Вени Петрова, председател на Българската хотелиерска и ресторантьорска асоциация, уточни, че за диференцираната ставка на ДДС, за която настояват, финансовият министър не е склонен да разговаря на този етап. Тя призова структурите на организацията, която представлява, утре да не протестирет и изрази надежда след три месеца, когато престои нова среща с министъра, да има още по-голям напредък. Ричард Алибегов, председател на Българската асоциация на заведенията, съобщи, че през предстоящите три месеца, в които ще се правят работни срещи с НАП, ще присъстват и представители на малкия и средния бизнес, които са извън сектора на хотелиерството и ресторантьорството. Той изрази надежда след 6 месеца да има една работеща Наредба Н-18.", "date": "2020.01.28", "title": "Отлага се влизането на наредбата за новия софтуер за управление на продажбите"}
{"url": "https://www.dnevnik.bg/bulgaria/2020/01/28/4022030_advokat_daniela_dokovska_nabljudavashtiiat_prokuror_ne/", "text": "                         - Съгласно член 145-а от Наказателния кодекс, който използва информация, събрана чрез специални разузнавателни средства, извън нейното предназначение за опазване на националната сигурност или за целите на наказателното производство, се наказва с лишаване от свобода до 3 години и глоба от 500 лв. А когато деянието е извършено от длъжностно лице, което е придобило информацията или му е станала известна в кръга на неговата служба, наказанието е от 1 до 5 години лишаване от свобода и глоба от 5 хил. лв. В този случай съдът може да постанови и лишаване от права. - Материали по разследването могат да се разгласяват с разрешение на прокурора, но не и когато разгласяването им представлява престъпление. Прокурорът не може да разрешава да се извърши деяние, което законодателят е въздигнал в престъпление. - Според член 103, ал. 4 на Конституцията срещу президента и вицепрезидента не може да бъде възбудено наказателно преследване. Кое не е ясно в този текст ?!", "date": "2020.01.28", "title": "Адвокат Даниела Доковска: Наблюдаващият прокурор не може да разрешава извършване на престъпление"}
